<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686083/allazei-o-christougenniatikos-stolismos-tis-athinas"/>
    <meta property="og:site_name" content="enikos.gr"/>
    <meta property="article:published_time" content="2019-11-23T14:48:00+00:00"/>
    <meta property="og:title" content="Αλλάζει ο χριστουγεννιάτικος στολισμός της Αθήνας"/>
    <meta property="og:description" content="Ανανεώνεται ο χριστουγεννιάτικος στολισμός της Αθήνας τις φετινές γιορτές..."/>
  </head>
  <body>
    <article>
      <h1>Αλλάζει ο χριστουγεννιάτικος στολισμός της Αθήνας</h1>
      <address>
        <time datetime="2019-11-23T14:48:00+00:00">23 Nov 2019, 14:48</time>
      </address>
      <p>Ανανεώνεται ο χριστουγεννιάτικος στολισμός της Αθήνας τις φετινές γιορτές, ενώ "έκπληξη" αναμένεται να αποτελέσει και το χριστουγεννιάτικο δέντρο.</p>
      <p>Επίσης, στον σχεδιασμό του Δήμου Αθηναίων είναι φέτος να φωταγωγηθούν και δρόμοι της πρωτεύουσας στους οποίους τα περασμένα χρόνια απουσίαζε ο χριστουγεννιάτικος διάκοσμος.</p>
      <p>Ο στολισμός της Αθήνας ήταν... αρχαίος και σίγουρα χρειαζόταν "λίφτινγκ". Είναι χαρακτηριστικό ότι τα φωτάκια με τα οποία στολίζονται οι κεντρικοί δρόμοι είναι από το 2002, δηλαδή πριν από 17 ολόκληρα χρόνια.</p>
      <p>Σημειώνεται ότι η αντικατάσταση του στολισμού θα γίνει χωρίς κόστος, καθώς 15 εταιρείες και ιδρύματα έχουν προσφερθεί να συμβάλλουν στη χριστουγεννιάτικη "μεταμόρφωση" της πόλης.</p>
      <p>Πρόσφατα σε συνέντευξή του στον ΣΚΑΙ, ο Δήμαρχος Αθηναίων Κώστας Μπακογιάννης ανέφερε:"Τα χριστουγεννιάτικα φωτάκια είναι χρονολογίας 2002, είναι ελεεινά και πολλά μέρη είναι σκοτεινά. Η πλατεία στα Θυμαράκια στα Πατήσια είχε πέρυσι ένα μικρό Άγιο Βασίλη, ένα κέτσαπ, ήταν σαν να μη νοιαζόμαστε, όλο αυτό έβγαζε ανισότητα» παρατήρησε μάλιστα. Δέκα πέντε μεγάλες ιδιωτικές εταιρείες και ιδρύματα θα συμβάλουν στον διάκοσμο της πόλης τις γιορτές".</p>
      <p>Η ανανέωση του στολισμού της Αθήνας αποτελεί μέρος του προγράμματος «Υιοθέτησε την πόλη σου» που είχε ανακοινώσει ο Δήμαρχος Αθηναίων στις αρχές Οκτωβρίου με στόχο να αλλάξει η εικόνα της πρωτεύουσας και να τονωθεί η εμπορική κίνηση. Με το πρόγραμμα «<a href="https://www.enikos.gr/politics/676017/to-minyma-tou-bakogianni-kai-o-vengos">Υιοθέτησε την πόλη σου</a>» καλούνται οι κάτοικοι της, μικρές και μεγάλες επιχειρήσεις, ιδρύματα και φορείς αλλά και κάθε ενδιαφερόμενος να «υιοθετήσουν» έναν δρόμο, ένα πεζοδρόμιο, ένα πάρκο, μία πλατεία, μία παιδική χαρά, μία γειτονιά, ακόμα κι ένα δέντρο ή ένα παγκάκι της πρωτεύουσας, αναλαμβάνοντας, ταυτόχρονα, και την ευθύνη για την φροντίδα και τη συντήρησή του, με τη συνεργασία του Δήμου Αθηναίων όπου και όταν χρειάζεται.</p>
      <p>Το πρόγραμμα κάνει πρεμιέρα τα Χριστούγεννα κι έτσι η Αθήνα τις γιορτές θα φωταγωγηθεί όχι μόνο από τον Δήμο, αλλά και από όλους εκείνους που θέλουν να υιοθετήσουν το δρόμο, το πεζοδρόμιο, τη γειτονιά τους.</p>
      <related>
        <h4>σχετικά άρθρα</h4>
        <a href="http://www.enikos.gr/society/685999/aftos-itan-o-protos-dromos-stin-athina-pou-asfaltostrothike%0A%20%20%20%20%0A"/>
        <a href="http://www.enikos.gr/society/685871/afximeni-kinisi-stin-athina-deite-poioi-dromoi-einai-botiliarisme%0A%20%20%20%20%0A"/>
        <a href="http://www.enikos.gr/society/685681/allazei-o-kykloforiakos-chartis-tis-athinas-synergasia-tou-dimou-%0A%20%20%20%20%0A"/>
        <a href="http://www.enikos.gr/society/685654/kykloforiako-komfouzio-stin-athina-deite-poioi-dromoi-einai-botil%0A%20%20%20%20%0A"/>
        <a href="http://www.enikos.gr/society/685452/dianomeas-evale-christougenniatiko-dentro-sto-michanaki-tou-kai-e%0A%20%20%20%20%0A"/>
        <a href="http://www.enikos.gr/society/685427/afximeni-kinisi-stin-athina-deite-poioi-dromoi-einai-botiliarisme%0A%20%20%20%20%0A"/>
        <a href="http://www.enikos.gr/society/684323/afto-itan-to-proto-lithoktisto-theatro-stin-athina-pou-vriskotan-%0A%20%20%20%20%0A"/>
        <a href="http://www.enikos.gr/society/685217/afximeni-kinisi-stin-athina-deite-poioi-dromoi-einai-botiliarisme%0A%20%20%20%20%0A"/>
        <a href="http://www.enikos.gr/society/685177/bakogiannis-theloume-anoichta-dimokratika-dorean-dimosia-scholeia%0A%20%20%20%20%0A"/>
      </related>
    </article>
  </body>
</html>