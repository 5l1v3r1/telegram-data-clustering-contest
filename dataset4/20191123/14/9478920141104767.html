<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-efyge-i-katina-ton-kappadokon/"/>
    <meta property="og:site_name" content="ert.gr"/>
    <meta property="article:published_time" content="2019-11-23T14:49:05+00:00"/>
    <meta property="og:title" content="Κομοτηνή: «Έφυγε» η Κατίνα των Καππαδόκων"/>
    <meta property="og:description" content="Μια αυθεντική Καππαδόκικη φωνή «σίγησε» για πάντα. Η Κατίνα Φαρασοπούλου – Μισαηλίδου «έφυγε» από κοντά μας. Γεννημένη στο Ιάσιο Ροδόπης το 1933 με καταγωγή από το χωριό Άγιοι Ανάργυροι της Καισάρειας, στην ιστορική περιοχή της Καππαδοκίας ήταν η ψυχή και η φωνή των Καππαδόκων της Ροδόπης. Τραγουδούσε στα Ελληνικά και στα Τούρκικα, λόγω της τουρκοφωνίας των Ελλήνων της Καππαδοκίας."/>
  </head>
  <body>
    <article>
      <h1>Κομοτηνή: «Έφυγε» η Κατίνα των Καππαδόκων</h1>
      <address><time datetime="2019-11-23T14:49:05+00:00">23 Nov 2019, 14:49</time> by <a rel="author">Μαρία Νικολάου</a></address>
      <p>Μια αυθεντική Καππαδόκικη φωνή «σίγησε» για πάντα. Η Κατίνα Φαρασοπούλου – Μισαηλίδου «έφυγε» από κοντά μας. Γεννημένη στο Ιάσιο Ροδόπης το 1933 με καταγωγή από το χωριό Άγιοι Ανάργυροι της Καισάρειας, στην ιστορική περιοχή της Καππαδοκίας ήταν η ψυχή και η φωνή των Καππαδόκων της Ροδόπης. Τραγουδούσε στα Ελληνικά και στα Τούρκικα, λόγω της τουρκοφωνίας των Ελλήνων της Καππαδοκίας.</p>
      <figure>
        <img src="https://www.ert.gr/wp-content/uploads/2019/11/farasopoyloy21518596176.jpg"/>
      </figure>
      <p>Ο πατέρας της Γαβριήλ Φαρασόπουλος, ήταν ιερέας και είχε φοιτήσει στην ιερατική σχολή των Φλαβιανών (Ζιντζίντερε) της Ιεράς Μονής του Τιμίου Προδρόμου στην Καισάρεια. Παράδοση που συνέχισε ο αδερφός της ο Βασίλης, ψέλνοντας κι εκείνος.</p>
      <p>Όσο ζούσε η (κυρία) Κατίνα κατοικούσε στο χωριό Ασκητές Ροδόπης όπου είχαν εγκατασταθεί οι γονείς της όταν ήλθαν πρόσφυγες από την Καππαδοκία το 1922.</p>
      <p>Ανάμεσα στις πολλές της εμφανίσεις ξεχωρίζει αυτή του Ιουνίου του 2018 όπου συμμετείχε με δεκάδες άλλους καλλιτέχνες και τους αδερφούς Γιάννη και Γιώργο Παγκοζίδη, με τους οποίους είχε ξεχωριστή σχέση, αγάπη και συνεργασία, στη συναυλία «Τα μυστικά της Εγνατίας» που παρουσίασε ο συνθέτης Νίκος Κυπουργός στο Ωδείο Ηρώδου του Αττικού.</p>
      <p>
        <b>«Όσο μπορώ κι όσο ζω, εδώ θα είμαι «</b>
      </p>
      <figure>
        <img src="https://www.ert.gr/wp-content/uploads/2019/11/farasopoyloy11518596175.jpg"/>
      </figure>
      <p>«Όσο μπορώ και όσο ζω, εδώ θα είμαι μη στεναχωριέστε» αυτό είχε πει η κ. Κατίνα Φαρασοπούλου –Μισαηλίδου, στον ετήσιο χορό του Συλλόγου Καππαδοκών και Μικρασιατών Ροδόπης, όταν τη βράβευσαν για την προσφορά της στον πολιτισμό και τον Σύλλογο. Υπόσχεση που θα την κρατήσει για πάντα καθώς οι ερμηνείες της θα εξακολουθούν να συντροφεύουν τις χάρες και τις λύπες όλων εκείνων που την γνώρισαν, αλλά και εκείνων που στο μέλλον θα ακούσουν δική της δουλειά.</p>
      <p>Συντετριμμένος  ο αδερφός της Βασίλης έγραψε στον προσωπικό του λογαριασμό στο FB: <i>«Είμαι πολύ λυπημένος έχασα την μπατζίν μου, την αμπλά μου, την καλαδελφή μου που μας τραγουδούσε και μας χόρευε στις χαρές και μοιρολογούσε σε ολουνών τις λύπες» για να καταλήξει ευχόμενος «Να έχετε τα χρόνιας της  και παραπάνω και την αγάπη στην πατρίδα όπως εκείνη.»</i></p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/radiotileorasi/politismos-radiotileorasi/technes-radiotileorasi/me-to-idio-vima-tha-gyriso-sto-idryma-michalis-kakogiannis/"/>
        <a href="https://www.ert.gr/eidiseis/politismos/dramailo-grafei-o-kyriakos-syfiltzogloy/"/>
        <a href="https://www.ert.gr/perifereiakoi-stathmoi/komotini/komotini-anavoun-foties-gia-kalotychia-stous-askites-tis-rodopis/"/>
        <a href="https://www.ert.gr/perifereiakoi-stathmoi/komotini/komotini-efyge-eonovia-giagia-despina-apo-tin-kappadokia/"/>
        <a href="https://www.ert.gr/perifereiakoi-stathmoi/komotini/komotini-apo-tin-kappadokia-mia-giagia-104-eton/"/>
        <a href="https://www.ert.gr/perifereiakoi-stathmoi/komotini/komotini-kardia-tis-kappadokias-chtypa-dynata/"/>
      </related>
    </article>
  </body>
</html>