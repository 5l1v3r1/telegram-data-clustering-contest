<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562964/porta-apo-lero-kai-chio-sta-schedia-gia-toys-prosfyges-mono-sti-choynta-eichame-kratoymenoys"/>
    <meta property="og:site_name" content="NOOZ."/>
    <meta property="article:published_time" content="2019-11-23T14:33:00+00:00"/>
    <meta property="og:title" content="&quot;Πόρτα&quot; από Λέρο και Χίο στα σχέδια για τους πρόσφυγες - &quot;Μόνο στη Χούντα είχαμε κρατούμενους&quot;"/>
    <meta property="og:description" content="Πληθαίνουν οι αντιδράσεις στα κυβερνητικά σχέδια για δημιουργία κλειστών δομών, όπου θα ζουν οι πρόσφυγες, στα νησιά με κέντρα φιλοξενίας τύπου Μόριας, αλλά και σε αυτά που προβλέπουν την μεταφορά στην ενδοχώρα."/>
  </head>
  <body>
    <article>
      <h1>"Πόρτα" από Λέρο και Χίο στα σχέδια για τους πρόσφυγες - "Μόνο στη Χούντα είχαμε κρατούμενους"</h1>
      <address>
        <time datetime="2019-11-23T14:33:00+00:00">23 Nov 2019, 14:33</time>
      </address>
      <p>
        <b>Πληθαίνουν οι αντιδράσεις στα κυβερνητικά σχέδια για δημιουργία κλειστών δομών, όπου θα ζουν οι πρόσφυγες, στα νησιά με κέντρα φιλοξενίας τύπου Μόριας, αλλά και σε αυτά που προβλέπουν την μεταφορά στην ενδοχώρα.</b>
      </p>
      <p>Σε επιστολή του προς τον πρωθυπουργό, ο <b>δήμαρχος Λέρου</b>, <b>Μιχάλης Κόλιας</b>, αναφέρει πως δεν συμφωνεί με όποια διαπραγμάτευση έχει κάνει ο περιφερειάρχης με την κυβέρνηση και θυμίζει ότι η τελευταία φορά που στο νησί υπήρχαν άνθρωποι φυλακισμένοι, ήταν επί Χούντας.</p>
      <p>
        <b>Αναφέρει ο κ. Κόλιας: </b>
      </p>
      <p>"Αξιότιμε κ. Πρωθυπουργέ,</p>
      <p>Είναι η πρώτη φορά από την ανάληψη των καθηκόντων σας, που επιδιώκω μία επικοινωνία μαζί σας για το θέμα του <b>προσφυγικού</b>, καθώς <b>ανέμενα </b>και εγώ, όπως και οι ομόλογοί μου των λοιπών νησιών που επηρεάζονται, την εξαγγελία των <b>πρωτοβουλιών </b>της νέας κυβέρνησης.</p>
      <p>Ανέμενα, όπως ήταν φυσικό, να κατατεθεί μία <b>δέσμη μέτρων ανακούφισης</b> των νησιών και μία <b>συνολική αλλαγή στρατηγικής</b> της κυβέρνησης, που θα αποβλέπει στη <b>δίκαιη κατανομή</b> των βαρών, τόσο εντός της Ελλάδος, όσο και μεταξύ των νησιών.</p>
      <p>Κυρίως όμως ανέμενα να προηγηθεί ένας <b>έντιμος διάλογος</b> με τις τοπικές κοινωνίες, ώστε να μην <b>αιφνιδιάζονται </b>οι τελευταίες και να μην βρίσκονται αντιμέτωπες με προειλημμένες αποφάσεις.</p>
      <p>Αντ’ αυτού, ενημερώθηκα προ ολίγων ημερών και από <b>δημοσιεύματα</b>, την πρόθεση της κυβέρνησης να εγκαταστήσει <b>νέες, «κλειστού τύπου» δομές</b>, στα νησιά που μέχρι σήμερα φιλοξενούν <b>Κέντρα Υποδοχής και Ταυτοποίησης</b>, μεταξύ αυτών και στη Λέρο.</p>
      <p>Πρόκειται για χειρισμό που βρίσκει το Δήμο Λέρου <b>αντίθετο</b>, τόσο επί της <b>διαδικασίας </b>που έχει τηρηθεί μέχρι στιγμής (χωρίς να έχει προηγηθεί δηλαδή συγκεκριμένη, ολοκληρωμένη πρόταση προς δημόσια διαβούλευση), όσο και επί της <b>ουσίας</b>, τουλάχιστον στο βαθμό που μπορούμε να αξιολογήσουμε μία πρόταση που είναι ελλιπής και «θολή», ως προς τα βασικά της χαρακτηριστικά.</p>
      <p>Σε ό,τι αφορά στο διαδικαστικό σκέλος, οφείλω να διαμαρτυρηθώ, διότι η κοινοποίηση των προθέσεών σας έγινε καταρχήν στους επικεφαλής της <b>δευτεροβάθμιας αυτοδιοίκησης </b>και όχι κατευθείαν στις τοπικές κοινωνίες, οι οποίες υφίστανται τα επίχειρα της προσφυγικής κρίσης και οι οποίες εκπροσωπούνται θεσμικώς μόνο από τους κατά τόπους Δήμους.</p>
      <p>Είναι αυτονόητο ότι ο Δήμος Λέρου δεν έχει εκχωρήσει το <b>δικαίωμα διαπραγμάτευσης</b> με την ελληνική κυβέρνηση στον Περιφερειάρχη Νοτίου Αιγαίου, γι’ αυτό και δεν υιοθετούμε καμία από τις δεσμεύσεις που ο ίδιος ενδεχομένως έχει αναλάβει απέναντί σας.</p>
      <p>Ο Δήμος Λέρου αναμένει το ταχύτερο δυνατόν μια <b>σειρά από διευκρινίσεις </b>επί των εξής θεμάτων:</p>
      <p>- εάν πρόκειται στο νησί μας να λειτουργούν παράλληλα, τόσο το Κέντρο Υποδοχής &amp; Ταυτοποίησης,  όσο και η «κλειστού τύπου», νέα δομή,</p>
      <p>- ποια θα είναι η δυναμικότητα εκάστης δομής και ποια θα είναι τα εχέγγυα προκειμένου να μην γίνονται υπερβάσεις στον αριθμό των ανθρώπων που θα στεγάζονται σε αυτές,</p>
      <p>- ποια θα είναι η τοπική αρμοδιότητα των δομών αυτών,</p>
      <p>- πού ακριβώς πρόκειται να εγκατασταθεί η κάθε δομή,</p>
      <p>- εάν έχει ληφθεί μέριμνα προκειμένου να μην παρακωλύεται η λειτουργία της ψυχιατρικής κλινικής και των αντίστοιχων δομών του Κ.Θ. – Κ.Υ. Λέρου.</p>
      <p>Σε κάθε περίπτωση, δράττομαι της ευκαιρίας να σας υποβάλω σε αδρές γραμμές τις <b>θέσεις της τοπικής κοινωνίας</b>, έτσι όπως αυτές έχουν διαμορφωθεί διαχρονικώς, μετά από αλλεπάλληλες <b>αποφάσεις του Δημοτικού μας Συμβουλίου</b> και οι οποίες έχουν σε γενικές γραμμές ως εξής:</p>
      <p>1. Θα πρέπει να τηρηθεί η αρχή της δίκαιης κατανομής των βαρών και η αρχή της αλληλεγγύης, τόσο εντός της ελληνικής επικράτειας, όσο και μεταξύ των νησιών.</p>
      <p>Είναι απαράδεκτο και προκλητικό συνάμα, από ολόκληρο το νότιο Αιγαίο να σηκώνουν το βάρος δύο νησιά, η <b>Λέρος </b>και η <b>Κως</b>, την ίδια στιγμή που το μεγαλύτερο σε έκταση και πληθυσμό νησί της <b>Δωδεκανήσου</b>, η <b>Ρόδος</b>, δεν διαθέτει καμία αντίστοιχη δομή φιλοξενίας. Το ίδιο ισχύει και για όλα τα υπόλοιπα νησιά, στο μέτρο και στο βαθμό που αναλογεί στο καθένα.</p>
      <p>Όπως εσείς αξιώνετε στις συνόδους κορυφής της Ε.Ε. την ευρωπαϊκή αλληλεγγύη για το ίδιο ζήτημα, ώστε να μεν επωμίζονται το πρόβλημα 2-3 χώρες «πρώτης γραμμής», έτσι και εμείς αξιώνουμε την αλληλεγγύη εντός των συνόρων της χώρας μας, ώστε να μην επωμίζονται το πρόβλημα πέντε νησιά πρώτης γραμμής.</p>
      <p>2. Αντί να προσανατολιζόμαστε σε <b>φαραωνικών διαστάσεων καταυλισμούς</b> με <b>απάνθρωπες συνθήκες</b>, σε δύο μόνο νησιά, θα έπρεπε να μεριμνήσουμε ώστε να υπάρχουν σε όλα ανεξαιρέτως τα κατοικημένα νησιά μικρές, <b>ανθρώπινες δομές</b>, με γνώμονα την έκταση και τον πληθυσμό εκάστου.</p>
      <p>Με τον τρόπο αυτό θα υπάρχει <b>διάχυση </b>των μεταναστευτικών ροών σε περισσότερους προσωρινούς τόπους φιλοξενίας και θα επικρατούν, αν μη τι άλλο, ανθρώπινες και αξιοπρεπείς συνθήκες διαβίωσης για αυτούς τους ανθρώπους, χωρίς «<b>γκέτο</b>» και κοινωνικές εντάσεις.</p>
      <p>3. Δεν μπορεί να γίνει αποδεκτή η παράλληλη λειτουργία περισσοτέρων της μιας δομής σε ένα τόσο μικρό νησί όπως η Λέρος.</p>
      <p>4. Δεν μπορεί να γίνει αποδεκτή η λειτουργία μίας φυλακής σε ένα νησί 8.000 κατοίκων όπως η Λέρος, αφού – ας μην αυταπατώμεθα – η «κλειστού τύπου» δομή στην πραγματικότητα δεν είναι <b>τίποτε άλλο από ένας ευφημισμός για μία φυλακή</b>.</p>
      <p>Η πρώτη και τελευταία φορά που είχαμε στο νησί μας ανθρώπους υπό καθεστώς στέρησης ελευθερίας, ήταν κατά την περίοδο της <b>δικτατορίας</b>, με τους πολιτικούς κρατούμενους και δεν επιθυμούμε να έχουμε ποτέ ξανά κάτι αντίστοιχο.</p>
      <p>5. Οφείλουμε να λάβουμε επιτέλους υπόψιν το <b>σοβαρό κίνδυνο </b>που εγκυμονεί η γειτνίαση των ψυχιατρικών δομών με αυτές του Κ.Υ.Τ. Επιστήμονες και νοσηλευτικό προσωπικό, εδώ και χρόνια, έχουν επισημάνει τα προβλήματα και τις καταστροφικές συνέπειες από τη συνύπαρξη <b>δύο ευπαθών ομάδων</b> (ψυχασθενών και προσφύγων) στον ίδιο χώρο.</p>
      <p>6. Τέλος, οφείλουμε να λάβουμε υπόψιν την γεωγραφική, πληθυσμιακή και ιστορική <b>ιδιαιτερότητα </b>του νησιού:</p>
      <p>Είμαστε ένα πολύ μικρό νησί σε έκταση και πληθυσμό, σε σχέση με τα άλλα τέσσερα που «φιλοξενούν» hotspot, δηλ. τη <b>Λέσβο</b>, τη <b>Χίο</b>, τη <b>Σάμο </b>και την <b>Κω</b>.</p>
      <p>Επίσης, είμαστε ένα νησί που φέρει ένα <b>πολύ μεγάλο στίγμα </b>ως τόπος εξορίας των <b>πολιτικών κρατουμένων</b> και παλαιών κακών πρακτικών στη <b>νοσηλεία ψυχικώς πασχόντων</b>.</p>
      <p>Δυστυχώς, ήταν το ελληνικό κράτος που μας επέλεξε – άγνωστο με ποια κριτήρια – να ανταποκριθούμε στο ρόλο και του τόπου προσωρινής φιλοξενίας κατατρεγμένων ανθρώπων.</p>
      <p>Είναι προφανές ότι αυτό το καινούριο βάρος δεν μπορούμε να το σηκώσουμε και δεν θα ανεχθούμε να ολοκληρωθεί η ιδρυματοποίηση της τοπικής μας κοινωνίας μέσω της επέκτασης παλαιών δομών ή/και της ίδρυσης νέων, ανοικτών ή μη.</p>
      <p>Κύριε πρωθυπουργέ,</p>
      <p>Από την πρώτη στιγμή που ανέκυψε προ τετραετίας, το προσφυγικό πρόβλημα, όλη η κοινωνία του μικρού νησιού της Λέρου έσπευσε να στηρίξει την εθνική προσπάθεια, την ίδια ώρα που άλλα μέρη της Ελλάδας επωφελούνταν σε τουριστικό και αναπτυξιακό επίπεδο.</p>
      <p>Ήρθε, πιστεύουμε η ώρα, να γίνουν επιτέλους πράξη οι εξαγγελίες για δικαιοσύνη και αλληλεγγύη στην αντιμετώπιση αυτού του εθνικού προβλήματος. Σε κάθε περίπτωση, δηλώνουμε ότι είμαστε έτοιμοι να προχωρήσουμε σε ένα γόνιμο και παραγωγικό διάλογο για το θέμα, χωρίς μεσάζοντες και με ειλικρίνεια προθέσεων.</p>
      <p>
        <b>Με εκτίμηση,</b>
      </p>
      <p>
        <b>Ο Δήμαρχος Λέρου, </b>
      </p>
      <p>
        <b>Κόλιας Μιχάλης".</b>
      </p>
      <h3>Ομόφωνο "όχι" από τη Χίο</h3>
      <p>Στο μεταξύ, το βράδυ της Παρασκευής, το <b>δημοτικό Συμβούλιο</b> στη <b>Χίο </b>που συνεδρίασε (<b>επί 4 ώρες</b>) παρουσία του υφυπουργού Εργασίας και βουλευτή Χίου, <b>Νότη Μηταράκη</b>, <b>απέρριψε ομόφωνα </b>την κατασκευή νέας κλειστής δομής χωρητικότητας τουλάχιστον 5.000 ανθρώπων.</p>
      <p>Επίσης, κατά πλειοψηφία το συμβούλιο αποφάσισε ότι εμμένει στη <b>προηγούμενη απόφασή </b>του να λειτουργεί στη Χίο με την ευθύνη της κυβέρνησης μία <b>δομή για την καταγραφή και ταυτοποίηση</b> και χωρητικότητας <b>έως 500 ατόμων</b>.</p>
      <p>Στην εισήγησή του ο δήμαρχος, <b>Σταμάτης Κάρμαντζης</b>, <b>διέψευσε </b>ότι υπήρχε η οποιαδήποτε <b>συζήτηση </b>και <b>συνεννόηση </b>με την <b>κυβερνητική πλευρά </b>για τα μέτρα επί του προσφυγικού.</p>
      <p>Σύμφωνα με τον τοπικό Τύπο μάλιστα, στη <b>δευτερολογία </b>του, κάλεσε τον κ. Μηταράκη να μεταφέρει στην κυβέρνηση ότι η χιακή κοινωνία δεν είναι διατεθειμένη να δεχθεί τους σχεδιασμούς. </p>
      <figure>
        <img src="https://www.nooz.gr/Multimedia/2019/11/b3cc9a92-20a8-4b19-8fdf-1bd6347431d3.jpg"/>
      </figure>
      <p>Σύμφωνα με νεότερη ενημέρωση από τον τοπικό Τύπο, ο κ. Μηταράκης, είχε νέα <b>άκαρπη συνάντηση </b>το πρωί του Σαββάτου στο γραφείο του δημάρχου, όπου παρέστησαν και ο βουλευτής Χίου του ΣΥΡΙΖΑ <b>Ανδρέας Μιχαηλίδης</b>, ο αντιπεριφερειάρχης Χίου <b>Παντελής Μπουγδάνος </b>και ο δήμαρχος Χίου <b>Σταμάτης Κάρμαντζης</b>.</p>
      <p>Μετά την νέα αυτή αποτυχία συμφωνίας με τις τοπικές αρχές, ο κ. Μηταράκης ετοιμάζεται από βδομάδα να καταθέσει στο <b>Μέγαρο Μαξίμου </b>την οδυνηρή του εμπειρία από την... υποδοχή του επιχειρησιακού σχεδίου της κυβέρνησης, γράφει ο <b>Astraparis.gr.</b></p>
      <p>Σε κάθε περίπτωση η θέση του προδιαγράφεται εξαιρετικά δύσκολη, αφού και από τους κομματικούς και πολιτικούς φίλους του στο νησί αντιμετωπίζεται με καχυποψία, αναφέρει το τοπικό ΜΜΕ.</p>
      <p>Το Σάββατο το πρωί, επίσης, έγινε γνωστή η αρνητική τοποθέτηση των <b>περιφερειακών συμβούλων </b>της Χίου, που συνήλθαν με πρόσκληση του <b>αντιπεριφερειάρχη Χίου</b>, την Παρασκευή, για να συζητήσουν τις εξελίξεις στο προσφυγικό – μεταναστευτικό.</p>
      <p>Κατά τη διάρκεια της συνάντησης, σύμφωνα με τη <b>ανακοίνωση </b>της <b>αντιπεριφέρειας</b>, εκφράστηκε από το σύνολο των συμμετεχόντων ο έντονος προβληματισμός σχετικά με τις κυβερνητικές εξαγγελίες για δημιουργία νέας κλειστής δομής.</p>
      <p>Σημειώνεται ότι η σύγκληση συνάντησης – διαβούλευσης για τρέχοντα θέματα της περιφερειακής ενότητας Χίου αποτελεί αρμοδιότητα του <b>χωρικού αντιπεριφερειάρχη </b>σύμφωνα με τον νόμο (άρθρο 160, παρ. ζ , Ν.3852/2010) και είναι η πρώτη φορά από την εφαρμογή του <b>Καλλικράτη</b>, το 2010, που ενεργοποιείται το συγκεκριμένο άρθρο.</p>
      <p>Τις αποφάσεις για το προσφυγικό – μεταναστευτικό υπό το φως των κυβερνητικών ανακοινώσεων σε επίπεδο περιφέρειας <b>Βορείου Αιγαίου </b>αναμένεται ότι θα λάβει το <b>περιφερειακό συμβούλιο </b>που συνεδριάζει στη Χίο την προσεχή<b> Τετάρτη 27 Νοεμβρίου 2019</b>.</p>
      <h3>"Δεν θα γίνει κλειστό κέντρο στη Λέβιθα"</h3>
      <p>Στο μεταξύ, ο Γραμματέας για το Προσφυγικό, στο υπουργείο Προστασίας του Πολίτη, <b>Μάνος Λογοθέτης</b>, <b>Μάνος Λογοθέτης</b>, δήλωσε πως δεν θα δημιουργηθεί κλειστό κέντρο για πρόσφυγες στην ακατοίκητη νησίδα Λέβιθα, που βρίσκεται μεταξύ <b>Κυκλάδων </b>και <b>Δωδεκανήσου</b>, σε συνέντευξή του στον <b>ΣΚΑΪ</b>.</p>
      <p>"Το κέντρο θα γίνει στη <b>Λέρο</b>" δήλωσε.</p>
      <p>"Θα κρατούν κάποιους ανθρώπους για το χρονικό διάστημα που αυτό χρειάζεται ή επιβάλλεται. Υπάρχουν τα προαναχωρησιακά κέντρα, που θα τους κρατούν για πολύ μεγαλύτερο χρονικό διάστημα προκειμένου να γίνει η επιστροφή τους, είτε στην Τουρκία είτε στη χώρα προέλευσης. Δεν είναι φυλακές" πρόσθεσε επίσης, απαντώντας σε σχετικό ερώτημα.</p>
      <p>Ωστόσο, ο βουλευτής της ΝΔ, <a href="https://www.nooz.gr/greece/1562899/kwnstantinos-mpogdanos-nai-sta-xeronisia-gia-metanastes-na-xeperasoyme-ta-komplex-kai-ta-tampoy-video-"><b>Κωνσταντίνος Μπογδάνος</b></a>, μιλώντας στο <b>Kontra Channel</b>, ανέφερε:</p>
      <p>"Δεν πρέπει να έχουμε ταμπού! Είναι χώροι για να «φιλοξενήσουμε» κάποιους. Πρέπει να ξεπεράσουμε αυτά τα ταμπού, να ξεπεράσουμε τα κόμπλεξ του παρελθόντος. </p>
      <p>Στα αραιοκατοικημένα απομονωμένα νησιά δεν θα πάνε οι έχοντες τα χαρακτηριστικά του πρόσφυγα. Θα πάνε όλοι όσοι μπαίνουν, πλην ιδιαιτέρως ευπαθών περιπτώσεων και θα είναι εν αναμονή να κριθούν ως δικαιούντες άσυλο" ανέφερε.</p>
      <p>
        <b><a href="https://astraparis.gr/sta-dyo-stena-o-notis-mitarakis-gia-tin-yperdomi-sto-pityos/">Με πληροφορίες από Astraparis.gr </a> και <a href="https://www.lerosnews.gr/ta-nea-tis-lerou/leros-o-dimarxos-zitaei-diefkriniseis-apo-ton-prothypourgo-sxetika-me-tin-prothesi-tis-kyvernisis-gia-egkatastasi-kleistoy-typou-domon">Leros News</a></b>
      </p>
      <related>
        <a href="https://www.nooz.gr/greece/1562739/prosfygiko-to-limeniko-dieswse-400-prosfyges-kai-metanastes-se-24-wres"/>
        <a href="https://www.nooz.gr/greece/1562664/lesbos-asfyxia-sti-moria-panw-apo-16000-oi-prosfyges-kai-metanastes"/>
        <a href="https://www.nooz.gr/greece/1562635/stylida-katoikoi-ekapsan-lasticha-exw-apo-ergostasio-poy-tha-stegasei-prosfyges-vid-pics-"/>
        <a href="https://www.nooz.gr/greece/1562628/elliniko-symboylio-gia-toys-prosfyges-oi-exaggelies-tis-kybernisis-einai-antithetes-sto-diethnes-dikaio"/>
        <a href="https://www.nooz.gr/greece/1562549/prosfygiko-se-poioys-nomoys-tha-metaferthoyn-oi-prosfyges-apo-tin-kybernisi"/>
      </related>
    </article>
  </body>
</html>