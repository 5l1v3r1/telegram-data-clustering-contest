<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23509275-razvan-cuc-acuza-ludovic-orban-capitulat-fata-constructorului-acceptand-amanarea-inaugurarii-magistralei-5-metrou.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T14:22:00+00:00"/>
    <meta property="og:title" content="Răzvan Cuc îl acuză pe Ludovic Orban că a capitulat în fața constructorului, acceptând amânarea inaugurării Magistralei 5 de metrou"/>
    <meta property="og:description" content="Fostul ministru al Transporturilor din Cabinetul Dăncilă, Răzvan Cuc, îl acuză pe premierul Ludovic Orban că a ”capitulat” în fața intereselor constructorului care se ocupă de"/>
  </head>
  <body>
    <article>
      <h1>Răzvan Cuc îl acuză pe Ludovic Orban că a capitulat în fața constructorului, acceptând amânarea inaugurării Magistralei 5 de metrou</h1>
      <address><time datetime="2019-11-23T14:22:00+00:00">23 Nov 2019, 14:22</time> by <a rel="author">DG</a></address>
      <p><b>Fostul ministru al Transporturilor din Cabinetul Dăncilă, Răzvan Cuc, îl acuză pe premierul Ludovic Orban că a ”capitulat” în fața intereselor constructorului care se ocupă de magistrala 5 de metrou, acceptând prelungirea termenului de dare în folosință, până în iunie 2020, ceea ce va duce la costuri suplimentare pentru stat. <br/></b><br/>”Ce vrea să ascundă guvernul care nu își asumă nimic ? Vă spun eu: între stațiile Drumul Taberei 34 și Parc Drumul Taberei există unele puțuri, chipurile problemă apărută la începutul lunii noiembrie. Realitatea este că știau de la începutul anului de aceasta situație, dar nu au avut curaj să avanseze un termen, iar acum solicită, suplimentar, încă 6 luni. Au solicitat în mod repetat prelungirea contractului, dar Metrorex a refuzat și le-a cerut să respecte termenul de punere în circulație și anume finalul lunii decembrie 2019 ( există o bogată corespondență în acest sens)”, a scris, sâmbătă, pe Facebook, Răzvan Cuc. <br/><br/>El îl acuză pe Ludovic Orban că nu a apărat ”interesele românilor” și avertizează că firma constructoare va găsi mereu pretexte pentru a justifica întârzierile, existând chiar riscul de a da în judecată statul. <br/><br/>”Prin capitularea de astăzi, în fața constructorului, a lui Ludovic Orban se vor întâmpla 2 lucruri : ⁃ prelungirea termenului de dare în folosință, pentru anul viitor; ⁃ crearea premiselor ca statul român să plătească suplimentar desi, culmea, întârzierea la acest proiect este colosală! Dacă erați români adevărați rămâneați fermi pe poziție și nu ignorați adresele semnate, prin care statul român era protejat și firma era obligată să respecte termenul de dare în folosință”, a mai susținut Cuc.<br/><br/>Fostul ministru a mai spus că va prezenta, în perioada următoare, calendarul primit de la antreprenor, care plănuise inclusiv o vizită la începutul lunii noiembrie și punerea trenului pe șine, în 6 statii din magistrala 5, dar și punerea în circulație a metroului, la sfârșitul acestui an.<br/><br/>Premierul Ludovic Orban, a declarat vineri, după vizita de pe Magistrala 5 Eroilor-Drumul Taberei, că aceasta va putea fi folosită în iunie 2020. "Au existat probleme de diferite naturi la staţia Parcul Drumul Taberei", a spus acesta. <br/><br/>"Conform celor discutate cu conducerea Metrorex, directorii companiilor care au contracte cu metroul pentru finalizarea acestui obiectiv de investiţii, practic metroul poate fi dat în folosinţă anul viitor, aproximativ în luna iunie. Astea sunt angajamentele care sunt luate de constructori. Am convingerea în momentul de faţă că constructorii au toate condiţiile pentru a finaliza lucrările în termenele care au fost convenite, atât condiţiile procedurale, cât şi condiţiile contractuale şi financiare pentru a putea finaliza la termen", a declarat Ludovic Orban.</p>
    </article>
  </body>
</html>