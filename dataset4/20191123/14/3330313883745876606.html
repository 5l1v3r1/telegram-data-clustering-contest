<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904873/bar-a-heeft-handen-vol-aan-hekkensluiter-maar-wint-dankzij-klutsgoal-van-vidal.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-23T14:50:00+00:00"/>
    <meta property="og:title" content="Barça worstelt met oude Eredivisie-bekenden in Leganés, maar komt boven door Vidal"/>
    <meta property="og:description" content="FC Barcelona heeft op de vroege zaterdagmiddag zijn koppositie in de Primera División gehandhaafd. De Catalanen hadden de grootste moeite met hekkensluiter Leganés, maar trokken de wedstrijd in de slotfase alsnog naar zich toe: een fortuinlijke treffer van Arturo Vidal bleek doorslaggevend. Trainer Ernesto Valverde begon met uitgesproken aanvallende intenties aan het treffen: Lionel Messi, Luis Suárez, Antoine Griezmann én Ousmane Dembélé stonden in de basis, de vier vedettes werden in de rug gesteund door Sergio Busquets en Frenkie de Jong. Na amper een kwartier werd Barça echter al in grote verlegenheid gebracht: Roque Mesa zette de aanval op artistieke wijze op en Youssef En-Nesyri bracht Estadio Municipal de Butarque in vervoering met een streep in de bovenhoek."/>
  </head>
  <body>
    <article>
      <h1>Barça worstelt met oude Eredivisie-bekenden in Leganés, maar komt boven door Vidal</h1>
      <address>
        <time datetime="2019-11-23T14:50:00+00:00">23 Nov 2019, 14:50</time>
      </address>
      <p>
        <b>FC Barcelona heeft op de vroege zaterdagmiddag zijn koppositie in de Primera División gehandhaafd. De Catalanen hadden de grootste moeite met hekkensluiter Leganés, maar trokken de wedstrijd in de slotfase alsnog naar zich toe: een fortuinlijke treffer van Arturo Vidal bleek doorslaggevend.</b>
      </p>
      <p>Trainer Ernesto Valverde begon met uitgesproken aanvallende intenties aan het treffen: Lionel Messi, Luis Suárez, Antoine Griezmann én Ousmane Dembélé stonden in de basis, de vier vedettes werden in de rug gesteund door Sergio Busquets en Frenkie de Jong. Na amper een kwartier werd Barça echter al in grote verlegenheid gebracht: Roque Mesa zette de aanval op artistieke wijze op en Youssef En-Nesyri bracht Estadio Municipal de Butarque in vervoering met een streep in de bovenhoek.</p>
      <figure>
        <iframe data-src="https://twitter.com/ZS_Voetbal/status/1198214691958525953?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>FC Barcelona bleef moeite houden met de aanvallen van de thuisploeg en kreeg zelf niet veel kansen: Luis Suárez werd tot twee keer toe gevaarlijk, maar schoot eerst over en werd daarna knap afgehouden door doelman Iván Cuéllar. Kort na rust moest de Leganés-defensie – met oude Eredivisie-bekenden Roberto Rosales en Kenneth Omeruo – nóg een kans van Suárez toestaan en ditmaal was het wel raak: de spits kon een vrije trap Lionel Messi ongehinderd tot 1-1 promoveren.</p>
      <figure>
        <iframe data-src="https://twitter.com/ZS_Voetbal/status/1198227851222429696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kort daarna corrigeerde Valverde zichzelf door Vidal en Ivan Rakitic in te laten vallen voor Griezmann en Busquets. Toen het twintig minuten voor tijd nog steeds 1-1 stond, moest de trainer weer voor een aanvallende impuls zorgen: De Jong maakte plaats voor Ansu Fati. De gasten uit Catalonië drukten uiteindelijk toch door: Vidal liep na een corner weg uit de dekking, kreeg de bal met een gelukje voor de voeten en schoot raak. Na een blik naar de grensrechter en enige consternatie kon de Chileen alsnog juichen: zijn 1-2 bleek uiteindelijk de winnende goal.</p>
      <figure>
        <iframe data-src="https://twitter.com/ZS_Voetbal/status/1198235139689582593?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Barça loopt voorlopig drie punten uit op aartsrivaal Real Madrid, dat zaterdagavond laat tegen Real Sociedad speelt. Atlético Madrid en Sevilla kunnen de lijstaanvoerders, maar FC Barcelona en Real Madrid hebben de uitgestelde Clásico nog tegoed.</p>
    </article>
  </body>
</html>