<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/176065/cu-leider-besluit-opening-lelystad-airport-kan-nog-niet-worden-genomen"/>
    <meta property="og:site_name" content="omroep flevoland"/>
    <meta property="article:published_time" content="2019-11-23T14:37:00+00:00"/>
    <meta property="og:title" content="CU-leider: 'Besluit opening Lelystad Airport kan nog niet worden genomen'"/>
    <meta property="og:description" content="ChristenUnie-leider Gert Jan Segers vindt dat er nog geen besluit genomen kan worden over de opening van Lelystad Airport, zolang het advies van de Commissie Remkes over stikstof in de luchtvaart er niet is. Dat zei hij zaterdag op het partijcongres in Utrecht, melden verschillende nieuwsmedia."/>
  </head>
  <body>
    <article>
      <h1>CU-leider: 'Besluit opening Lelystad Airport kan nog niet worden genomen'</h1>
      <address>
        <time datetime="2019-11-23T14:37:00+00:00">23 Nov 2019, 14:37</time>
      </address>
      <p>
        <b>ChristenUnie-leider Gert Jan Segers vindt dat er nog geen besluit genomen kan worden over de opening van Lelystad Airport, zolang het advies van de Commissie Remkes over stikstof in de luchtvaart er niet is. Dat zei hij zaterdag op het partijcongres in Utrecht, melden verschillende nieuwsmedia.</b>
      </p>
      <p>Verantwoordelijk minister Cora van Nieuwenhuizen zei <a href="https://www.omroepflevoland.nl/nieuws/176047/minister-lelystad-airport-vanaf-1-november-2020-open">vrijdag</a> dat ze het vliegveld vanaf 1 november volgend jaar open wil laten gaan, en als het kan zelfs eerder. Ze gaat er vanuit dat het stikstofprobleem voor de luchtvaart snel kan worden opgelost, omdat de sector er maar beperkt aan bijdraagt.</p>
      <p>Volgens Segers is de opening van Lelystad Airport door de stikstofcrisis alleen nog maar ingewikkelder geworden. De leider van de coalitiepartij wil daarom een besluit over de openstelling van het vliegveld uitstellen tot het adviesrapport er is. Tweede Kamer-fracties van de Partij voor de Dieren, de SP en GroenLinks dienden daar in september al een <a href="https://www.omroepflevoland.nl/nieuws/174469/geen-opening-lelystad-airport-voor-advies-remkes">motie</a> voor in. Alle coalitiepartijen, waaronder de ChristenUnie, stemden toen <a href="https://www.omroepflevoland.nl/nieuws/174575/geen-uitstel-beslissingen-over-lelystad-airport">tegen</a>.</p>
      <p>Tijdens het partijcongres diende de ChristenUnie uit Apeldoorn een motie in om volledig af te zien van steun aan Lelystad Airport. Dat werd met een ruime meerderheid van de stemmen door de leden van de partij verworpen.</p>
      <p><b>Commissie Remkes</b><br/>De Commissie Remkes adviseert het kabinet over de stikstofcrisis. In september bracht de commissie een <a href="https://www.omroepflevoland.nl/nieuws/174434/advies-stikstofcrisis-maximumsnelheid-moet-omlaag-voor-natuurherstel">eerste rapport</a> uit, waarin vooral aandacht besteed werd aan het verlagen van de maximumsnelheid op de wegen in Nederland. Er komt nog een tweede rapport waarin de commissie advies uitbrengt over de weidegang van koeien en het effect daarvan op de stikstof. Eind december wordt het derde adviesrapport verwacht. Daarin staat de luchtvaart centraal.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>