<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23509311-dancila-face-liberali-ipocriti-dupa-orban-spus-dat-jos-guvernul-psd-pentru-romania-aiba-comisar-european-ppe-multi-intrebat-care-fost-adevaratul-motiv-din-spatele-motiunii.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T14:55:00+00:00"/>
    <meta property="og:title" content="Dăncilă îi face pe liberali ipocriți după ce Orban a spus că a dat jos guvernul PSD pentru ca România să aibă un comisar european de la PPE: Mulți s-au întrebat care a fost adevăratul motiv din spatele moțiunii"/>
    <meta property="og:description" content="Viorica Dăncilă îi acuză pe premierul Ludovic Orban, Klaus Iohannis și întreg partidul liberal de ipocrizie după ce prim-ministrul a spus că Guvernul Dăncilă a fost schimbat cu unul de"/>
  </head>
  <body>
    <article>
      <h1>Dăncilă îi face pe liberali ipocriți după ce Orban a spus că a dat jos guvernul PSD pentru ca România să aibă un comisar european de la PPE: Mulți s-au întrebat care a fost adevăratul motiv din spatele moțiunii</h1>
      <address><time datetime="2019-11-23T14:55:00+00:00">23 Nov 2019, 14:55</time> by <a rel="author">N.O.</a></address>
      <p><b>Viorica Dăncilă îi acuză pe premierul Ludovic Orban, Klaus Iohannis și întreg partidul liberal de ipocrizie după ce prim-ministrul a spus că Guvernul Dăncilă a fost schimbat cu unul de dreapta pentru ca România să poată oferi un comisar european de la PPE. ”Ei fac jocurile politice ale altora și încearcă să acopere în presă aceste manevre țipând la noi “fake news”! Iată adevăratul fake din politica românească: Klaus Iohannis și PNL!”, a spus Dăncilă. <br/></b><br/>Viorica Dăncilă a postat sâmbătă o înregistrare video cu Ludovic Orban în care acesta spune că <a href="https://www.hotnews.ro/stiri-politic-23509209-orban-spune-fost-schimbat-guvernul-dancila-pentru-romania-aiba-comisar-din-partea-ppe.htm">Guvernul Dăncilă a fost schimbat cu unul de dreapta pentru ca România să poată oferi un comisar european de la PPE, respectiv pe Adina Vălean.</a> Pe clip apare ca supratitlu mesajul: Orban recunoaște implicarea PPE în politica internă a României. <br/><br/>”Dragii mei, vă rog să distribuiți acest video! Să vadă cât mai mulți români care sunt adevăratele intenții și mize ale lui Klaus Iohannis! Pentru că sunt foarte mulți cei care s-au întrebat care a fost adevăratul motiv din spatele moțiunii de cenzură, care a aruncat România în criză și haos și care a dus la o explozie a cursului euro la un maxim istoric!<br/>Vă rog să ascultați declarația lui Ludovic Orban de la Zagreb (unde și domnul Iohannis a fost prezent!) în care le spune popularilor europeni că au dat jos Guvernul PSD pentru a putea propune ei un comisar din partea PPE, pentru ca popularii europeni să aibă majoritatea în noua Comisie!”, a scris Dăncilă pe <a href="https://www.facebook.com/v.dancila/">Facebook. <br/></a><br/>Fostul prim-ministru reproșează faptul că PNL și șeful statului fac jocurile politice, însă încearcă să acopere aceste „manevre”, acuzând PSD de „fake news”.<br/><br/>”Ei fac jocurile politice ale altora și încearcă să acopere în presă aceste manevre țipând la noi “fake news”! Iată adevăratul fake din politica românească: Klaus Iohannis și PNL!<br/>Duplicitari, ipocriți și periculoși acești întruchipați salvatori ai neamului!”, a mai scris Dăncilă.</p>
    </article>
  </body>
</html>