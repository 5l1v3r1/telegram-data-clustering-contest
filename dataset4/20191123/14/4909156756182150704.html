<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201068/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-23T14:18:00+00:00"/>
    <meta property="og:title" content="כלי נשק בודדים הוחזרו"/>
    <meta property="og:description" content="המשטרה דיווחה כי מתחילת המבצע הוחזרו 29 כלי נשק ע&quot;י אזרחים שלא יעמדו לדין, אך בגלי צה&quot;ל נחשף כי רק 9 מתוכם הוחזרו ביישובים ערביים | המבצע יימשך עד ליום חמישי הקרוב | נותרו חודשיים להצגת התכנית למיגור האלימות והפשיעה עליה הכריז רה&quot;מ נתניהו"/>
  </head>
  <body>
    <article>
      <h6 class="kicker">נאבקים באלימות</h6>
      <h1>כלי נשק בודדים הוחזרו</h1>
      <h2>שבוע למבצע איסוף הנשק הבלתי-חוקי: 9 נשקים הוחזרו ביישובים ערביים. <br/>המשטרה דיווחה כי מתחילת המבצע הוחזרו 29 כלי נשק ע"י אזרחים שלא יעמדו לדין, אך בגלי צה"ל נחשף כי רק 9 מתוכם הוחזרו ביישובים ערביים | המבצע יימשך עד ליום חמישי הקרוב | נותרו חודשיים להצגת התכנית למיגור האלימות והפשיעה עליה הכריז רה"מ נתניהו</h2>
      <address><time datetime="2019-11-23T14:18:00+00:00">23 Nov 2019, 14:18</time> by <a rel="author">יהל פרג'</a></address>
      <p>השבוע הראשון למבצע החזרת נשק בלתי חוקי הסתיים בהחזרת 29 כלי נשק, 33 רימונים וחומרי נפץ וחבלה, עשרות מחסניות, מאות כדורים ועוד – כך נמסר ממשטרת ישראל. עם זאת, רק 9 כלי נשק הוחזרו ביישובים בחברה הערבית. לעומת המבצע הקודם של המשטרה והמשרד לבטחון הפנים, שהתקיים בשנת 2017, בו נאספו במהלך של שבועיים כ-14 אקדחים, שני רימונים, כמות קטנה של תחמושת וחלק של טיל לאו ברחבי החברה הערבית בישראל, <a href="https://www.davar1.co.il/200475/">המבצע הנוכחי</a> נראה מוצלח יותר, אם כי עדיין לא נרשמה היענות של ארגוני הפשיעה החמורה.</p>
      <p>מבצע האיסוף החל ביום ראשון שעבר, ויימשך עד חמישי הקרוב. הוא מתקיים ב-70 נקודות בעשרות ישובים ברחבי הארץ, ובמהלכו יכולים אזרחים להחזיר כלי נשק ללא העמדה לדין פלילי. עד כה נאספו: 15 רובים מסוגים שונים, 14 אקדחים, 11 רימונים, 77 מחסניות, 6 חלקי נשק, 22 חומרי נפץ וחבלה בהם פגז מרגמה 60 מ״מ, מאות כדורים ותחמושת מסוגים שונים. כדי לראות את הודעת המשרד לבטחון הפנים במלואה, והרשימה המלאה של נקודות המסירה – לחצו <b><a href="https://www.gov.il/ar/departments/news/firearm-return-campaign-171119">כאן</a></b></p>
      <p>בחודשים האחרונים התגברה המחאה ברחוב הערבי כלפי הנשק הבלתי חוקי המסתובב באופן כמעט חופשי, בעיקר בגלל המספרים הגבוהים של הנפגעים והנפגעות מהשימוש בו. בשנה האחרונה נרצחו 82 בני אדם בחברה הערבית על רקע פלילי, ומצד פעילים ומנהיגים נשמעה לא מעט ביקורת כלפי המשטרה ואי היכולת שלה לטפל במשפחות הפשע, אשר קנו אחיזה מרחבים רבים ברחוב הערבי.</p>
      <figure>
        <img src="https://www.davar1.co.il/wp-content/uploads/2019/11/231119_gun.jpg"/>
        <figcaption>מבצע למסירת כלי ירייה ואמצעי לחימה המצויים ברשות הציבור בניגוד לחוק (צילום: דוברות המשטרה)</figcaption>
      </figure>
      <p>כלפי המבצע נשמעה גם לא מעט ביקורת ממנהיגים שונים בחברה הערבית. 12 רשויות סירבו מלכתחילה להשתתף במבצע: אום אל־פחם, פורדיס, קרע, בסמה, ג'סר א־זרקה, ג'דידה־מכר, אבו סנאן, כפר יאסיף, חורה, אל־קאסום, כפר כנא וריינה. ח"כ תומא-סלימאן הגיבה יום לאחר תחילת המבצע ובחרה להתייחס דווקא לנתונים של מבצע הסגרת הנשק משנת 2017: "במבצע איסוף הנשק של המשטרה ב-2017 הוסגרו 3 נשקים בלבד. כולם יודעים איך קוראים למי שחוזר על אותה פעולה פעמיים ומצפה לתוצאה שונה", אמרה תומא-סלימאן. "אני קוראת לכולם להסגיר את הנשק, אבל מבצעים כאלה מקומם כפעילות משלימה אחרי מכות חזקות לארגוני הפשע", הוסיפה.</p>
      <p>במשטרה קוראים לציבור שברשותו פריטי אמל״ח ונשק בניגוד לחוק להשיבו בהקדם בימי המבצע. פרטים נוספים ורשימה מלאה של נקודות המסירה ניתן למצוא באתר המשטרה ובאתר המשרד לביטחון הפנים.</p>
      <figure>
        <img src="https://www.davar1.co.il/wp-content/uploads/2019/11/231119_gun1.jpg"/>
        <figcaption>מבצע למסירת כלי ירייה ואמצעי לחימה המצויים ברשות הציבור בניגוד לחוק (צילום: דוברות המשטרה)</figcaption>
      </figure>
      <figure>
        <img src="https://www.davar1.co.il/wp-content/uploads/2019/11/231119_gun3.jpg"/>
        <figcaption>מבצע למסירת כלי ירייה ואמצעי לחימה המצויים ברשות הציבור בניגוד לחוק (צילום: דוברות המשטרה)</figcaption>
      </figure>
      <p>בתחילת חודש נובמבר הודיע ראש הממשלה נתניהו על הקמת צוות בראשות מ״מ מנכ"ל משרד רה״מ, רונן פרץ, שיגבש תוכנית לאומית למיגור האלימות והפשיעה בחברה הערבית בתוך 90 יום. הצוות יכלול את מנכ״לי המשרדים הרלוונטיים והמל"ל. בנוסף הוחלט גם על המשך פעילות מוגברת של המשטרה לשמירה על ביטחון האוכלוסייה ביישובים הערביים. כמו כן, רה״מ הנחה לאתר את המקור התקציבי לפתיחת תחנות משטרה נוספות ביישובים ערביים.</p>
    </article>
  </body>
</html>