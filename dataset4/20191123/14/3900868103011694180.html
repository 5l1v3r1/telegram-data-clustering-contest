<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562957/ypex-kinas-megalyteri-pigi-astatheias-pagkosmiws-oi-ipa"/>
    <meta property="og:site_name" content="NOOZ."/>
    <meta property="article:published_time" content="2019-11-23T14:04:00+00:00"/>
    <meta property="og:title" content="ΥΠΕΞ Κίνας: Μεγαλύτερη πηγή αστάθειας παγκοσμίως οι ΗΠΑ"/>
    <meta property="og:description" content="Επίθεση κατά των ΗΠΑ και εμμέσως κατά του Ντόναλντ Τραμπ εξαπέλυσε ο υπουργός Εξωτερικών της Κίνας, τονίζοντας μεταξύ άλλων ότι πρόκειται για τη χώρα που αποτελεί τη μεγαλύτερη πηγή αστάθειας παγκοσμίως, ενώ διαθέτει πολιτικούς που περιφέρονται στον κόσμο δυσφημίζοντας αβάσιμα το Πεκίνο."/>
  </head>
  <body>
    <article>
      <h1>ΥΠΕΞ Κίνας: Μεγαλύτερη πηγή αστάθειας παγκοσμίως οι ΗΠΑ</h1>
      <address>
        <time datetime="2019-11-23T14:04:00+00:00">23 Nov 2019, 14:04</time>
      </address>
      <p>
        <b>Επίθεση κατά των ΗΠΑ και εμμέσως κατά του Ντόναλντ Τραμπ εξαπέλυσε ο υπουργός Εξωτερικών της Κίνας, τονίζοντας μεταξύ άλλων ότι πρόκειται για τη χώρα που αποτελεί τη μεγαλύτερη πηγή αστάθειας παγκοσμίως, ενώ διαθέτει πολιτικούς που περιφέρονται στον κόσμο δυσφημίζοντας αβάσιμα το Πεκίνο.</b>
      </p>
      <p>Σε συνάντησή του με τον Ολλανδό ομόλογό του Στεφ Μπλοκ, στο περιθώριο της συνόδου των ΥΠΕΞ της G20 στην ιαπωνική πόλη Ναγκόγια, ο Ουανγκ Γι επέκρινε δριμύτατα τις ΗΠΑ.</p>
      <p>«Οι ΗΠΑ ευρέως επιδίδονται στις μονομερείς ενέργειες και τον προστατευτισμό και καταστρέφουν την πολυμερή προσέγγιση και το πολυμερές εμπορικό σύστημα. Έχουν ήδη αναδειχθεί στον μεγαλύτερο παγκοσμίως παράγοντα αποσταθεροποίησης» είπε ο Ουάνγκ, σύμφωνα με μια ανακοίνωση του κινεζικού υπουργείου Εξωτερικών.</p>
      <p>Σύμφωνα με τον ίδιο, οι ΗΠΑ, για πολιτικούς λόγους, χρησιμοποιούν τον μηχανισμό του κράτους για να καταπνίξουν τις κινεζικές επιχειρήσεις και έχουν ήδη απαγγείλει αβάσιμες κατηγορίες εναντίον τους, κάτι που συνιστά ενέργεια εκφοβισμού.</p>
      <p>«Ορισμένοι Αμερικανοί πολιτικοί δυσφημίζουν την Κίνα παντού στον κόσμο, όμως δεν έχουν παρουσιάσει αποδείξεις».</p>
      <p>Επιπλέον, οι ΗΠΑ έχουν χρησιμοποιήσει την εγχώρια νομοθεσία τους για να «επεμβαίνουν χυδαία» στις εσωτερικές υποθέσεις της Κίνας, προσπαθώντας να καταστρέψουν «μια χώρα, δύο συστήματα» και τη σταθερότητα και ευημερία του Χονγκ Κονγκ, συμπλήρωσε ο Ουανγκ Γι.</p>
      <related>
        <a href="https://www.nooz.gr/economy/1562620/kina-prospatheies-na-gefyrwthei-to-chasma-me-tis-ipa"/>
        <a href="https://www.nooz.gr/economy/1562596/kina-swstoteres-politikes-gia-na-tonwthei-i-oikonomia"/>
        <a href="https://www.nooz.gr/economy/1560568/kina-kai-ipa-irthan-se-symfwnia-gia-tin-akyrwsi-dasmwn"/>
      </related>
    </article>
  </body>
</html>