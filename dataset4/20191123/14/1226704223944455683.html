<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/ukrajina-si-pripomina-vyrocie-tragick/431858-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T14:07:00+00:00"/>
    <meta property="og:title" content="Ukrajina si pripomína výročie tragického hladomoru"/>
    <meta property="og:description" content="Ukrajina každý rok vyhlasuje štvrtú novembrovú sobotu za Deň spomienky na obete Holodomoru, ktorý Ukrajinci považujú za genocídu zameranú na zlikvidovanie ukrajinských roľníkov."/>
  </head>
  <body>
    <article>
      <h1>Ukrajina si pripomína výročie tragického hladomoru</h1>
      <h2>Ukrajina každý rok vyhlasuje štvrtú novembrovú sobotu za Deň spomienky na obete Holodomoru, ktorý Ukrajinci považujú za genocídu zameranú na zlikvidovanie ukrajinských roľníkov.</h2>
      <address><time datetime="2019-11-23T14:07:00+00:00">23 Nov 2019, 14:07</time> by <a rel="author">TASR</a></address>
      <p>Kyjev 23. novembra (TASR) - Ukrajina si v sobotu pripomína 86. výročie hladomoru zo stalinistickej éry, známeho ako Holodomor, počas ktorého zahynuli milióny ľudí prevažne vinou sovietskej politiky začiatku 30. rokov.</p>
      <p>Ukrajina každý rok vyhlasuje štvrtú novembrovú sobotu za Deň spomienky na obete Holodomoru, ktorý Ukrajinci považujú za genocídu zameranú na zlikvidovanie ukrajinských roľníkov.</p>
      <p>Organizátori vyzvali ľudí, aby si na uctenie si obetí umiestnili do okien svojich domov horiace sviečky.</p>
      <p>Po tom, ako úrady bývalého Sovietskeho zväzu prinútili roľníkov na Ukrajine vstúpiť do poľnohospodárskych družstiev a skonfiškovali ich úrodu, zahynuli milióny ľudí. Podľa odhadov si Holodomor vyžiadal tri až sedem miliónov mŕtvych.</p>
      <p>Metropolita Epifanij, arcibiskup pravoslávnej cirkvi Ukrajiny, ktorej bola tohto roku udelená autokefália, sa vo svojom sobotňajšom vyhlásení zastal skutočnosti, že <i>"dnes môžeme hovoriť pravdu o tejto tragédii, a musíme tak robiť nahlas, pretože zlo by nemalo byť skryté, ako bolo počas desaťročí sovietskeho režimu"</i>.</p>
      <p>Solidaritu s Ukrajincami vyjadrili americkí aj austrálski diplomati, ktorí prisľúbili, že na túto tragédiu z rokov 1932-33 a jej obete sa nikdy nezabudne, informuje stanica Slobodná Európa.</p>
      <p>Ukrajinský parlament v roku 2006 vyhlásil Holodomor za genocídu spáchanú na ukrajinskom ľude.</p>
      <p>Rusko odmieta názor, že sovietske vedenie systematicky útočilo na Ukrajincov. Ruské úrady tvrdia, že slabá úroda v danom čase spôsobila smrť mnohých obyvateľov aj v ďalších častiach Sovietskeho zväzu, pričom zahynulo i mnoho Rusov, Kazachov a iných.</p>
      <p>Okrem Ukrajiny minimálne 15 ďalších krajín oficiálne uznalo Holodomor za "genocídu", USA však nie.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/ukrajinci-oslavuju-revolucie-a-odmieta/431604-clanok.html"/>
        <a href="https://www.teraz.sk/zahranicie/summit-normandskej-stvorky-moze-vyrie/431579-clanok.html"/>
        <a href="https://www.teraz.sk/sport/ukrajinska-federacia-zatvorila-dynamu/431551-clanok.html"/>
      </related>
    </article>
  </body>
</html>