<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/borgi-ukrayini-koshtuyut-derzhavi-duzhe-dorogo-ekspert-330674_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T14:00:00+00:00"/>
    <meta property="og:title" content="Борги України коштують державі дуже дорого – експерт"/>
    <meta property="og:description" content="За 2018-2019 роки сформовано борговий портфель, який відверне на себе великі фінансові ресурси; при цьому політика, яка проводиться Мінфіном, ніяк не обґрунтована."/>
  </head>
  <body>
    <article>
      <h1>Борги України коштують державі дуже дорого – експерт</h1>
      <h2>За 2018-2019 роки сформовано борговий портфель, який відверне на себе великі фінансові ресурси; при цьому політика, яка проводиться Мінфіном, ніяк не обґрунтована.</h2>
      <address>
        <time datetime="2019-11-23T14:00:00+00:00">23 Nov 2019, 14:00</time>
      </address>
      <p>За даними Міжнародного Валютного фонду, сформований Міністерством фінансів України портфель <a href="https://dt.ua/ECONOMICS/derzhborg-zbilshivsya-u-veresni-na-1-03-mlrd-327788_.html"><b>боргових зобов'язань</b></a> за 2018-2019 роки, поступається у своїй дорожнечі подальшого обслуговування тільки деяким африканським країнам. Про це у своїй статті для <a href="https://dt.ua/">DT.UA</a> пише експерт, кандидат економічних наук, зав.відділу економіко-математичного моделювання ДННУ "Академія фінансового управління" Іван Богдан.</p>
      <p>"Портфель боргових позик, які Мінфін сформував у 2018–2019 рр., призведе до прогресивного нарощування ефективної ставки сукупного боргу, яка в 2024 р. становитиме 8,7% річних. Дорожче, ніж в Україні, обслуговуватиметься борг лише у двох країнах світу — ДР Конго (10,6%) і Зімбабве (18,8%).", – пише експерт.</p>
      <p>При цьому, зазначає він, обґрунтування своєї політики Мінфіном не витримує ніякої критики.</p>
      <p>"Мінфін обґрунтовує свою політику тим, що перехід на внутрішні гривневі запозичення знижує валютні ризики державного боргу України. Але понад 100 млрд грн гривневих ОВДП куплено нерезидентами, а вкладення нерезидентів у внутрішні активи економіки відповідно до міжнародних стандартів (PSDS, BPM6) є <b>зовнішнім</b> боргом і жодним чином не знижують валютних ризиків, бо немає жодних підстав вважати, що іноземний фінансовий інвестор залишить валютні кошти в Україні після закінчення терміну позики.", – зазначає автор.</p>
      <p>Раніше повідомлялося про те, що до кінця 2020 року Україні <b><a href="https://dt.ua/ECONOMICS/valoviy-zovnishniy-borg-ukrayini-perevischiv-115-mlrd-dolariv-nbu-323949_.html">належить виплатити 24,8 млрд доларів</a></b> зовнішніх запозичень. Нагадаємо, на початку вересня <b><a href="https://zn.ua/ECONOMICS/ukraina-do-konca-dnya-pogasit-1-1-mlrd-gosudarstvennogo-dolga-minfin-328811_.html">Мінфін виплатив 1,1 млрд доларів</a></b> держборгу за єврооблігаціями 2015 року. <b><a href="https://dt.ua/ECONOMICS/mizhnarodni-rezervi-ukrayini-v-serpni-zrosli-na-0-8-322790_.html">Міжнародні резерви НБУ</a></b> на сьогодні за даними на 1 вересня складають $ 22,015 млрд.</p>
      <p>Детальніше про перспективи української економіки з огляду на борги та варанти держави, про наслідки політики Мінфіну у 2015 році та можливі шляхи вирішення проблеми читайте у матеріалі Івана Богдана <a href="https://dt.ua/macrolevel/fiskalna-disfunkciya-330611_.html"><b>"Фіскальна дисфункція"</b></a> у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>