<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191123_Magyarazza_a_Fidesz_az_Orban_mulasztasahoz_kapcsolodo_parlamenti_szabaly_atirasat"/>
    <meta property="og:site_name" content="HVG.hu"/>
    <meta property="article:published_time" content="2019-11-23T14:05:00+00:00"/>
    <meta property="og:title" content="Magyarázza a Fidesz az Orbán mulasztásához kapcsolódó parlamenti szabály átírását"/>
    <meta property="og:description" content="A párt szerint csak kiemelt jelentőségű Európai Tanács-i ülések után szoktak a miniszterelnökök a Parlamentnek beszámolni, ezt a szokást nem derogált átvenni Gyurcsány Ferenctől."/>
  </head>
  <body>
    <article>
      <h1>Magyarázza a Fidesz az Orbán mulasztásához kapcsolódó parlamenti szabály átírását</h1>
      <address><time datetime="2019-11-23T14:05:00+00:00">23 Nov 2019, 14:05</time> by <a rel="author">hvg.hu</a></address>
      <p>
        <b>A párt szerint csak kiemelt jelentőségű Európai Tanács-i ülések után szoktak a miniszterelnökök a Parlamentnek beszámolni, ezt a szokást nem derogált átvenni Gyurcsány Ferenctől.</b>
      </p>
      <p>"A miniszterelnök az Európai Tanács ülését követően, az ülés kimeneteléről szóban tájékoztatja az Országgyűlés ülését", áll az Országgyűlési törvényben. Orbán Viktor ezt nem tartotta be június 20-21-én, amikor megvétózta Magyarország a 2050-es EU-s klímacélt. Szél Bernadett írt erről levelet Kövér Lászlónak erről, hogy a Parlament nem tudta ellenőrizni a kormányt, pedig az törvényi kötelessége.</p>
      <p>Erre a Fidesz <a href="https://hvg.hu/itthon/20191122_Orban_Viktor_megszegett_egy_pontot_atirjak_a_torvenyt">benyújtott egy törvénymódosító javaslatot</a>, amely megszüntetné Orbán beszámolási kötelezettségét.</p>
      <p>A Fidesz most közleményt adott ki, a párt úgy látja, a 2004 óta tartó gyakorlat szerint a kormányfő csak a kiemelt jelentőségű tanácsi üléseket követően szólal fel napirend előtt. Gyurcsány Ferenc miniszterelnöksége alatt 5, Orbán Viktor eddig 9 alkalommal élt ezzel.</p>
      <p>Ezek szerint a klímacél megvétózása nem volt kiemelt jelentőségű a Fidesznek.</p>
      <p>A párt kifejti, a törvényi változás annyi, hogy "az Európai Tanács üléséről szóló tájékoztatást a továbbiakban az egyes házszabályi rendelkezésekről szóló határozat szabályozza. Ez szintén a parlament előtt van és a miniszterelnök napirend előtti felszólalásának speciális fajtájaként nevesíti az esetet, rendezetté téve a frakciók hozzászólási lehetőségét és a miniszterelnök viszonválaszát is."</p>
      <p>Emellett az Európai Tanács ülései és a stratégiai jelentőségű uniós események előtt a kormányfő ezután is tájékoztatja az Európai Uniós Konzultációs Testületet, amelynek mások mellett tagja valamennyi parlamenti frakcióvezető, zárul a párt közleménye.</p>
      <related>
        <a href="https://hvg.hu/itthon/20191123_Dorosz_David_fopolgarmesterhelyettes_a_Fulkeben_Orban_ert_a_matematikahoz"/>
        <a href="https://hvg.hu/360/201947_kiralyfik_es_rablobarok"/>
      </related>
    </article>
  </body>
</html>