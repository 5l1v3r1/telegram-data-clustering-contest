<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549432.html/%D9%81%D8%B9%D8%A7%D9%84%DB%8C%D8%AA-%D9%BE%D9%86%D8%AC-%D9%85%D8%B1%DA%A9%D8%B2-%D9%85%D8%AC%D8%A7%D8%B2-%D8%AF%D9%88%DA%AF%D8%A7%D9%86%D9%87-%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88-%D8%AF%D8%B1-%DB%8C%D8%B2%D8%AF--%D9%84%D8%B2%D9%88%D9%85-%D8%AF%D8%B1%DB%8C%D8%A7%D9%81%D8%AA-%DA%AF%D9%88%D8%A7%D9%87%DB%8C-%D8%B3%D9%84%D8%A7%D9%85%D8%AA-%DA%A9%D8%A7%D8%B1%DA%AF%D8%A7%D9%87-%D9%87%D8%A7%DB%8C-%D8%BA%DB%8C%D8%B1%D9%85%D8%AC%D8%A7%D8%B2-%D8%B1%D8%A7-%D8%AA%D8%B9%D8%B7%DB%8C%D9%84-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T14:09:00+00:00"/>
    <meta property="og:title" content="فعالیت پنج مرکز مجاز دوگانه‌سوز کردن خودرو در یزد/ لزوم دریافت گواهی سلامت کارگاه‌های غیرمجاز را تعطیل می‌کند"/>
    <meta property="og:description" content="مدیر دفتر منطقه‌ای اتحادیه سوخت‌های جایگزین استان یزد گفت: در استان یزد 5 مرکز مجاز جهت دوگانه سوز کردن خودروها، فعالیت دارند که چهار مرکز در شهر یزد و یک مرکز در شهرستان ابرکوه فعال است."/>
  </head>
  <body>
    <article>
      <h1>فعالیت پنج مرکز مجاز دوگانه‌سوز کردن خودرو در یزد/ لزوم دریافت گواهی سلامت کارگاه‌های غیرمجاز را تعطیل می‌کند</h1>
      <h2>مدیر دفتر منطقه‌ای اتحادیه سوخت‌های جایگزین استان یزد:</h2>
      <address>
        <time datetime="2019-11-23T14:09:00+00:00">23 Nov 2019, 14:09</time>
      </address>
      <p>مدیر دفتر منطقه‌ای اتحادیه سوخت‌های جایگزین استان یزد گفت: در استان یزد 5 مرکز مجاز جهت دوگانه سوز کردن خودروها، فعالیت دارند که چهار مرکز در شهر یزد و یک مرکز در شهرستان ابرکوه فعال است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدمهدی رادخواه در گفتگو با خبرنگار <a href="http://yazdRASA.ir/">یزدرسا</a>، در خصوص دو گانه سوز کردن خودروها در یزد گفت: مالکان برای دوگانه سوز کردن خودرو می‌بایست ابتدا به سامانه اطلاعات جامع خودرو‌های گازسوز کشور به آدرس اینترنتی www.irngv.ir مراجعه و ثبت نام کنند.</p>
      <p>وی ادامه داد: پس از چند روز از طرف اتحادیه  کشوری سوخت‌های جایگزین، پیامکی برای متقاضیان ارسال می‌شود و این افراد می‌توانند از طریق مراجعه به سامانه، نزدیک‌ترین مرکز مجاز خدمات فنی مخازن سوختCNG به محل سکونت خود را برای تبدیل انتخاب و مراجعه کنند.</p>
      <p>مدیر دفتر منطقه‌ای اتحادیه سوخت‌های جایگزین استان یزد با بیان اینکه نحوه ثبت نام و دو گانه سوز کردن خودروها در جایگاه‌های سوخت اطلاع رسانی شده است، گفت: دراستان یزد 5 مرکز مجاز خدمات فنی سوخت CNG، به شهروندان خدمت رسانی می‌کنند که چهار مرکز در شهر یزد و یک مرکز در شهرستان ابرکوه فعال است.</p>
      <p>رادخواه در خصوص هزینه دوگانه سوز کردن خودروها عنوان کرد: هزینه تبدیل خودرو‌ها به دوگانه‌سوز بسته به کیفیت کیت، نوع خودرو و اندازه‌ی مخزن متفاوت است اما نرخ رسمی از سوی اتحادیه اعلام نشده است.</p>
      <p>وی با بیان اینکه با شروع زمان دو گانه سوز کردن خودروها، مراکز مجاز با استفاده از قطعات استاندارد و سالم اقدام به این کار خواهند کرد، ادامه داد: متاسفانه کارگاه‌های غیرمجازی نیز در شهر وجود دارند که اقدام به دوگانه سوز کردن خودروها می‌کنند که به سازمان صنعت معدن تجارت معرفی شده‌اند.</p>
      <p>رادخواه اضافه کرد: شهروندان به‌منظور دریافت خدمات و محصولات با کیفیت و قیمت مناسب و نیز تامین ایمنی خود و خانواده از مراجعه به مراکز و کارگاه‌های غیرمجاز تبدیل خودرو‌ها به دوگانه سوز خودداری کنند.</p>
      <p>وی با اشاره به صدور گواهی سلامت برای خودروهایی که به تازگی دوگانه سوز می‌شوند، عنوان کرد: از آنجا که طبق مصوبه هیئت دولت از تاریخ یکم دی ماه 98 داشتن گواهی سلامت برای همه خودروهای دوگانه سوز اجباری می‌شود کارگاه‌های غیرمجاز خود به خود دیگر نمی‌توانند به فعالیت خود در زمینه دوگانه سوز کردن خودرو ادامه دهند.</p>
      <p>مدیر دفتر منطقه‌ای اتحادیه سوخت‌های جایگزین استان یزد در خصوص شایعاتی مبنی بر افزایش نرخ مخزن سوخت CNG برای دوگانه سوز کردن خودرو گفت: هنوز نرخ رسمی دوگانه سوز کردن خودرو از سوی اتحادیه کشوری اعلام نشده است و اگر افزایش قیمتی بوده از جانب کارگاه‌های غیر مجاز صورت گرفته است که با افزایش قیمت بنزین به این کار دست زده‌اند.</p>
      <p>انتهای پیام/</p>
      <p> </p>
    </article>
  </body>
</html>