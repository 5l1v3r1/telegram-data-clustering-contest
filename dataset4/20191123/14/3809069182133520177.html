<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1417774/oi-treis-ypopsifioi-anti-soyntgkren-kai-parelthon-toys"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T14:20:07+00:00"/>
    <meta property="og:title" content="Οι τρεις υποψήφιοι… αντι-Σούντγκρεν και το παρελθόν τους"/>
    <meta property="og:description" content="Θεωρητικά, η θέση του δεξιού οπισθοφύλακα είναι ανοιχτή λόγω της απουσίας του Ντάνιελ Σούντγκρεν στον αγώνα με την ΑΕΚ, τρεις είναι οι υποψήφιοι καθώς Λίντσεϊ Ροζ, Λούκας Σάσα και Ούγκο Σόουζα χρησιμοποιήθηκαν στο παρελθόν σ’ αυτή τη θέση."/>
  </head>
  <body>
    <article>
      <h1>Οι τρεις υποψήφιοι… αντι-Σούντγκρεν και το παρελθόν τους</h1>
      <h2>Θεωρητικά, η θέση του δεξιού οπισθοφύλακα είναι ανοιχτή λόγω της απουσίας του Ντάνιελ Σούντγκρεν στον αγώνα με την ΑΕΚ, τρεις είναι οι υποψήφιοι καθώς Λίντσεϊ Ροζ, Λούκας Σάσα και Ούγκο Σόουζα χρησιμοποιήθηκαν στο παρελθόν σ’ αυτή τη θέση.</h2>
      <address><time datetime="2019-11-23T14:20:07+00:00">23 Nov 2019, 14:20</time> by <a rel="author" href="http://www.gazzetta.gr/blogger/vassilis-vlachopoulos?archive=true" target="_blank">Βασίλης Βλαχόπουλος</a></address>
      <p>Το βασικό συμπέρασμα από τον τρόπο διαχείρισης του συγκεκριμένου αγωνιστικού προβλήματος είναι ότι ο <b>Μίκαελ Ένινγκ</b> δεν υπολογίζει τον Δημήτρη Κωνσταντινίδη. Υπό την έννοια ότι, είναι ο μοναδικός παίκτης του ρόστερ ο οποίος αγωνίζεται στο δεξί άκρο της άμυνας και δεν βρίσκεται καν στην αποστολή της ομάδας. Τούτο βέβαια δεν προκαλεί εντύπωση γιατί ο Γερμανός τεχνικός δεν έχει στα πλάνα του τον έμπειρο ποδοσφαιριστή, αυτό φάνηκε και από το πρόσφατο φιλικό παιχνίδι με την ΤΣΣΚΑ Σόφιας.</p>
      <p>Στη διάρκεια του τελευταίου φανέρωσε επίσης και μία σκέψη του. Αυτή της τοποθέτησης του <b>Λίντσεϊ Ροζ</b> στο δεξί άκρο της άμυνας. Ο Γάλλος έπαιξε εκεί για περίπου 15-20 αγωνιστικά λεπτά. Ο Ροζ είχε χρησιμοποιηθεί σ’ αυτή τη θέση και στη διάρκεια της θητείας του στη Λοριάν. Για την ακρίβεια, σε 13 παιχνίδια αγωνίστηκε στο δεξί άκρο και το πιο εντυπωσιακό είναι ότι σημείωσε τρία τέρματα κι έδωσε μία ασίστ. Πέρυσι, σε τέσσερις αγώνες ήταν ο δεξιός μπακ της Λοριάν η οποία χρησιμοποιούσε τετράδα στην άμυνα, όπως δηλαδή πράττει και ο Άρης.</p>
      <p>Ο δεύτερος υποψήφιος είναι ο <b>Λούκας Σάσα</b> ο οποίος στην καριέρα του έπαιξε 27 παιχνίδια στο δεξί άκρο της άμυνας, όλα με τη φανέλα της Λούντογκόρετς η οποία επίσης χρησιμοποιούσε τετράδα στην άμυνα. Ο Βραζιλιάνος ποδοσφαιριστής σημείωσε ένα τέρμα κι έδωσε τέσσερις ασίστ, ανταποκρινόμενος στον συγκεκριμένο ρόλο.</p>
      <p>Ο τρίτος και μάλλον επικρατέστερος υποψήφιος για την κάλυψη του κενού του Σούντγκρεν είναι ο <b>Ούγκο Σόουζα</b>. Ο Πορτογάλος αγωνίστηκε για πρώτη φορά στο δεξί άκρο με τη φανέλα του Άρη, στον περσινό αγώνα του Κυπέλλου Ελλάδας με τον ΠΑΟΚ στην Τούμπα, ενώ επιστρατεύθηκε για την ίδια θέση και στην περσινή (εντός έδρας) ήττα από τον Παναιτωλικό. Συνολικά, πέντε φορές στην καριέρα του αγωνίστηκε στο δεξί άκρο της άμυνας.</p>
    </article>
  </body>
</html>