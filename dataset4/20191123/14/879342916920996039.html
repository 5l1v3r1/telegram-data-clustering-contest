<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/23/novyna/suspilstvo/avariya-tankera-riven-nafty-mori-157-raziv-vyshhe-normy"/>
    <meta property="og:site_name" content="Слово і Діло"/>
    <meta property="article:published_time" content="2019-11-23T14:10:01+00:00"/>
    <meta property="og:title" content="Аварія танкера: рівень нафти в морі в 157 разів вище норми"/>
    <meta property="og:description" content="Біля Одеси рівень забруднення води нафтопродуктами в Чорному морі через аварію танкера Delfi вже перевищує допустимі концентрації майже в 160 разів."/>
  </head>
  <body>
    <article>
      <h1>Аварія танкера: рівень нафти в морі в 157 разів вище норми</h1>
      <address>
        <time datetime="2019-11-23T14:10:01+00:00">23 Nov 2019, 14:10</time>
      </address>
      <p>
        <b>Біля Одеси рівень забруднення води нафтопродуктами в Чорному морі через аварію танкера Delfi вже перевищує допустимі концентрації майже в 160 разів.</b>
      </p>
      <p>Про це повідомив в.о. голови Держекоінспекції України Єгор Фірсов на своїй сторінці в Facebook в суботу, 23 листопада.</p>
      <p>«<i>Станом на зараз ситуація не є критичною, але рекомендую відмовитися від купання в морі. Нашими фахівцями встановлено перевищення вмісту в епіцентрі події нафтопродуктів у 157 разів. Інспектори зараз працюють на місці і продовжують моніторинг забруднення в межах своїх повноважень і зони відповідальності</i>», - написав Фірсов.</p>
      <p>Він поскаржився, що через шторм поки що неможливо припинити витік нафтопродуктів із танкера.</p>
      <p>«<i>На жаль, поки, через шторм зробити можна небагато - уздовж берега розтягнули сорбуючі бони. Як тільки шторм стихне, бони встановлять навколо аварійний буксир, щоб уникнути поширення плям паливно-мастильних матеріалів у море. Отримавши доступ до судна, фахівці зможуть провести обстеження і встановити точніші показники забруднення</i>», - зазначив Фірсов.</p>
      <p>Також він оприлюднив реєстраційні дані танкера.</p>
      <p>«<i>Це рейдово-портовий нафтоналивний плавбункеровщик болгарського проекту 585. Його довжина - 59 метрів, ширина - 10 метрів, вантажопідйомність - 1565 тонн. Відомо, що власник судна - Фактор груп лімітед зареєстрований в Харкові і належить Джавадову Шамсаддін Алі Огли</i>», - розповів Фірсов.</p>
      <p>У ніч на 22 листопада стало відомо, що <a href="https://www.slovoidilo.ua/2019/11/22/novyna/suspilstvo/odesy-siv-milynu-tanker-delfi">під Одесою терпить лихо танкер</a>. В Одеській затоці через сильний шторм зірвало з якоря і віднесло судно Delfi під прапором Молдови. Під час спецоперації рятувальники <a href="https://www.slovoidilo.ua/2019/11/23/novyna/suspilstvo/avariya-tankera-delfi-odesi-sudno-jmovirno-perevozylo-kontrabandu">евакуювали трьох членів екіпажу з танкера, котрий перевернувся</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/22/novyna/suspilstvo/ryatuvalnyky-evakuyuvaly-ves-ekipazh-tankera-delfi"/>
        <a href="https://www.slovoidilo.ua/2019/11/22/novyna/suspilstvo/tanker-delfi-vdaryvsya-ob-xvyleriz-perekynuvsya-pochalasya-ryatuvalna-operacziya"/>
        <a href="https://www.slovoidilo.ua/2019/11/22/novyna/suspilstvo/odesi-zbyrayut-operatyvnyj-shtab-dopomohy-tankeru-delfi"/>
        <a href="https://www.slovoidilo.ua/2019/11/22/novyna/suspilstvo/avariya-tankera-odesi-dva-moryaky-potrapyly-likarnyu"/>
      </related>
    </article>
  </body>
</html>