<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/cultura/article/19-cultura/1700838-mor-l-actriu-catalana-assumpcio-balaguer-als-94-anys.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T14:32:40+00:00"/>
    <meta property="og:title" content="Mor l’actriu catalana Assumpció Balaguer als 94 anys"/>
    <meta property="og:description" content="Nascuda a Manresa va rebre un premi Max de Teatre el 2012 i la Creu de Sant Jordi el 2013 Els fills de l'actriu acomiaden emocionats una dona &quot;lliure i rebel&quot;"/>
  </head>
  <body>
    <article>
      <h1>Mor l’actriu catalana Assumpció Balaguer als 94 anys</h1>
      <address><time datetime="2019-11-23T14:32:40+00:00">23 Nov 2019, 14:32</time> by <a rel="author">Agències</a></address>
      <ul>
        <li>
          <b>Nascuda a Manresa va rebre un premi Max de Teatre el 2012 i la Creu de Sant Jordi el 2013</b>
        </li>
        <li>
          <b>Els fills de l’actriu acomiaden emocionats una dona “lliure i rebel”</b>
        </li>
      </ul>
      <p>L’actriu catalana Assumpció Balaguer ha mort aquesta nit als 94 anys a Cercedilla, a Madrid, com a conseqüència d’una fallada multiorgànica. Així ho ha comunicat l’AISGE, l’associació d’Artistes i Intèrprets Societat de Gestió, de la qual l’actriu tenia el número 3 de carnet de sòcia.</p>
      <p>Nascuda a Manresa el 1925 i viuda del també actor Paco Rabal, va rebre un premi Max de Teatre el 2012 i la Creu de Sant Jordi el 2013, entre altres reconeixements.</p>
      <p>Un dels seus últims papers va ser a <i>Polseres vermelles</i>, i al documental <i>Una mujer sin sombra</i>, estrenat el 2013, en què feia balanç de la seva vida.</p>
      <p>Els dos fills d’Assumpció Balaguer, Teresa Rabal i Benito Rabal, han agraït aquest dissabte les mostres d’afecte que han rebut per la mort de la seva mare, a qui han qualificat de dona “lliure, rebel” i que “sempre ha fet el que ha volgut”.</p>
      <p>El tanatori s’ha instal·lat a les 12 hores a Collado Villalba on s’està produint un degoteig constant d’amics i familiars que volen donar l’últim adéu a l’actriu.</p>
      <p>Teresa Rabal, visiblement emocionada després de viure aquest últim any amb la seva mare a Alpedrete (Madrid), ha agraït el respecte dels mitjans de comunicació amb la família i les mostres d’afecte rebudes.</p>
      <p>“L’hem estimat amb tot l’amor del món i mai li ha faltat de res”, ha assegurat Teresa Rabal als periodistes, acompanyada del seu germà Benito. Els germans han afirmat ser “conscients” de “tot l’amor que sent Espanya” cap a la seva mare.</p>
      <p>“Quan un dóna amor, el rep. Era una dona molt respectuosa, intel·ligent i molt bona persona”, ha afegit. Al fil d’això, Teresa Rabal ha revelat que després de la mort del seu pare, Paco Rabal, els dos germans “la vam empènyer” perquè tornés al teatre.</p>
      <p>“La setmana passada es queixava perquè li havien suspès una pel·lícula. Tenia una vocació que poques vegades es veu”, han ressaltat. Els germans han coincidit a assenyalar que la seva mare era un “exemple per a les noves generacions”.</p>
      <p>“Ha estat una dona lliure, sempre molt rebel, que ha fet el que sempre ha volgut. Ha viscut una vida plena. A la fi, se n’ha anat dolçament amb 94 anys. Sempre ha fet el que ha volgut”, ha recordat Benito Rabal.</p>
      <p>El president de la Generalitat, Quim Torra, i la consellera de Cultura, Mariàngela Vilallonga, han recordat aquest dissabte l’actriu catalana. En el seu compte de Twitter , Torra ha fet esment a la llarga carrera com a actriu de Balaguer, que va participar en una trentena d’obres de teatre i en més de 40 pel·lícules i sèries de televisió, i envia “una abraçada” a la seva família i amics.</p>
      <figure>
        <iframe data-src="https://twitter.com/QuimTorraiPla/status/1198195686396829696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Per la seva banda, la consellera de Cultura ha lamentat també a les xarxes socials la mort de l’actriu, nascuda a Manresa (Barcelona), i destaca que va ser la guanyadora d’un premi Max de Teatre al 2012. Vilallonga recorda que un dels últims papers de Balaguer va ser en la sèrie de televisió <i>Polseres vermelles</i>.</p>
      <figure>
        <iframe data-src="https://twitter.com/cultura_cat/status/1198180967585927168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Notícies relacionades</h4>
        <a href="http://www.elpuntavui.cat/cultura/article/19-cultura/1481070-generosa-i-honesta.html"/>
        <a href="http://www.elpuntavui.cat/cultura/article/19-cultura/1122676-el-clam-homenatja-soler-i-balaguer-en-la-14a-edicio.html"/>
        <a href="http://www.elpuntavui.cat/cultura/article/19-cultura/932390-la-familia-academica.html"/>
        <a href="http://www.elpuntavui.cat/politica/article/17-politica/641628-narcis-comadira-roma-gubern-i-assumpcio-balaguer-creus-de-sant-jordi.html"/>
      </related>
    </article>
  </body>
</html>