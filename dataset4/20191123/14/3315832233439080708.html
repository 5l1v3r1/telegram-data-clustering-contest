<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/4ee4b6a6a61c08bd/milionarii-din-guvernul-chicu-si-casele-luxoase-ale-acestora-foto.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-23T14:19:21+00:00"/>
    <meta property="og:title" content="Milionarii din Guvernul Chicu și casele luxoase ale acestora // FOTO"/>
    <meta property="og:description" content="Premierul Ion Chicu locuiește într-o vilă de tip duplex pe care o împarte cu cumnatul și cu sora sa, în timp ce ministrul de Interne deține un imobil luxos, construit în perioada în care exercita funcții publice, scrie Ziarul de Gardă. Casa a fost construită în perioada în care terenul era înregistrat pe numele părinților ministrului și i-a fost donată acestuia la câteva luni după ce a fost dată în exploatare. ZdG a „radiografiat” averile membrilor Guvernului Chicu, instalat prin votul deputaților PSRM – PDM la 14 noiembrie 2019."/>
  </head>
  <body>
    <article>
      <h1>Milionarii din Guvernul Chicu și casele luxoase ale acestora // FOTO</h1>
      <address><time datetime="2019-11-23T14:19:21+00:00">23 Nov 2019, 14:19</time> by <a rel="author">Jurnal.md</a></address>
      <p>
        <b>Premierul Ion Chicu locuiește într-o vilă de tip duplex pe care o împarte cu cumnatul și cu sora sa, în timp ce ministrul de Interne deține un imobil luxos, construit în perioada în care exercita funcții publice, scrie <a href="https://www.zdg.md/editia-print/investigatii/milionarii-din-guvernul-chicu">Ziarul de Gardă</a>. Casa a fost construită în perioada în care terenul era înregistrat pe numele părinților ministrului și i-a fost donată acestuia la câteva luni după ce a fost dată în exploatare. ZdG a „radiografiat” averile membrilor Guvernului Chicu, instalat prin votul deputaților PSRM – PDM la 14 noiembrie 2019.</b>
      </p>
      <p>
        <b>Vila Premierului</b>
      </p>
      <p>Premierul Ion Chicu locuiește într-o vilă amplasată în orășelul Durlești. Este, de fapt, un duplex, pe care familia noului premier îl împarte cu Aliona și Gheorghe Ursoi, sora și, respectiv, cumnatul său.</p>
      <figure>
        <img src="http://static.cdn.jurnaltv.md/superdesk/20191123151152/84ab3aea9ffaff4d23911d967cd747fb751942a6881fcb4e96653e3f0739f63f.jpg"/>
        <figcaption>vile miniștri</figcaption>
      </figure>
      <p>
        <i>Casa de tip duplex în care locuiește prim-ministrul Ion Chicu</i>
      </p>
      <p>Imobilul cu suprafața oficială de 155 m.p. a fost construit în anii 2014-2015 de către Gheorghe Ursoi, iar în octombrie 2015, în urma unui „contract de împărțire în natură a imobilului ce se afla în proprietate comună”, familiei Chicu i-au revenit 77,9 m.p., iar familiei Ursoi, 77,7 m.p..</p>
      <figure>
        <img src="http://static.cdn.jurnaltv.md/superdesk/20191123151152/e58d295d8b49e9b5204f31293ca9553d512106b8b97b44897591b313312f8fbb.jpg"/>
        <figcaption>vile miniștri</figcaption>
      </figure>
      <p>Casa deja este supravegheată de către angajații Serviciului Protecție și Pază de Stat, care au instalat în fața imobilului o cabină de pază.</p>
      <p>Din 2013, soții Ion și Aliona Chicu dețin, în imediata vecinătate a clădirii, un lot de teren cu o suprafață de 6,4 ari. Vila familiei Chicu a fost achiziționată în perioada în care, potrivit CV-ului său, acesta era consultant în managementul finanțelor publice în diferite proiecte – Ministerul Finanțelor, ECORYS sau Banca Mondială, iar soția sa, angajată în cadrul Centrului Republican de Diagnosticare Medicală, fiind de peste 20 de ani medic în cabinetul de ultrosonografie.</p>
      <figure>
        <img src="http://static.cdn.jurnaltv.md/superdesk/20191123151152/864013c9416736cb38c91b3ce8a3cc653356f4a2f42a8a0eeeb0ca66a67330a2.jpg"/>
        <figcaption>vile miniștri</figcaption>
      </figure>
      <p>În prima declarație de avere și interese depusă de Ion Chicu după revenirea în sistemul public, cea pentru anul 2017, acesta a indicat că, în acel an a avut venituri de 59,2 mii de dolari americani (aproximativ 1 milion de lei) de la Banca Mondială.</p>
      <p>În noiembrie 2017, la doi ani după ce a intrat în posesia vilei din Durlești, familia Chicu a vândut fiului, Ștefan Chicu, un apartament de 92 m.p. din Chișinău, bun pe care Ion și Aliona Chicu l-au dobândit în anii 2004-2006, în urma unui contract de investiție. În perioada 2006-2016, apartamentul a fost pus în gaj pentru un credit de 260 mii de lei la Moldova-Agroindbank, scrie Ziarul de Gardă.</p>
      <p>Familia Chicu deține, pe lângă vila din Durlești, un teren de 6,4 ari din imediata apropiere a imobilului, pe care este amplasat un foișor, alte două terenuri agricole și un automobil Suzuki Vitara, fabricat și achiziționat în 2015. Totodată, Ion Chicu figurează în calitate de co-fondator la două companii: „Tandem-Lux” SRL și SRL „Adamin” – ambele fiind însă nefuncționale.</p>
      <p>
        <b>Ministrul de Interne: casa de milioane la Chișinău, donată de părinții care locuiesc în sat</b>
      </p>
      <p>Noul ministru al Afacerilor Interne, Pavel Voicu, locuiește într-o casă amplasată, ca și cea a premierului, tot la Durlești. Imobilul cu două etaje a ajuns în posesia familiei ministrului în urma unei donații de la părinții săi, locuitori ai satului Măcărești, raionul Ungheni.</p>
      <p>Ana și Feodosie Voicu, părinții ministrului, au cumpărat terenul pe care astăzi se înalță casa în 2007, pe când aveau 57 și, respectiv, 62 de ani. Vânzătorul terenului a fost Ion Stratulat, ex-polițistul împușcat în 2011 la o terasă din centrul Chișinăului în urma unui conflict cu sportivul Ion Șoltoianu.</p>
      <figure>
        <img src="http://static.cdn.jurnaltv.md/superdesk/20191123151152/bb714049275b11e5b6ee6d9336626dfefb3836b76376b09e5c79a4583d3daa30.jpg"/>
        <figcaption>vile miniștri</figcaption>
      </figure>
      <p>
        <i>Casa ministrului Afacerilor Interne, Pavel Voicu</i>
      </p>
      <p>Conform informațiilor din actele cadastrale, casa a fost dată în exploatare în august 2012, iar peste doar două luni, pe 6 octombrie 2012, Ana și Feodosie Voicu au donat-o fiului lor. În anii 2007-2012, perioadă în care, oficial, casa era construită de părinții săi, Pavel Voicu a deținut diverse funcții de conducere în poliție, printre care și cea de comisar al sectorului Botanica și comisar al raionului Cimișlia. Oamenii de la Măcărești, cu care a discutat ZdG, spun că părinții ministrului Voicu sunt oameni obișnuiți și că tatăl său a lucrat mai mulți ani șofer.</p>
      <figure>
        <img src="http://static.cdn.jurnaltv.md/superdesk/20191123151152/396f8f02f39cf032cbe2fbe1bf6e1ad47e85e7c34e00338a94026592a6ddfcb9.jpg"/>
        <figcaption>vile miniștri</figcaption>
      </figure>
      <p>
        <b>Fiica ministrului, stil de viață „de lux” afișat pe rețelele de socializare</b>
      </p>
      <p>Ministrul mai declară că este proprietarul unui automobil Skoda Superb, cumpărat în leasing, în 2017, cu 24 mii de euro. Valoarea contractului de leasing reprezintă 14,4 mii de euro și este scadent în 2020.</p>
      <p>Soția ministrului, Stela Voicu, figurează drept administratoare a „Stelcomex” SRL, cu adresa juridică în satul Măcărești, firmă care-l are în calitate de unic fondator pe tatăl ministrului – Feodosie Voicu, acum în vârstă de 74 de ani. Pavel Voicu susține însă că firma există doar pe hârtie și că nu a activat deloc.</p>
      <p>Și fiica ministrului, Paulina (24 de ani), este asociată într-o afacere. Ea deține o cotă de 27,5% din „Tre Mulini” SRL, alături de Dumitru Ududovici (27,5%) și cetățeanul turc Ustun Mehmet (45%). „Nu am ajutat-o cu nimic. Voiau să se ocupe cu paste făinoase ceva, dar nu știu ce vor face, nu cred că au mare activitate”, ne-a declarat ministrul despre afacerea în care este implicată fiica sa.</p>
      <p>Pe rețelele de socializare, Paulina afișează un stil de viață extravagant, publicând fotografii de la evenimente mondene sau din vacanțele petrecute în afara țării. În unele poze, Paulina Voicu apare alături de Sandra Dodon, fiica lui Alexandru Dodon, proprietarul hotelului Prezident și originar din același sat cu președintele Igor Dodon.</p>
      <figure>
        <img src="http://static.cdn.jurnaltv.md/superdesk/20191123151152/14fd971266e5c1ee8cb79dff22e72378ba23e5483d9bdb1404ea327e7ffce618.png"/>
        <figcaption>vile miniștri</figcaption>
      </figure>
      <p>
        <b>Casa în construcție a noului ministru al Economiei</b>
      </p>
      <p>Și Anatol Usatîi, proaspătul ministru al Economiei și Infrastructurii, se pregătește să finalizeze construcția unei case la sol în orașul Chișinău chiar în această perioadă.</p>
      <p>Imobilul nu a fost încă dat în exploatare, dar nici indicat de ministru în cea mai recentă declarație de avere și interese depusă în octombrie 2019, la scurt timp după ce a preluat funcția de prim-viceguvernator al Comitetului Executiv al UTA Găgăuzia.</p>
      <figure>
        <img src="http://static.cdn.jurnaltv.md/superdesk/20191123151152/04a306f3c58f3266d632a3e06be7ff8fd6b8c3929a65c68761cac3e489c933a9.jpg"/>
        <figcaption>vile miniștri</figcaption>
      </figure>
      <p>În document, oficialul a indicat că deține, din 2014, un teren de 8,6 ari și o casă de locuit de doar 50 m.p. De fapt, ministrul a trecut în declarație terenul și casa, demolată între timă, care era înregistrată pe acel lot în 2014, an în care le-a achiziționat, nu și construcția care se înalță acum pe acel lot.</p>
      <p>Anatol Usatîi a declarat pentru ZdG că locuiește în acest imobil deși încă nu este gata.</p>
      <p>Ministrul Economiei și Infrastructurii conduce, conform informațiilor din declarația sa de avere și interese pentru anul 2018, o Toyota RAV 4, fabricată și achiziționată în 2010. Soția ministrului, Fedora Usataia, este angajată la „IGP Initiative” SRL. În 2018, soții Usatîi au vândut cu 295 de mii de lei o casă de locuit cu două construcții accesorii în orașul Comrat, primite de soția ministrului, cu titlul de donație, încă în 2009.</p>
      <p>
        <b>Ministrul Finanțelor, terenuri agricole de peste 500 de ha</b>
      </p>
      <p>Vicepremierul și ministrul Finanțelor, Serghei Pușcuța, este unul dintre cei bogați membri ai Guvernului Chicu. În 2018, acesta deținea două apartamente, de 67 și 93 m.p., și două garajuri, cu o valoare cadastrală cumulată de un milion de lei. Pușcuța declară și alte câteva imobile, unul dintre care depășește o mie de m.p. În 2018, actualul ministru al Finanțelor a devenit proprietarul unui autoturism Skoda nou, cumpărat cu 556 mii de lei.</p>
      <p>Pe lângă aceste bunuri, Serghei Pușcuța este și un mare proprietar de terenuri agricole. El are în posesie aproape o mie de terenuri cu suprafețe ce variază de la câțiva ari până la câteva hectare, mai scrie ZdG.</p>
      <p>Pe parcursul anului 2018, Pușcuța a încasat 1,6 milioane de lei din darea în arendă a pământului, iar alte 1,5 milioane a încasat din vânzarea unor terenuri. Tot în 2018, Serghei Pușcuța a încasat 300 de mii de lei din vânzarea unui automobil și alte 322 de mii din salariu de șef al Serviciului Fiscal de Stat.</p>
      <p>
        <b>Apartamentul de 130 m.p al familiei Gaiciuc, primit drept donație de la părinți pensionari</b>
      </p>
      <p>Victor Gaiciuc, noul ministru al Apărării, deține, împreună cu soția sa, Valentina, angajată în cadrul Ministerului Educației, Culturii și Cercetării, două apartamente în Chișinău, ambele obținute în perioada în care cei doi soți dețineau funcții publice. În ultimul an, proaspătul ministru și soția sa au raportat venituri oficiale de peste un milion de lei.</p>
      <p>Un apartament cu trei camere și o suprafață de 130 m.p. a intrat oficial în posesia Valentinei Gaiciuc în martie 2006, pe când Victor Gaiciuc era ambasador în Belgia și reprezentant al R. Moldova la NATO. Locuința era însă a familiei de mai devreme. În baza unui contract de investiție și a unui act de transmitere-primire din septembrie 2005, apartamentul a fost, inițial, înregistrat pe numele socrilor pensionari ai ministrului Apărării, Ion și Nina Miron, care aveau pe atunci 73, respectiv, 69 de ani.</p>
      <p>Locuința a fost achiziționată la aproape un an după ce Victor Gaiciuc era demis din funcția de ministru al Apărării din Guvernul Tarlev, în urma unui demers al Consiliului Suprem de Securitate privind demiterea sa.</p>
      <p>În demers, era criticată activitatea Ministerului Apărării, care ar fi tolerat „lipsa unei evidențe reale a patrimoniului militar al Armatei Naționale și cazurile de încălcare a drepturilor militarilor în termen. Revocarea a avut loc în contextul unui scandal legat de sustragerea ilegală din depozitele Armatei Naționale a unui lot de arme: 200 de grenade F-1; 31 de aruncătoare de grenade; 90 mii de muniții și la 9 luni după ce Gaiciuc era numit Ambasador Extraordinar și Plenipotențiar al R. Moldova în Regatul Belgiei și de Reprezentant al R. Moldova la NATO.</p>
      <p>Cealaltă locuință, de 73 m.p., a intrat, oficial, în proprietatea familiei Gaiciuc în ianuarie 2007.</p>
      <p>
        <b>Venituri de 1,2 milioane de lei în 2018 pentru familia ministrului Apărării</b>
      </p>
      <p>Victor și Valentina Gaiciuc dețin, pe lângă cele două apartamente, opt terenuri, majoritatea dintre ele cu destinație agricolă, o casă de locuit moștenită și două automobile, Toyota și Mercedes.</p>
      <p>În trei conturi bancare, familia Gaiciuc păstrează 20 de mii de dolari și 10 mii de euro. Conform informațiilor din cele mai recente declarații de avere depuse de soții Gaiciuc, în 2018, aceștia au avut venituri oficiale de aproximativ 1,2 milioane de lei din salarii, pensii și din darea în locațiune a două automobile.</p>
      <p>Cei mai mulți bani, 613 mii de lei, i-a obținut Victor Gaiciuc din funcția de președinte al Companiei de Asigurări „Acord Grup”, pe care a deținut-o în anii 2010-2018, și la care este angajată și una dintre nurorile sale, Ina Gaiciuc. Aceasta este și fina de cununie a președintelui Igor Dodon, care a recunoscut anterior că i-a fost naș lui Serghei, unul dintre fiii lui Victor Gaiciuc.</p>
      <p>După ce a plecat de la compania de asigurări, Victor Gaiciuc a devenit consilier al președintelui Igor Dodon, secretar al Consiliului Suprem de Securitate și deputat pe listele PSRM în urma alegerilor parlamentare din februarie 2019. Acesta a mai activat la Ministerul Apărării în anii 2001-2004.</p>
      <p>
        <b>Cele trei apartamente ale noului ministru al Educației</b>
      </p>
      <p>Corneliu Popovici, noul ministru al Educației, Culturii și Cercetării, deține, împreună cu soția sa, Angela Popovici trei apartamente în Chișinău, procurate în anii 2006, 2009 și 2011.</p>
      <p>Locuințele au 47, 60, respectiv 120 de m.p. și au fost cumpărate de soții Popovici în perioada în care aceștia practicau diverse activități didactice. Soții Popovici au declarat venituri de aproximativ 300 de mii de lei în 2018. Ei mai dețin două terenuri, iar în bancă păstrează aproximativ 25 de mii de euro.</p>
      <p>
        <b>Ministrul de la Externe păstrează în conturi peste un milion de lei</b>
      </p>
      <p>Aureliu Ciocoi, noul ministru al Afacerilor Externe și Integrării Europene, locuiește, împreună cu soția sa, Tatiana, într-un apartament de 132 m.p. amplasat chiar în centrul Chișinăului, pe str. Vlaicu Pârcălab.</p>
      <p>Bunul imobil a fost obținut de soții Ciocoi încă în 2004, în urma unui contract de investiție. În acea perioadă, Aureliu Ciocoi era secretar I al Ambasadei R. Moldova în Germania, iar ulterior, șef de Secție în cadrul Direcției Generale Drept Internațional și Tratate a MAEIE.</p>
      <p>În 2017, soții Ciocoi au vândut un alt apartament pe care-l dețineau în proprietate, amplasat pe bd. Ștefan cel Mare și Sfânt, obținând, conform declarațiilor de avere și interese, doar 315 mii de lei, deși prețul de piață al unui asemenea bun imobil este mai mare.</p>
      <p>Noul ministru de Externe mai deține două terenuri, o casă de locuit moștenită și Mercedes-Benz GLK 320 CDI, fabricat în 2009 și cumpărat în 2017 cu 7,5 mii de franci elvețieni, echivalentul a aproximativ 130 mii de lei. În instituții financiare din Germania și Moldova, familia Ciocoi păstrează 37 mii de euro și 38 mii de USD.</p>
      <p>
        <b>Ministrul Agriculturii locuiește într-o casă la sol cumpărată în 2012</b>
      </p>
      <p>Există însă și miniștri care duc un trai mai modest, în comparație cu colegii lor. Ion Perju, ministrul Agriculturii, Dezvoltării Regionale și Mediului (MADRM) în Guvernul Chicu, este și el proprietarul unei case de 106 m.p., cumpărată în 2012. Valoarea declarată a imobilului constituie 693 mii de lei.</p>
      <p>În declarația de avere pe 2018, proaspătul ministru mai declară 4 terenuri agricole, cu o suprafață de 1,5 ha, dar și un automobil Honda CRV fabricat în 2004 și procurat în 2010 cu 7500 de euro.</p>
      <p>
        <b>Averea șefilor de la Justiție, Sănătate și Reintegrare</b>
      </p>
      <p>Fadei Nagacevschi, noul ministru al Justiției, deține două apartamente cu suprafețe de 33, respectiv 68 m.p., dobândite în anii 2010 și 2018, dar și un garaj, cumpărat în 2012.</p>
      <p>Familia Nagacevschi mai are două automobile, un Volvo S80 și un MiniCooper S, cumpărate în 2012 și 2013 și trei terenuri obținute în 2017.</p>
      <p>Lenuța Nagacevschi, soția noului ministru al Justiției a activat în ultimii ani în calitate de asistentă de deputat în secretariatul Parlamentului, dar și în calitate de consultantă la Curtea Supremă de Justiție.</p>
      <p>Viorica Dumbrăveanu, ministra Sănătății, Muncii și Protecției Sociale, deține două apartamente de 55 și 58 m.p., obținute în 2015 și 2018 prin moștenire și prin contract de donație. Totodată, familia Dumbrăveanu mai are o casă de locuit obținută în 2010, un automobil Mercedes C200, cumpărat în 2010 și cinci terenuri.</p>
      <p>Vicepremierul pentru Reintegrare, Alexandru Flenchea, are în proprietate două apartamente. Unul are o suprafață de 80 m.p. și o valoare cadastrală de 52 mii de euro, iar celălalt are 32 m.p. și valorează 22 mii de euro. Familia vicepremierului are în posesie un automobil Suzuki S-Cross, produs și obținut în 2017, care valorează 15,5 mii euro, dar și un Ford Focus fabricat în 2005 și cumpărat în 2015 cu 98 mii de lei.</p>
      <p>În declarația de avere și interese personale Flenchea indică și un credit de 59 mii de euro, contractat în 2018 și scadent în 2038, dar și două credite, în sumă de 130 mii de lei, scadente în 2020.</p>
    </article>
  </body>
</html>