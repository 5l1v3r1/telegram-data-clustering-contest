<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/u-shostci-zhinka-namagalas-prodaty-cherez-internet-shubu-vtrapyla-u-shahraysku-pastku"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-23T14:54:00+00:00"/>
    <meta property="og:title" content="У Шостці жінка намагалась продати через Інтернет шубу, а втрапила у шахрайську пастку"/>
    <meta property="og:description" content="В поліцію з заявою про шахрайство звернулась 56-річна жителька Шостки. Жінка розповіла, що розмістила на відомому інтернет-сайті оголошення про продаж своєї норкової шуби вартістю 12 000 гривень. В той же день їй зателефонувала дівчина і вони домовились про угоду: продавець надсилає їй номер своєї банківської картки для передоплати, а після отримання коштів – висилає товар перевізником."/>
  </head>
  <body>
    <article>
      <h1>У Шостці жінка намагалась продати через Інтернет шубу, а втрапила у шахрайську пастку</h1>
      <address>
        <time datetime="2019-11-23T14:54:00+00:00">23 Nov 2019, 14:54</time>
      </address>
      <p>В поліцію з заявою про шахрайство звернулась 56-річна жителька Шостки. Жінка розповіла, що розмістила на відомому інтернет-сайті оголошення про продаж своєї норкової шуби вартістю 12 000 гривень. В той же день їй зателефонувала дівчина і вони домовились про угоду: продавець надсилає їй номер своєї банківської картки для передоплати, а після отримання коштів – висилає товар перевізником.</p>
      <p>Втім, за кілька годин жінці знову зателефонували. Невідомий назвався представником банку та розповів клієнтці, що на її рахунок зараховано 12 000 гривень, але зняти вона їх не зможе, оскільки кошти надійшли від юридичної особи. Аби вирішити цю ситуацію, він запропонував їй підійти до найближчого банкомату та за його підказками провести ряд операцій. Жінка виконала умови: провела запропоновані маніпуляції з карткою та надала співрозмовнику коди, які надійшли їй у смс-повідомленні на мобільний.</p>
      <p>Пізніше, запідозривши неладне, вона перевірила стан свого рахунку і з’ясувала, що звідти зникло 2 500 гривень.</p>
      <p>За даним фактом в поліції вже відкрили кримінальне провадження за ознаками ч. 1 ст. 190 Кримінального кодексу України «Шахрайство» в рамках, якого ведуться пошуки аферистів. Правоохоронці знову звертаються до громадян бути максимально обережними при здійсненні покупки – продажу через Інтернет. Не надсилайте передоплату за замовлений товар, а розраховуйтесь за нього під час отримання. У випадку незрозумілих дзвінків від представників банку, які пропонують дистанційно провести будь-які операції за їх підказками – не приставайте на їх пропозиції, а особисто зверніться до найближчого відділення фінансової установи, де вам нададуть кваліфіковану допомогу у вашій присутності, повідомляє Відділ комунікації поліції Сумської області.</p>
    </article>
  </body>
</html>