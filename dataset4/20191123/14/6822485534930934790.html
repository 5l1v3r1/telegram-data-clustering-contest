<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902097.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T14:18:00+00:00"/>
    <meta property="og:title" content="مشت‌های گره‌کرده مردم سمنان علیه اغتشاش‌گران"/>
    <meta property="og:description" content="به گزارش مهر، راهپیمایی مردم سمنان صبح شنبه هم‌زمان با چند شهر دیگر کشور، در محکومیت اغتشاشات اخیر و همراهی با آرمان‌های ولایت‌فقیه و انقلاب اسلامی، با شور و شکوه خاصی برگزار شد و اقشار مختلف مردم، پیر و جوان و زن و مرد و کوچک و بزرگ در آن شرکت داشتند."/>
  </head>
  <body>
    <article>
      <h1>مشت‌های گره‌کرده مردم سمنان علیه اغتشاش‌گران</h1>
      <address>
        <time datetime="2019-11-23T14:18:00+00:00">23 Nov 2019, 14:18</time>
      </address>
      <p>راهپیمایی محکومیت اغتشاشات اخیر و همچنین همراهی با آرمان‌ها و ارزش‌های انقلاب اسلامی و ولایت‌فقیه، با حضور خیل گسترده اقشار مختلف مردم سمنان برگزار شد.</p>
      <p>به گزارش مهر، راهپیمایی مردم سمنان صبح شنبه هم‌زمان با چند شهر دیگر کشور، در محکومیت اغتشاشات اخیر و همراهی با آرمان‌های ولایت‌فقیه و انقلاب اسلامی، با شور و شکوه خاصی برگزار شد و اقشار مختلف مردم، پیر و جوان و زن و مرد و کوچک و بزرگ در آن شرکت داشتند.</p>
      <p>مردم مرکز استان سمنان پس از شاهرود، دامغان و مهدی‌شهر یک‌بار دیگر به میدان آمدند تا به دشمنان و فتنه انگیزان اعلام کنند که از آرمان‌های انقلاب اسلامی پا پس نمی‌گذارند.</p>
      <figure>
        <img src="https://media.mehrnews.com/d/2019/11/22/4/3300844.jpg"/>
      </figure>
      <p>
        <b>مشت‌های گره کرده مردم سمنان</b>
      </p>
      <p>سمنانی‌ها امروز حماسه مشت‌های گره‌کرده‌شان را در حالی به منصه ظهور و بروز گذاشتند که شعارشان مرگ بر فتنه‌گر، مرگ بر آمریکا، مرگ بر اسرائیل و جانم فدای رهبر بود تا یک‌بار دیگر نشان دهند که خط و صف خود را از فتنه گران و آشوب‌طلبان جدا ساخته‌اند و منویات رهبر معظم انقلاب اسلامی سرلوحه آنان است.</p>
      <p>امروز سمنان یکپارچه شور و عظمت حضور بود، طلاب، روحانیان، دانشجویان، کسبه، جانبازان و رزمندگان دوران دفاع مقدس، خانواده شهدا، مسئولان دستگاه‌های اجرایی و فرهنگی و دولتی و آحاد مردم با حضور در راهپیمایی از اغتشاش‌گران برائت جستند و اعلام داشتند باوجود مشکلات اقتصادی که معاش مردم را با دشواری روبرو ساخته، هرگز از خط انقلاب عقب نخواهند نشست.</p>
      <p>
        <b>انقلاب به سادگی به دست نیامده است</b>
      </p>
      <p>یکی از شهروندان سمنانی حاضر در این راهپیمایی بابیان اینکه مردم از ارزش‌های انقلاب که برای به دست آوردنشان خون‌ها داده‌اند، به‌سادگی دست نمی‌کشند گفت: مردم ما بارها در بزنگاه‌های مختلف نشان داده‌اند که برای تحقق اهداف انقلابشان جان هم می‌دهند.</p>
      <p>محسن بنی‌هاشمی با اشاره به ایستادگی مردم و پشتیبانی‌شان از ولایت‌فقیه، تأکید کرد: رهبر معظم انقلاب اسلامی خط قرمز و فصل‌الخطاب ما هستند چراکه با هوشیاری و درایت توانستند بابیان چند جمله کوتاه کشتی انقلاب را به‌خوبی در این روزهای طوفانی هدایت کنند.</p>
      <p>وی بابیان اینکه مردم ما برای رسیدن به جایگاه امروزی انقلابشان خون‌ها داده‌اند، بیان کرد: دشمنان خیال باطلی دارند که فکر می‌کنند می‌توانند به‌راحتی انقلاب اسلامی را دگرگون و دستخوش تغییر کنند اما مردم با حضور همیشگی‌شان درصحنه اجازه رسیدن آن‌ها به توهماتشان را نمی‌دهند.</p>
      <figure>
        <img src="https://media.mehrnews.com/d/2019/11/23/4/3301323.jpg"/>
      </figure>
      <p>
        <b>دشمنان غلطی نمی‌توانند کنند</b>
      </p>
      <p>دیگر شهروند سمنانی نیز بابیان اینکه امروز مردم ما بار دیگر در میدان حضور دارند تا بگویند که دشمنان هیچ غلطی نمی‌توانند کنند، گفت: یک مطالبه درون اقتصادی هیچ ارتباطی به دشمنان و معاندان ندارد، ممکن است در درون کشورمان اختلاف‌نظرهایی وجود داشته باشد که در درون هر خانواده‌ای نیز پیش می‌آید اما این دلیل نمی‌شود که دیگر کشورها به خود اجازه دخالت و سوءاستفاده دهند.</p>
      <p>محسن عرب بابیان اینکه اغتشاشات داخلی نتیجه سوءاستفاده برخی جریان‌های برانداز علیه نظام اسلامی است که باید درباره آن‌ها هوشیار بود، بیان کرد: در بسیاری از شهرها مردم شاهد بودند که آتش زدن اموال دولتی برای آشوب توسط همین افراد سودجو صورت می‌گیرد که خواسته مردم و مسئولان نظام برخورد جدی با این افراد است.</p>
      <p>وی می‌افزاید: مردم ما ۴۰ سال است که نشان داده‌اند پای انقلاب اسلامی‌شان ایستاده‌اند از موضوع گنبد که استان سمنان شهدای زیادی در آن تقدیم انقلاب کرد تا موضوع کردستان و جنگ تحمیلی، ترورها، ناآرامی‌ها و بزنگاه‌های حساس تاریخی، انتخابات، راهپیمایی‌ها، تحریم‌ها و مشکلات معیشتی و شهدای مدافع حرم و ده‌ها و ده‌ها افتخار دیگر بر پیشانی مردم پرافتخار استان سمنان قرار دارد.</p>
      <p>
        <b>دشمنان از کشته شدن جوانان سود می‌برند</b>
      </p>
      <p>مردم سمنان در هوای سرد روزهای ابتدایی آذرماه ۹۸ به میدان آمده‌اند تا بگویند که صف و خطشان را از معاندان جدا کرده‌اند، دیگر شهروند سمنانی می‌گوید: مردم ولایتمدار ایران اسلامی در تمام جاهایی که انقلاب به ما نیاز دارد حاضر خواهند بود.</p>
      <p>عالیه عامری بابیان اینکه ما هم نگران موضوع بنزین و تأثیر آن بر روی اقتصاد هستیم، می‌گوید: از دولت می‌خواهیم تا دراین‌باره تدبیر کند اما این دلیل نمی‌شود که با اغتشاش‌گران همراه شویم و یک نگرانی اقتصادی خانوار را به یک شورش و جنگ خیابانی بدل کنیم.</p>
      <p>وی می‌افزاید: کسانی خیابان‌ها را صحنه جنگ می‌کنند که از کشته شدن مردم و ریختن خون جوانان سود می‌برند و علیه نظام اسلامی و به نفع دشمنان خارج نشین، تبلیغات می‌سازند و جنگ روانی علیه نظام راه اندازی می‌کنند. مردم هم دقیقاً به میدان آمدند تا بگویند ازاین‌دست افراد نفرت داشته و راهشان را جدا کرده‌اند.</p>
      <figure>
        <img src="https://media.mehrnews.com/d/2019/11/23/4/3301318.jpg"/>
      </figure>
      <p>
        <b>مردم همچنان استوار بر سر آرمان‌های انقلاب</b>
      </p>
      <p>مسئولان مرکز استان سمنان نیز در بین مردم حضور پرشور دارند و از روحانیان تا کارکنان و مسئولان دستگاه‌های اجرایی بار دیگر به میدان آمده‌اند تا با آرمان‌های انقلاب اسلامی تجدید بیعت کنند.</p>
      <p>حجت‌الاسلام اسماعیل تدینی مدیرکل اوقاف استان سمنان درباره راهپیمایی اعلام انزجار از اغتشاش‌گران، گفت: مردم ما مردمی ولایتمدار و مطیع امر رهبر معظم انقلاب اسلامی هستند و هرگز پشتیبانی از نظام را فراموش نخواهند کرد.</p>
      <p>وی افزود: دشمنان اهداف شومی در سر می‌پرورانند که اختلاف‌افکنی بین مسئولان و مردم در نظام اسلامی یکی از آنان است، اما باید گفت کور خوانده‌اند چراکه مردم متدین و ولایی ما همواره بر سر آرمان‌های انقلاب اسلامی ثابت قدم ایستاده‌اند.</p>
      <p>
        <b>مردم صفشان را از آشوبگران جدا کردند</b>
      </p>
      <p>استاندار سمنان نیز گفت: مردم کشورمان در دوره های مختلف حضور خود را در دفاع از ارزش‌های انقلاب نشان داده‌اند.</p>
      <p>علیرضا آشناگر تصریح کرد: امروز نیز مردم استان پایبندی خود به ارزش‌ها و اصول انقلاب بار دیگر نشان دادند و از افرادی که  به مردم رحم نکرده و اموال عمومی را تخریب می‌کنند صفشان را جدا کردند.</p>
      <p>وی همچنین تصریح کرد: مردم در مقابل فشار دشمنان از پا نخواهند ایستاد و با وجود سختی‌ها و مشکلات در مسیر ارزش‌ها ثابت قدم خواهند بود.</p>
      <figure>
        <img src="https://media.mehrnews.com/d/2019/11/20/4/3299603.jpg"/>
      </figure>
      <p>
        <b>مردم نشان دادند که پشتیبان ولایت هستند</b>
      </p>
      <p>سید عباس دانایی فرماندار سمنان نیز در سخنانی کوتاه ضمن تقدیر از مردم برای حضور پرشور در راهپیمایی اعلام انزجار از اغتشاش‌گران، تأکید کرد: مردم سمنان نشان داده‌اند که همواره در طول تاریخ ایران اسلامی منشأ پشتیبانی‌ها، جان‌فشانی‌ها و اقدامات و کارهای بزرگی بوده‌اند که راهپیمایی امروز نیز به‌نوعی تداوم همین اعلام آمادگی برای پشتیبانی از انقلاب اسلامی بود.</p>
      <p>رئیس تبلیغات اسلامی سمنان نیز با تقدیر از حضور پرشور مردم در راهپیمایی امروز سمنان، گفت: این راهپیمایی نشان داد که مردم برای سخنان پوچ و بیهوده دشمنان و معاندان داخلی و خارجی نظام هیچ ارزشی قائل نیستند و آن‌ها هرچه دلشان می‌خواهد بگویند.</p>
      <p>حجت الاسلام غلامرضا زاهدی بیان کرد: مردم ما پشتیبانی از ولایت را نصب‌العین خود می‌دانند حال دشمنان می‌خواهند هرچه توطئه و فتنه در دنیا بلد هستند را بر سر مردم ایران اسلامی پیاده کنند، لذا موفق نخواهند شد چرا که مردم ما با خون خود از انقلاب دفاع می‌کنند.</p>
      <p>
        <b>ایستادگی مردم به رخ جهانیان کشیده شد</b>
      </p>
      <p>سخنگوی استانداری سمنان هم با اشاره به حضور پرشور مردم استان در راهپیمایی اعلام انزجار از اغتشاش‌گران، بیان کرد: استان سمنان مهد سه هزار شهید و ده‌ها عالم برجسته دینی و علمی و مراجع عظام است، لذا نشان می‌دهد که مردم با آرمان‌های انقلاب اسلامی پیوندی ناگسستنی دارند.</p>
      <p>حجت‌الله یحیایی بیان کرد: مردم ما بار دیگر به میدان آمدند تا عشق و ارادت خودشان را به‌نظام اسلامی و همچنین تجدید بیعت با رهبر معظم انقلاب اسلامی، ولایت‌فقیه و آرمان‌های امام راحل(ره) و شهدا را به رخ جهانیان بکشند.</p>
      <p>پیر و جوان، زن و مرد و کوچک و بزرگ؛ امروز سمنان نقطه ثقل ولایتمداری و کانون وحدت تحت بیرق انقلاب اسلامی بود. سمنانی که صدها شهید را تقدیم انقلاب اسلامی کرده و مردمش همواره در پشتیبانی از نظام اسلامی پیشگام هستند.</p>
    </article>
  </body>
</html>