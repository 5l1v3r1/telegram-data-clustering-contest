<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/scienze/2019/11/23/news/fibonacci_day_e_la_festa_dei_numeri-241715636/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T14:09:00+00:00"/>
    <meta property="og:title" content="Fibonacci day, è la festa dei numeri 'specchio' della natura"/>
    <meta property="og:description" content="Nella successione del matematico pisano ogni numero è uguale alla somma dei due precedenti. La regola per descrivere la crescita di una popolazione di"/>
  </head>
  <body>
    <article>
      <h1>Fibonacci day, è la festa dei numeri 'specchio' della natura</h1>
      <h2>Nella successione del matematico pisano ogni numero è uguale alla somma dei due precedenti. La regola per descrivere la crescita di una popolazione di conigli è applicabile ovunque in natura, dalla spirale delle conchiglie ai petali di un fiore. Oggi la celebrazione del #FibonacciDay</h2>
      <address>
        <time datetime="2019-11-23T14:09:00+00:00">23 Nov 2019, 14:09</time>
      </address>
      <p>Il susseguirsi di numeri interi (positivi) in cui ogni numero è il risultato della somma dei due numeri precedenti è la successione di Fibonacci. Per questo l'11-23 (il 23 novembre, nella notazione anglosassone) si festeggia il matematico pisano (Leonardo da Pisa fu il suo vero nome) che si ispirò ai conigli per comprendere quante coppie discendessero in un anno da due animali dello stesso recinto. Il calcolo partì dal presupposto che la coppia originale cominciasse a riprodursi durante il primo mese e che quelle generate cominciassero a farlo a partire dal secondo mese di vita, e attendendosi quindi che, al termine del primo mese, le coppie sarebbero state due. Al termine del secondo mese, la prima coppia ne avrebbe generata un’altra, arrivando al totale di tre, e così via. Da qui la successione che, di fatto, è questa: <b>1, 1, 2, 3, 5, 8, 13, 21, 34, 55, 89, 144, 233</b>.</p>
      <figure>
        <iframe data-src="https://twitter.com/lumi_1984/status/1198215720951115777?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La successione di Fibonacci è riassunta nel suo <i>Liber Abaci</i>, il trattato pubblicato nel 1202 che fu fondamentale per la diffusione della matematica nella cultura occidentale. Al testo si deve, ad esempio, l'introduzione in Europa della numerazione araba al posto di quella romana e dello "zero", allora usato in India e tradotto dal sanscrito nel latino "zefirus".<br/><br/>Al celebre pisano considerato il 'padre' della matematica moderna dobbiamo anche la sezione aurea, proprietà della successione numerica racchiusa nel rapporto tra un numero e quello precedente che ritroviamo nell'armonia delle forme, dalla geometria all'arte. Le tecnologie di oggi beneficiano ancora della chiave che Fibonacci individuò guardando alla botanica e alla zoologia, a cominciare da codici a barre di ultima generazione per finire alle credenziali di accesso ai conti correnti online.</p>
      <figure>
        <iframe data-src="https://twitter.com/kidocode/status/1198056898844491777?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>I festeggiamenti del Fibonacci day avranno come epicentro la Toscana e in particolare l'Università di Pisa, che dedica all'illustre concittadino una giornata di approfondimento intitolata "L'uomo che ci ha regalato i numeri"; al Giardino di Archimede di Firenze. Mentre l'intero weekend sarà dedicato a Fibonacci con conferenze e una mostra di opere ispirate ai suoi numeri. Ricordarlo è importante "perché Fibonacci è stato il primo matematico moderno in Occidente, il fautore della rinascita della cultura matematica che si era persa dopo i Greci", spiega <b>Roberto Natalini</b>, direttore dell'Istituto per le applicazioni del calcolo del Consiglio nazionale delle ricerche (Cnr).</p>
    </article>
  </body>
</html>