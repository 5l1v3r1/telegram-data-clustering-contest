<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-ujabb-szumatrai-elefant-tetemere-bukkantak-indoneziaban/"/>
    <meta property="og:site_name" content="lokál"/>
    <meta property="article:published_time" content="2019-11-23T14:37:44+00:00"/>
    <meta property="og:title" content="Újabb szumátrai elefánt tetemére bukkantak Indonéziában"/>
    <meta property="og:description" content="Újabb szumátrai elefánt tetemére bukkantak Indonéziában egy olajpálma-ültetvényen, az állatot megmérgezték, vagy árammal ölték meg. A héten ez a második alkalom, hogy a súlyosan veszélyeztettt fajhoz tartozó egyed tetemére bukkantak a hatóságok."/>
  </head>
  <body>
    <article>
      <h1>Újabb szumátrai elefánt tetemére bukkantak Indonéziában</h1>
      <address><time datetime="2019-11-23T14:37:44+00:00">23 Nov 2019, 14:37</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/profimedia-0191318905-1280x853.jpg"/>
      </figure>
      <p>
        <b>Újabb szumátrai elefánt tetemére bukkantak Indonéziában egy olajpálma-ültetvényen, az állatot megmérgezték, vagy árammal ölték meg. A héten ez a második alkalom, hogy a súlyosan veszélyeztettt fajhoz tartozó egyed tetemére bukkantak a hatóságok.</b>
      </p>
      <p>A világon mindössze 2400-2800 szumátrai elefánt (Elephas maximus sumatranus) maradt, így a faj a kihalás szélére sodródott a Természetvédelmi Világalap (WWF) szerint.</p>
      <p>A 25 éves, háromtonnás nőstény elefánt maradványait egy Aceh tartománybeli ültetvényen találták szerdán, ekkor az állat már nagyjából egy hete halott lehetett a természetvédelmi hatóság állatorvosai szerint.</p>
      <p>“Nem voltak fizikai sérülései, így valószínűleg méreg, vagy áramütés végezhetett vele. De ahhoz, hogy biztosat tudjunk, laboratóriumi vizsgálatokra van szükség” – mondta Agus Aryanto, a hatóság vezetője.</p>
      <p>Hozzátette, az elefántok gyakran hatolnak be az ültetvények területére, főként az esős évszakban, hogy az olajpálma gyümölcsét egyék. A héten egy külön csapat foglalkozott azzal, hogy megakadályozza az állatok emberi településekre való betörését.</p>
      <p>A héten egy agyarától megfosztott hím szumátrai elefánt tetemére bukkantak Riau tartományban is. Az állatot valószínűleg hat nappal korábban ölték meg, mert a tetem már oszlásnak indult, amikor rátaláltak.</p>
      <p>Életterük elvesztése és az emberekkel való konfliktusaik az elmúlt években megtizedelték a szumátrai elefántok számát. Az ázsiai elefánt súlyosan veszélyeztetett alfaja elsősorban Szumátra és Borneó szigetének trópusi esőerdeiben fordul elő.</p>
      <p>Az orvvadászat és az illegális vadállat-kereskedelem továbbra is virágzik Indonéziában a hatóságok erőfeszítései ellenére.</p>
      <p>Az indonéz törvények szerint az orvvadászok akár 10 év börtönbüntetésre és 200 millió rúpia (4,2 millió forint) pénzbírságra is számíthatnak.</p>
    </article>
  </body>
</html>