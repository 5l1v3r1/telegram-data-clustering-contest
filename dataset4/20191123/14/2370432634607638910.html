<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/491546-ksemplokaroyn-ta-erga-stoys-dimoys-epistrateyontai-mixanikoi-apo-alloys-foreis/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-23T14:30:38+00:00"/>
    <meta property="og:title" content="Ξεμπλοκάρουν τα έργα στους δήμους – Επιστρατεύονται μηχανικοί από άλλους φορείς"/>
    <meta property="og:description" content="Με ειδική διάταξη δίνεται η δυνατότητα να συνάπτονται συμβάσεις με φορείς της Γενικής Κυβέρνησης, όπως η ΕΕΤΑΑ"/>
  </head>
  <body>
    <article>
      <h1>Ξεμπλοκάρουν τα έργα στους δήμους – Επιστρατεύονται μηχανικοί από άλλους φορείς</h1>
      <h2>Με ειδική διάταξη δίνεται η δυνατότητα να συνάπτονται συμβάσεις με φορείς της Γενικής Κυβέρνησης, όπως η ΕΕΤΑΑ</h2>
      <address><time datetime="2019-11-23T14:30:38+00:00">23 Nov 2019, 14:30</time> by <a rel="author">ΠΑΝΟΣ ΜΠΑΪΛΗΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491546-ksemplokaroyn-ta-erga-stoys-dimoys-epistrateyontai-mixanikoi-apo-alloys-foreis/#">Facebook 0</a>
        </li>
        <li>
          <a href="https://www.eleftherostypos.gr/ellada/491546-ksemplokaroyn-ta-erga-stoys-dimoys-epistrateyontai-mixanikoi-apo-alloys-foreis/#">Twitter</a>
        </li>
        <li>
          <a href="https://www.eleftherostypos.gr/ellada/491546-ksemplokaroyn-ta-erga-stoys-dimoys-epistrateyontai-mixanikoi-apo-alloys-foreis/#">LinkedIn</a>
        </li>
        <li>
          <a href="https://www.eleftherostypos.gr/ellada/491546-ksemplokaroyn-ta-erga-stoys-dimoys-epistrateyontai-mixanikoi-apo-alloys-foreis/#">Περισσότερα</a>
        </li>
      </ul>
      <p>Μηχανικούς από άλλους φορείς «επιστρατεύει» το υπουργείο Εσωτερικών προκειμένου να προχωρήσουν τα έργα στους δήμους, τα οποία καθυστερούν εξαιτίας της αδυναμίας σύνταξης τεχνικών μελετών με συνέπεια τη μη απορρόφηση κονδυλίων από τα διάφορα χρηματοδοτικά προγράμματα.</p>
      <p>Με ειδική διάταξη που κατατέθηκε από τον υπουργό Εσωτερικών Τάκη Θεοδωρικάκο πλέον επιλύεται το πρόβλημα έλλειψης μηχανικών στους δήμους καθώς δίνεται η δυνατότητα να συνάπτονται συμβάσεις με φορείς της Γενικής Κυβέρνησης, όπως η ΕΕΤΑΑ και να χρησιμοποιούνται οι μηχανικοί τους για τη σύνταξη τεχνικών μελετών, που είναι απαραίτητες για τη χρηματοδότηση έργων. Η ΕΕΤΑΑ (Ελληνική Εταιρεία Τοπικής Ανάπτυξης και Αυτοδιοίκησης) είναι ιδιωτικού δικαίου και από το 1985 παρέχει τεχνική και επιστημονική υποστήριξη προς τους ΟΤΑ.</p>
      <p>Με άλλη ρύθμιση δημιουργείται Μητρώο Δεδομένων Τοπικής Αυτοδιοίκησης που θα συμβάλει στη χάραξη αποτελεσματικών και στοχευμένων πολιτικών στο χώρο των ΟΤΑ.</p>
      <p>
        <b>Σύμφωνα με τις συγκεκριμένες ρυθμίσεις:</b>
      </p>
      <p>Μετά την ψήφιση της σχετικής διάταξης οι ΟΤΑ :</p>
      <p>– μπορούν να συνάπτουν σύμβαση «οριζόντιας συνεργασίας» με φορείς της Γενικής Κυβέρνησης, την ΕΕΤΑΑ και τις Αναπτυξιακές τους Εταιρίες και να τους αναθέτουν την τεχνική τους υπηρεσία για διαδικασίες εποπτείας και επίβλεψης δημοσίων συμβάσεων μελετών και έργων,</p>
      <p>– μπορούν να συνάπτουν σύμβαση με τις ως άνω δομές για την υποστήριξη στην άσκηση των συνήθων αρμοδιοτήτων των τεχνικών υπηρεσιών και των υπηρεσιών δόμησης, με τη δικλίδα ότι η αρμοδιότητα έκδοσης των διοικητικών πράξεων ασκείται από δημόσιο όργανο.</p>
      <p>Με τη δημιουργία για πρώτη φορά Μητρώου Δεδομένων Τοπικής Αυτοδιοίκησης στο εξής θα καταχωρίζονται όλα τα στοιχεία που αφορούν την οικονομική και διοικητική λειτουργία των ΟΤΑ, τα στοιχεία του ενεργητικού τους, καθώς και τα αντίστοιχα στοιχεία που αφορούν τα νομικά τους πρόσωπα .</p>
      <p>Η λειτουργία του Μητρώου δίνει τη δυνατότητα για πρώτη φορά από ιδρύσεως ΟΤΑ για τη χάραξη αποτελεσματικών και στοχευμένων πολιτικών Τοπικής Αυτοδιοίκησης.</p>
      <p>Με το Μητρώο θα καταγράφονται όλα τα οικονομικά στοιχεία, οι υπηρεσίες και οι φορείς των δήμων, το προσωπικό και γενικώς ό,τι αφορά τη λειτουργία των ΟΤΑ.</p>
      <p>Η καθυστέρηση έργων λόγω έλλειψης μηχανικών απασχολεί το σύνολο των δήμων της χώρας οι οποίοι πριν από περίπου έξι μήνες είχαν στείλει επιστολή στο υπουργείο Εσωτερικών, στην οποία επισήμαναν ότι υπάρχει μια μεγάλη μάζα μελετών, έργα έχουν ενταχθεί αλλά καθυστερούν λόγω της έλλειψης του απαραίτητου επιστημονικού προσωπικού.</p>
      <p>Την αρνητική εικόνα που έχει ως αποτέλεσμα να μην εκτελούνται έργα παρουσίασε με επιστολή του προς τον κ. Θεοδωρικάκο και ο περιφερειάρχης Νοτίου Αιγαίου Γιώργος Χατζημάρκος, ο οποίος ζητά την ενίσχυση του προσωπικού της Διεύθυνσης Τεχνικών Εργων ούτως ώστε να καλυφθούν αυξημένες ανάγκες των νησιών του Νοτίου Αιγαίου, όσον αφορά την εκτέλεση έργων, σε όλα τα στάδια αυτών, από τη μελέτη, την ωρίμανση, τη δημοπράτηση, την επίβλεψη και τη χρηματοδότησή τους.</p>
      <p>Οπως αναφέρει χαρακτηριστικά ο κ. Χατζημάρκος, «με εξασφαλισμένη σήμερα τη χρηματοδότηση δεκάδων έργων σε όλα τα νησιά των Κυκλάδων και της Δωδεκανήσου, τα οποία δεν μπορούν να υλοποιηθούν αφού το περιορισμένο προσωπικό της περιφέρειας είναι ανθρωπίνως αδύνατον να ανταποκριθεί στον τεράστιο όγκο δουλειάς».<br/>Ανάλογα προβλήματα αντιμετωπίζει το σύνολο των περιφερειών, οι οποίες δεν μπορούν να αξιοποιήσουν έγκαιρα προγράμματα χρηματοδότησης από ευρωπαϊκά προγράμματα ή προγράμματα ΕΣΠΑ. Πολλοί δήμοι σήμερα δεν έχουν «ώριμες μελέτες» με κίνδυνο να χαθούν σημαντικά κονδύλια και να καθυστερήσουν ή και να ματαιωθούν έργα σημαντικά για την περιφέρεια.</p>
      <p>
        <i>
          <b>Από την έντυπη έκδοση </b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491546-ksemplokaroyn-ta-erga-stoys-dimoys-epistrateyontai-mixanikoi-apo-alloys-foreis/#">Facebook 0</a>
        </li>
        <li>
          <a href="https://www.eleftherostypos.gr/ellada/491546-ksemplokaroyn-ta-erga-stoys-dimoys-epistrateyontai-mixanikoi-apo-alloys-foreis/#">Twitter</a>
        </li>
        <li>
          <a href="https://www.eleftherostypos.gr/ellada/491546-ksemplokaroyn-ta-erga-stoys-dimoys-epistrateyontai-mixanikoi-apo-alloys-foreis/#">LinkedIn</a>
        </li>
        <li>
          <a href="https://www.eleftherostypos.gr/ellada/491546-ksemplokaroyn-ta-erga-stoys-dimoys-epistrateyontai-mixanikoi-apo-alloys-foreis/#">Περισσότερα</a>
        </li>
      </ul>
    </article>
  </body>
</html>