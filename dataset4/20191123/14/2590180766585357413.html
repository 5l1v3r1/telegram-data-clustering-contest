<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185005/%E0%A6%AD%E0%A7%8B%E0%A6%97%E0%A7%87-%E0%A6%A8%E0%A7%9F-%E0%A6%A4%E0%A7%8D%E0%A6%AF%E0%A6%BE%E0%A6%97%E0%A7%87%E0%A6%87-%E0%A6%AE%E0%A6%B0%E0%A7%8D%E0%A6%AF%E0%A6%BE%E0%A6%A6%E0%A6%BE-%E0%A6%AC%E0%A6%BE%E0%A7%9C%E0%A7%87--%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="somoynews.tv"/>
    <meta property="article:published_time" content="2019-11-23T14:33:00+00:00"/>
    <meta property="og:title" content="ভোগে নয়, ত্যাগেই মর্যাদা বাড়ে : প্রধানমন্ত্রী"/>
    <meta property="og:description" content="ভোগে নয়, ত্যাগেই মর্যাদা বাড়ে বলে মন্তব্য করেছেন প্রধানমন্ত্রী শেখ হা..."/>
  </head>
  <body>
    <article>
      <h1>ভোগে নয়, ত্যাগেই মর্যাদা বাড়ে : প্রধানমন্ত্রী</h1>
      <address><time datetime="2019-11-23T14:33:00+00:00">23 Nov 2019, 14:33</time> by <a rel="author">সময় সংবাদ</a></address>
      <p><b>ভোগে নয়, ত্যাগেই মর্যাদা বাড়ে বলে মন্তব্য করেছেন প্রধানমন্ত্রী শেখ হাসিনা। রাজধানীর সোহরাওয়ার্দী উদ্যানে শনিবার যুবলীগের সপ্তম কংগ্রেস উদ্বোধন অনুষ্ঠানে প্রধান অতিথির বক্তব্যে এ মন্তব্য করেন তিনি।</b><br/><br/>এ দেশের সব আন্দোলন-সংগ্রামে যুবলীগ ভূমিকা রেখেছে উল্লেখ করে প্রধানমন্ত্রী বলেন, ‘যুবলীগের সুনাম ধরে রাখতে কাজ করতে হবে।’<br/><br/>জাতির পিতার ডাকে যুবসমাজ মুক্তিযুদ্ধে অংশ নিয়েছিল মনে করিয়ে দিয়ে শেখ হাসিনা বলেন, ‘তার দেখানো পথেই মানুষের কল্যাণে কাজ করতে হবে।’<br/><br/>এর আগে বেলা ১১টার দিকে রাজধানীর সোহরাওয়ার্দী উদ্যানে যুবলীগের সপ্তম কংগ্রেসে যোগ দেন প্রধানমন্ত্রী শেখ হাসিনা। বেলুন ও পায়রা উড়িয়ে আওয়ামী লীগের সহযোগী এ সংগঠনের সম্মেলন উদ্বোধন করেন দলীয় প্রধান। এ সময় তার সঙ্গে উপস্থিত ছিলেন আওয়ামী লীগের সাধারণ সম্পাদক ওবায়দুল কাদেরসহ দলের সিনিয়র নেতারা।<br/><br/>যুব সমাজের মেধা কাজে লাগিয়ে সমাজ এগিয়ে নিয়ে যাওয়ার পরামর্শ দেন আওয়ামী লীগ সভাপতি ও প্রধানমন্ত্রী শেখ হাসিনা।<br/><br/>তিনি বলেন, ‘একটা দেশ গড়ে তুলতে হলে সবেচেয়ে বেশি দরকার যুবকদের মেধা, শক্তি ও মননকে কাজে লাগানো। একজন রাজনীতিবিদ যিনি হবেন, তার  দেশকে গড়ার আদর্শ থাকতে হবে।’ <br/><br/><br/>ভোগে-আত্মতুষ্টিতে বুঁদ না থেকে ত্যাগের মনোভাব নিয়ে এগিয়ে যাওয়ার আহ্বান জানান প্রধানমন্ত্রী।<br/><br/>তিনি বলেন, ‘আওয়ামী লীগ দেশের মানুষের কল্যাণে কাজ করে। বিএনপি স্বাধীনতায় বিশ্বাসী নয়। আমাদের মনে রাখতে হবে-ভোগে নয়, ত্যাগেই মহত্ত্ব। কী পেলাম সেটা নয়, বরং রাজনীতিবিদের চিন্তা হবে কতটুকু মানুষের জন্য করতে পারলাম সেটা। আমাদের যুব সমাজকে মাদক, সন্ত্রাস ও দুর্নীতি থেকে দূরে থাকতে হবে।’ <br/><br/>এর আগে সকালে দেশের বিভিন্ন জেলা উপজেলা থেকে নেতাকর্মীরা এসে জড়ো হন সমাবেশ স্থলে। দ্বিতীয় অধিবেশনে যুবলীগের নতুন নেতা নির্বাচন করা হবে।</p>
    </article>
  </body>
</html>