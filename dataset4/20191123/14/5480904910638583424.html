<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dubovska-sokovala-9-mistem-v-levi-shiffrinova-ma-rekord/1824402?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T14:30:00+00:00"/>
    <meta property="og:title" content="Dubovská šokovala 9. místem v Levi, Shiffrinová má rekord"/>
    <meta property="og:description" content="Levi (Finsko) - Senzační deváté místo obsadila slalomářka Martina Dubovská v závodu Světového poháru ve finském Levi. Sedmadvacetiletá česká lyžařka si dnes výrazně vylepšila dosavadní maximum mezi elitou, kterou byla 18. příčka ze Semmeringu z prosince 2016. Rekordní 41. pohárový triumf ve slalomu vybojovala obhájkyně malého i velkého křišťálového glóbu Američanka Mikaela Shiffrinová."/>
  </head>
  <body>
    <article>
      <h1>Dubovská šokovala 9. místem v Levi, Shiffrinová má rekord</h1>
      <address><time datetime="2019-11-23T14:30:00+00:00">23 Nov 2019, 14:30</time> by <a rel="author" href="http://www.ctk.cz/" target="_blank">ČTK</a></address>
      <p>Levi (Finsko) - Senzační deváté místo obsadila slalomářka Martina Dubovská v závodu Světového poháru ve finském Levi. Sedmadvacetiletá česká lyžařka si dnes výrazně vylepšila dosavadní maximum mezi elitou, kterou byla 18. příčka ze Semmeringu z prosince 2016. Rekordní 41. pohárový triumf ve slalomu vybojovala obhájkyně malého i velkého křišťálového glóbu Američanka Mikaela Shiffrinová.</p>
      <slideshow>
        <figure>
          <img src="https://i3.cn.cz/6/1574516620_P201911230363301.jpg"/>
        </figure>
        <figure>
          <img src="https://i3.cn.cz/6/1574515219_P201911230345301.jpg"/>
        </figure>
        <figure>
          <img src="https://i3.cn.cz/6/1572184754_P201910270417501.jpg"/>
        </figure>
        <figure>
          <img src="https://i3.cn.cz/6/1572182700_P201910270381601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3363">Fotogalerie: SP ve sjezdovém lyžování 2019/20</a>
        </figcaption>
      </slideshow>
      <p>Čtyřnásobná mistryně světa Shiffrinová konkurenci deklasovala téměř o dvě sekundy, Dubovskou o více než tři a půl. V historické tabulce slalomářských hvězd překonala o jedno vítězství švédskou legendu Ingemara Stenmarka, jenž kraloval mezi tyčemi v letech 1974 až 1987. Technicky dokonalé Američance na rekord stačilo necelých sedm let. Celkově si v SP připsala Shiffrinová 61. vyhraný závod.</p>
      <p>Dubovská právě v Levi před šesti lety poprvé bodovala a dnes se přiblížila úspěchům bývalé mistryně světa Šárky Strachové mezi slalomářskou špičkou. V prvním kole šokovala rodačka z Třince se startovním číslem 56 desátým časem a po druhé jízdě si o příčku polepšila po výpadku Slovenky Petry Vlhové. Ta první kolo vyhrála, ale ve druhém po chybě do cíle nedojela.</p>
      <p>"Udržet pozici po prvním kole byla výzva, ale takové situace mám ráda. Brala jsem to tak, jako kdyby to bylo další první kolo, a soustředila jsem se pouze na jízdu a abych byla dole co nejrychleji. Zvládla jsem to a jsem za to ráda," řekla Dubovská Radiožurnálu.</p>
      <p>Sedla jí trať, kterou stavěl kouč Shiffrinové. Dnešní výsledek podle ní nepřišel zničehonic. "Rok nebo dva jsem se trápila, změnila jsem trenéra. Momentálně mě vede Andrej Prevužňák, kterého můj otec jako mladého trénoval, takže se známe odmalička. Znovu s námi začal spolupracovat i můj otec a úplně jsme změnili přípravu i tréninky. Začala jsem více pracovat na svých slabých stránkách. Po dvou letech jsem se vrátila ke kondičnímu trenérovi a celá příprava je zaměřená hlavně na mě, abych se cítila dobře," popsala.</p>
      <p>A dobře se dnes cítila hned od rána. "Celý měsíc jsem nikde nemohla pořádně usnout a včera jsem spala jak miminko: po dlouhé době jsem zalehla a probudila se až ráno vyspaná do růžova. Ráno nám pak před autem přeběhl malý zajíček, pro štěstí," usmívala se.</p>
      <p>V Levi bodovala i čtyřiadvacátá Gabriela Capová, třetí česká lyžařka Tereza Nová premiérový závod mezi elitou dokončila a obsadila 62. příčku.</p>
      <p>Shiffrinová po prvním kole ztrácela na Vlhovou 13 setin, ale nervy udržela bez problémů. "Jsem moc spokojená. Byl to první slalom sezony, měla jsem výborné lyže i rychlost. Samozřejmě jsem měla i štěstí, nevím, jak by to dopadlo, kdyby Petra dojela. Všechno do sebe zapadlo," řekla.</p>
      <p>Vlhová se těžce smiřovala s hořkým koncem dobře rozjetého závodu. "Asi se mi zařezaly špičky. Bohužel jsem udělala chybu, která se mi nestala hodně dlouho, a hodně dlouho mě bude mrzet. Musím to vydýchat," přiznala.</p>
      <h3>Výsledky závodu SP v sjezdovém lyžování v Levi (Finsko):</h3>
      <p>
        <b>Ženy - slalom:</b>
      </p>
      <p>1. Shiffrinová (USA) 1:57,57 (58,78+58,79), 2. Holdenerová (Švýc.) -1,78 (1:00,20+59,15), 3. Truppeová (Rak.) -1,94 (59,64+59,87), 4. Swennová Larssonová (Švéd.) -2,41 (59,96+1:00,02), 5. Haverová-Lösethová (Nor.) -2,51 (1:00,11+59,97), 6. Gisinová (Švýc.) -3,17 (1:00,66+1:00,08), 7. Liensbergerová -3,24 (1:00,34+1:00,47), 8. Huberová (obě Rak.) -3,40 (1:00,30+1:00,67), 9. <b>Dubovská</b> (ČR) -3,67 (1:00,76+1:00,48), 10. Dürrová (Něm.) -3,73 (1:01,16+1:00,14), ...24. <b>Capová</b> -5,16 (1:01,88+1:00,85), v 1. kole 62. <b>Nová</b> (obě ČR) 1:06,80.</p>
      <p><b>Průběžné pořadí SP (po 2 závodech):</b> 1. Shiffrinová 180, 2. Robinsonová (N. Zél.) 100, 3. Holdenerová 96, 4. Truppeová a Holtmannová (Nor.) obě 72, 6. Gisinová 69, ...18. <b>Dubovská</b> 29, 38. <b>Capová</b> 7.</p>
    </article>
  </body>
</html>