<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/kairos-kataigides-stin-attiki-mechri-kai-9-mpofor-oi-anemoi/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-23T14:16:28+00:00"/>
    <meta property="og:title" content="Καιρός: Καταιγίδες στην Αττική – Μέχρι και 9 μποφόρ οι άνεμοι"/>
    <meta property="og:description" content="Καιρός: Νεφώσεις σε ολόκληρη σχεδόν τη χώρα, αρχικά με βροχές ή καταιγίδες τοπικού χαρακτήρα στο Ιόνιο και στα ηπειρωτικά, αναμένονται την Κυριακή."/>
  </head>
  <body>
    <article>
      <h1>Καιρός: Καταιγίδες στην Αττική – Μέχρι και 9 μποφόρ οι άνεμοι</h1>
      <address>
        <time datetime="2019-11-23T14:16:28+00:00">23 Nov 2019, 14:16</time>
      </address>
      <p><a href="https://neaselida.gr/tag/keros/"><b>Καιρός</b></a>: Νεφώσεις σε ολόκληρη σχεδόν τη χώρα, αρχικά με <b>βροχές ή <a href="https://neaselida.gr/tag/kategides/">καταιγίδες</a></b> τοπικού χαρακτήρα στο Ιόνιο και στα ηπειρωτικά, αναμένονται την Κυριακή.</p>
      <p>Τα φαινόμενα από τις απογευματινές ώρες θα ενταθούν τοπικά, σύμφωνα με τη μετεωρολογική υπηρεσία meteo του <b>Εθνικού Αστεροσκοπείου Αθηνών</b>, ενώ σημαντική <b>επιδείνωση</b> του καιρού θα υπάρξει από αργά το βράδυ και από τα νοτιοδυτικά με ισχυρότατες βροχές και καταιγίδες.</p>
      <p>Αυξημένη πιθανότητα <b>χαλαζοπτώσεων</b> υπάρχει από το βράδυ για τα νοτιότερα τμήματα της χώρας. Πολύ θυελλώδεις άνεμοι θα επικρατήσουν από αργά το βράδυ στο Ιόνιο.</p>
      <p>Η <b>θερμοκρασία</b> θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 16, στην <b>Ήπειρο</b> και στην <b>Κεντρική Ελλάδα</b> από 7 έως 18 βαθμούς, στη Δυτική και Νότια Ελλάδα από 10 έως 19, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, ενώ στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι <b>άνεμοι</b> στο Βόρειο Αιγαίο θα πνέουν από ανατολικές διευθύνσεις με εντάσεις έως 5 μποφόρ, ενισχυόμενοι από τις απογευματινές ώρες στα 6 με 7 μποφόρ. Στο υπόλοιπο Αιγαίο οι άνεμοι θα πνέουν ανατολικοί έως νοτιοανατολικοί μέτριοι μέχρι ισχυροί 5 με 6 μποφόρ, με σημαντική ενίσχυση αργά το βράδυ σε θυελλώδεις 8 μποφόρ και τη νύχτα τοπικά πολύ θυελλώδεις <b>9 μποφόρ</b>.</p>
      <p>Στο <b>Ιόνιο</b> οι άνεμοι θα πνέουν ανατολικοί έως <b>νοτιοανατολικοί ισχυροί</b> έως σχεδόν θυελλώδεις, 6 με 7 μποφόρ και από τις βραδινές ώρες θυελλώδεις έως πολύ θυελλώδεις 8 με 9 μποφόρ.</p>
      <h3>Ο καιρός σε Αττική και Θεσσαλονίκη</h3>
      <figure>
        <img src="https://neaselida.gr/nsmedia/uploads/2018/01/vroxes_4_0_0_0_1.jpg"/>
      </figure>
      <p>Στην <b>Αττική</b> αναμένονται νεφώσεις με τοπικές βροχές και πιθανώς μεμονωμένες <b>καταιγίδες από το απόγευμα</b>. Τις νυκτερινές, ωστόσο, ώρες προς τη Δευτέρα, θα εκδηλωθούν ισχυρές καταιγίδες, οι οποίες θα συνοδευτούν από πολύ ενισχυμένους ανέμους και ενδεχομένως πρόσκαιρες χαλαζοπτώσεις.</p>
      <p>Οι <b>άνεμοι</b> θα πνέουν από ανατολικές διευθύνσεις με εντάσεις έως 5 μποφόρ και από αργά το βράδυ νοτιοανατολικοί σχεδόν θυελλώδεις έως <b>θυελλώδεις 7 με 8 μποφόρ</b>. Η θερμοκρασία θα κυμανθεί στην πόλη της Αθήνας από 12 έως 18 βαθμούς.</p>
      <p>Στη <b>Θεσσαλονίκη</b> αναμένονται νεφώσεις με τοπικές βροχές από αργά το απόγευμα και πιθανώς σποραδικές καταιγίδες. Οι <b>άνεμοι</b> θα πνέουν από ανατολικές διευθύνσεις ασθενείς έως μέτριοι, 3 με 5 μποφόρ. Η <b>θερμοκρασία</b> στο κέντρο της πόλης θα κυμανθεί από 9 έως 15 βαθμούς.</p>
      <related>
        <a href="https://neaselida.gr/ellada/ektakto-deltio-epideinosis-kairoy-poy-kai-pote-tha-sarosei-o-giryonis/"/>
      </related>
    </article>
  </body>
</html>