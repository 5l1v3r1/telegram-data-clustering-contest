<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/23/prof-minaccia-gli-alunni-se-vi-becco-tra-le-sardine-e-l-inferno-m-137-956222.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-23T14:49:10+00:00"/>
    <meta property="og:title" content="Prof minaccia gli alunni: &quot;Se vi becco tra le 'sardine' è l'inferno&quot;. Miur: &quot;Sarà sospeso&quot;"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">piacenza</h6>
      <h1>Prof minaccia gli alunni: "Se vi becco tra le 'sardine' è l'inferno". Miur: "Sarà sospeso"</h1>
      <h2>"Se becco qualcuno di voi, nelle mie materie vedrete il 6 col binocolo", ha scritto il docente su Facebook</h2>
      <address>
        <time datetime="2019-11-23T14:49:10+00:00">23 Nov 2019, 14:49</time>
      </address>
      <p>Un docente di italiano e latino di una scuola superiore di Fiorenzuola (Piacenza), Giancarlo Talamini Bisi, ha "minacciato" su Facebook di punire i propri studenti se domani "oseranno" manifestare in piazza contro Matteo Salvini, assieme alle <a href="https://www.unionesarda.it/articolo/politica/2019/11/20/le-sardine-arrivano-in-sardegna-flash-mob-anti-lega-a-la-maddalen-1-954851.html">"sardine"</a>.</p>
      <p>"Io sarò presente. Cari studenti, se becco qualcuno di voi, da martedì cambiate aria, nelle mie materie renderò la vostra vita un inferno, vedrete il 6 col binocolo e passerete la prossima estate sui libri. Di idioti in classe non ne voglio. Sardina avvisata", ha scritto il professore che però nelle ultime ore, dopo numerosi commenti di protesta, ha rimosso il post e chiuso il suo profilo.</p>
      <p>Intanto l'istituto superiore nel quale il docente insegna ha preso le distanze dalle sue parole.</p>
      <p>La dirigenza dell'istituto comunica intanto "di aver già informato del fatto gli organi superiori dell'amministrazione scolastica per adottare le misure opportune. Si sottolinea l'estraneità della scuola alle affermazioni del docente in questione".</p>
      <p>Il post non è passato inosservato al ministero dell'Istruzione.</p>
      <p>"A tutela dei diritti degli studenti e della stessa scuola ho attivato gli uffici del Miur per verificare i fatti e procedere con provvedimento immediato alla sospensione", ha scritto il ministro Lorenzo Fioramonti ricordando il dovere di "educare al rispetto dei principi della Costituzione".</p>
      <p>(Unioneonline/F)</p>
    </article>
  </body>
</html>