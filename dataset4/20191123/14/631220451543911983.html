<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ajansspor.com/haber/berke-ozer-fenerbahceye-daha-da-hazir-bir-sekilde-geri-donecegim-342359"/>
    <meta property="og:site_name" content="AJANSSPOR"/>
    <meta property="article:published_time" content="2019-11-23T14:27:00+00:00"/>
    <meta property="og:title" content="Berke Özer: &quot;Fenerbahçe'ye daha da hazır bir şekilde geri döneceğim&quot;"/>
    <meta property="og:description" content="TFF Süper Lig ekiplerinden Fenerbahçe forması giyen, sezon başında Belçika'nın Westerlo takımına kiralanan ve geçtiğimiz günlerde menisküs ameliyatı olan Berke Özer, Fenerbahçe sitesine açıklamalarında bulundu. Oyuncunun..."/>
  </head>
  <body>
    <article>
      <h1>Berke Özer: "Fenerbahçe'ye daha da hazır bir şekilde geri döneceğim"</h1>
      <address>
        <time datetime="2019-11-23T14:27:00+00:00">23 Nov 2019, 14:27</time>
      </address>
      <p>TFF Süper Lig ekiplerinden Fenerbahçe forması giyen, sezon başında Belçika'nın Westerlo takımına kiralanan ve geçtiğimiz günlerde menisküs ameliyatı olan Berke Özer, Fenerbahçe sitesine açıklamalarında bulundu.</p>
      <p>Oyuncunun açıklamaları şu şekilde:</p>
      <p>Bu sezon başında Belçika'nın KVC Westerlo takımına 1 yıllığına kiralanan genç kalecimiz Berke Özer, geçtiğimiz gün geçirdiği menisküs ameliyatının ardından Can Bartu Tesislerimize bir ziyaret gerçekleştirdi.<br/><br/>Tedavisine Kulüp Doktorumuz Prof. Dr. Burak Kunduracıoğlu eşliğinde devam edilen Berke, Futbol A Takımımızın antrenmanını izledikten sonra Fenerbahçe Televizyonu’na açıklamalar yaptı.</p>
      <p>Sağlık durumu ve tedavi süreci hakkında bilgiler veren genç kaleci, Belçika deneyimlerini de aktardı ve Fenerbahçe’ye daha da hazır bir şekilde döneceğini belirtti.<br/><br/>Sağlık durumuyla ilgili bilgi veren Berke, “Belçika’da yaklaşık 14 maç oynadım. Son maçımızda 90. dakikada son topta sakatlandım. Sonra yapılan doktor kontrollerinin ardından menisküste yırtık olduğu anladık. Ertesi gün menisküs ameliyatı oldum. Çok şükür sıkıntı olacak bir durum değil. Doktorumuz da 3-4 hafta gibi bir süre verdi. İnşallah 3-4 hafta sonra tekrar maç oynayacak seviyeye gelebileceğim. Şimdi 2-3 günlük daha dinlenmem var. Daha sonra burada fizyoterapistlerimizle çalışmaya başlayacağız.” dedi.<br/><br/>Tedavi sürecini Can Bartu Tesislerimizde gerçekleştirecek olan Berke, “Sağ olsun doktorumuz da hocamız da hepsi yardımcımız oldu. Hastaneyle de konuştuk. Fizyoterapistlerle hazırlık sürecini burada geçirelim dedik. Oraya maç oynamaya hazır halde gitmek istedim çünkü burada kendimi daha iyi hazırlayabileceğimi düşündüm. Onlar da bana destek olacaklar ve en iyi şekilde çalışıp aynı şekilde dönmek istiyorum.” ifadelerini kullandı.<br/><br/>Kariyerini sürdürdüğü Belçika’ya alıştığını belirten genç kaleci, “Maç oynadıkça daha da iyi oluyor. Bir kaleci için en önemli şey maç oynamak. Yaşım da daha genç. Maç oynadıkça daha da tecrübe kazanıp daha da gelişiyorsun. Orada bunu buldum. Bu benim için büyük bir şans. Oynadıkça kendimi daha iyi geliştiriyorum. Hem yabancı dil, Avrupa... Farklı bir kültür. O da benim için bambaşka bir fırsat. İnşallah Fenerbahçe'ye daha da hazır bir şekilde geri döneceğim.” şeklinde konuştu.<br/><br/>Futbol A Takımımızı takip ettiğini de belirten Berke, “Takımı her hafta takip ediyorum. Hem televizyonda aynı zamanda hocalarımla, takım arkadaşlarımla telefonda konuşuyorum. Sürekli iletişim halindeyiz. Fırsat buldukça da İstanbul'a gelmeye çalışıyorum. Birkaç kez de geldim, tribünden izledim. Sürekli takipteyiz.” diye konuştu.<br/><br/>Fenerbahçemizin yarın deplasmanda oynayacağı karşılaşmayla ilgili de konuşan Berke Özer, “Artık Süper Lig’de hiçbir maç kolay değil. Her maçın kendine göre zorlukları var. Bu sezon geçen sezona göre çok daha iyiyiz. Tek bir hedefimiz var o da şampiyonluk. Geldim antrenmanı da izledim. Herkes çok hazır ve istekli. Sanki herkes şampiyon olmayı o kadar çok istiyor ki, başarıya o kadar aç ki, bu sadece yarın için değil, tüm sezon için önemli bir faktör. Deplasmanda kazanmak çok önemli. Yarın inşallah maçı kazanıp şampiyonluğa bir adım daha atacağız.” değerlendirmesini yaptı.<br/><br/>Takım arkadaşlarını çok özlediğini de sözlerine ekleyen genç kaleci, “Çok özlemişim. Tekrar bu ortamda olmak, bu ortamı hissetmek çok önemli. Fenerbahçe çok büyük bir kulüp, insana futbolcu olduğunu hissettiren bir kulüp. Burada olmak çok mutluluk verici. Burada olmanın değerini ve önemini bir kez daha anlıyorsunuz. Onlarla beraber olmak benim için büyük moral. İnşallah 2 haftayı en güzel şekilde geçirip Belçika’ya en iyi şeklide dönerim.” dedi.<br/><br/>Son olarak taraftarlarımıza desteklerinden ötürü teşekkür eden Berke, “Hepsine çok teşekkür ederim. Sürekli yanımdalar. Onların attığı her mesajı okumaya çalışıyorum. Çok destek oluyorlar. Genç oyunculara böyle destek olmaları gençler için büyük fırsat. Onların desteği arkamızda olduğu sürece inşallah çok daha iyi yerlere geleceğiz.” diyerek sözlerini tamamladı.</p>
    </article>
  </body>
</html>