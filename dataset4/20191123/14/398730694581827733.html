<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/johan-croneman-fler-sportjournalister-maste-vaga-agera-festforstorare/"/>
    <meta property="og:site_name" content="DN.SE"/>
    <meta property="article:published_time" content="2019-11-23T14:19:45+00:00"/>
    <meta property="og:title" content="Johan Croneman: Fler sportjournalister måste våga agera festförstörare"/>
    <meta property="og:description" content="Den tyska journalisten Hajo Seppelt har inte alltid svaren – men formulerar åtminstone rätt frågor, det anser DN:s sport i tv-krönikör Johan Croneman."/>
  </head>
  <body>
    <article>
      <h1><a href="https://www.dn.se/av/johan-croneman/">Johan Croneman:</a> Fler sportjournalister måste våga agera festförstörare</h1>
      <address><time datetime="2019-11-23T14:19:45+00:00">23 Nov 2019, 14:19</time> by <a rel="author" href="https://www.dn.se/av/johan-croneman/" target="_blank">Johan Croneman</a></address>
      <p>
        <b>Hajo Seppelt är journalisten bakom flera av de senaste årens stora dopningsavslöjanden inom sportvärlden. <br/>DN:s sport i tv-krönikör Johan Croneman imponeras av tyskens driv för att gräva fram sanningar som förändrar synen på vad som utspelas inom idrotten och menar att många svenska journalister har en hel del att lära av honom.</b>
      </p>
      <p>Den prisade, hyllade, välkände – och i vissa kretsar ökände – tyske sportjournalisten Hajo Seppelt var gäst när Stora Journalistpriset delades ut i Bonniers Konsthall i torsdags kväll. (Hela <a href="https://www.youtube.com/watch?v=cI1kxL9p9t0">Olof Lundhs samtal med Hajo Seppelt finns på Youtube</a>. Och läs också <a href="https://www.dn.se/sport/skyddas-av-livvakter-efter-avslojanden-om-rysk-dopning/">Malena Johanssons utmärkta intervju med Seppelt</a>.)</p>
      <p>Jag har länge varit ett Seppelt-fan.</p>
      <p>Jag kan tänka mig att herr Seppelt koketterar lite när han säger att han egentligen inte alls är intresserad av sport – men bara lite.</p>
      <p>Han menar till och med att sportjournalisternas stora passion för sitt ämne både hämmar journalisterna och deras bevakning.</p>
      <p>Man kommer vare sig man vill eller inte att ingå i en och samma struktur där egentligen ingen vill veta av ”sanningen” – alltför många sportjournalister är helt enkelt fans, och vad som sker på idrottens bakgård och bakom kulisserna intresserar dem inte nämnvärt.</p>
      <p>Spoliera inte festen.</p>
      <p><b>Samtidigt har till exempel svensk sportjournalistik</b> tagit gigantiska kliv de senaste åren, men det räcker inte med journalister som vill gräva: Undersökande journalistik är dyr, väldigt dyr.</p>
      <p>Hajo Seppelt har skrivit flera böcker och gjort mängder av dokumentärfilmer för den tyska public service-kanalen ARD där han framför allt avslöjat fulspelet bakom dopingen, det organiserade fusket, och de massiva ekonomiska intressen som helst ser emellan fingrarna och alltid föredrar business as usual. Sponsorer, arrangörer, internationella förbund i maskopi för att inte störa penningströmmarna alltför mycket.</p>
      <p>Seppelts många avslöjanden om rysk organiserad doping, kenyansk, tysk, österrikisk – i flera olika sporter – har gett honom många mäktiga fiender. Hajo Seppelt reser stundtals med livvakt.</p>
      <p>Sanningen är hans drivkraft, säger han, och sanningen om sport och idrott har nästan alltid två sidor. I flera decennier har vi bedragit och lurat tittare, menar Seppelt, genom att bara visa upp myntets ena sida.</p>
      <p>Befriande är också att han vågar pratar värderingar, det finns kanske vissa gemensamma grundvärderingar värda att försvara? Det kan vara ett gemensamt kulturellt arv, det handlar om att inte ljuga eller fuska, inte förvanska, inte bli girig. Inte föra folk bakom ljuset.</p>
      <p><b>Vinterpremiär på skidor</b> i Gällivare fredag förmiddag. Jag undrar om Jakob Hård och Anders Blomqvist intresserat sig för Hajo Sappelts Sverigebesök? Jag hoppas det.</p>
      <p>Ett av skidåkningens stora problem har ju länge varit oviljan att prata om sportens baksidor – då och då avslöjas en dopad eller två, några enskilt ruttna ägg skall inte få skämma hela korgen.</p>
      <p>Den gigantiska ryska dopningsskandalen har sina rötter i det toppstyrda kommunistiska Sovjet, men dopningens historia varken började med den ryska revolutionen eller slutade med hela systemets kollaps.</p>
      <p>Nu handlar det snart bara om politik och pengar, snabbt som fanken vill man tvätta rent byken och så in med ryssarna i spelet igen – men för att resonera som Hajo Seppelt: Kan man kommentera skidåkning till exempel, utan att varje gång samtidigt förklara och försöka reda ut läget på exempelvis dopningsfronten?</p>
      <p>Jag har varit lite lagom i luven med både Jacob Hård och Anders Blomquist på SVT i de här frågorna, de har gång efter annan hävdat att festen och glädjen helt avstannar med alla dopningsspekulationer – och spekulera, det skulle ingen av dem någonsin (våga) göra.</p>
      <p>Nej, det är kanske klokt, men man kan ju också göra som Hajo Seppelt gör när han inte har de rätta och de många svaren: Då formulerar han åtminstone rätt frågor.</p>
      <p><b>Helgen fördunklas annars</b> av beskedet om att en av mina största hjältar, alpinstjärnan Bengt-Erik Grahn gått ur tiden. Han gick alltid på max – och tänk om han inte gått i backen i VM 1966, i ledning med två sekunder. Och den där urkörningen i OS i Grenoble när han hade själva Killy på gaffeln?! Jag gick inte till skolan på tre dagar.</p>
      <p>Bengt-Erik Grahn, IK Fjällvinden – den sorten görs inte längre.</p>
    </article>
  </body>
</html>