<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200997/%D9%87%D9%85%D8%A7%DB%8C%D8%B4-%D8%AA%DA%A9%D8%B1%DB%8C%D9%85-%D8%AE%DB%8C%D8%B1%DB%8C%D9%86-%D8%B1%D9%88%D8%AD%D8%A7%D9%86%DB%8C-%D9%81%D8%B9%D8%A7%D9%84-%D8%AD%D9%88%D8%B2%D9%87-%D8%B3%D9%84%D8%A7%D9%85%D8%AA-%D8%AF%D8%B1-%D9%82%D9%85-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T14:23:00+00:00"/>
    <meta property="og:title" content="همایش تکریم خیرین روحانی فعال حوزه سلامت در قم برگزار می‌شود"/>
    <meta property="og:description" content="ایسنا/قم مدیرکل مجمع خیرین سلامت استان قم با تاکید بر نقش پررنگ روحانیت و علما در عرصه سلامت گفت: همایش تجلیل از روحانیون فعال در حوزه سلامت با سخنرانی علما و دبیرکل مجمع خیرین در قم برگزار خواهدشد."/>
  </head>
  <body>
    <article>
      <h1>همایش تکریم خیرین روحانی فعال حوزه سلامت در قم برگزار می‌شود</h1>
      <address><time datetime="2019-11-23T14:23:00+00:00">23 Nov 2019, 14:23</time> by <a rel="author">زینب شوندی</a></address>
      <p>ایسنا/قم مدیرکل مجمع خیرین سلامت استان قم با تاکید بر نقش پررنگ روحانیت و علما در عرصه سلامت گفت: همایش تجلیل از روحانیون فعال در حوزه سلامت با سخنرانی علما و دبیرکل مجمع خیرین در قم برگزار خواهدشد.</p>
      <p>سید محمد جواد آل احمد در نشست خبری مجمع خیرین حوزه سلامت که در دانشگاه علوم پزشکی قم برگزار شد، گفت: صبح چهارشنبه هفته جاری مورخ 6 آذرماه، همایش تجلیل و تکریم از جایگاه روحانیت در حوزه سلامت برگزار خواهد شد، بسیاری از علما مانند مرحوم آیت الله بروجردی، آیت الله تبریزی و آیت الله سیستانی در هدایت وجوهات مردمی به حوزه سلامت و تلاش جدی در عرصه بهداشت و درمان مردم و تاسیس بیمارستان‌ها و مراکز درمانی نقشی ویژه داشتند که متاسفانه مغفول مانده و بسیاری از افراد از آن بی اطلاع هستند.</p>
      <p>وی ادامه داد: قم به معنای واقعی کلمه ام القرای جهان اسلام است و مانند سایر عرصه‌ها در حوزه مشارکت مردمی در زمینه درمان نیز خوشنام است و برای میزبانی این همایش انتخاب شده است، در این همایش دکتر شهریاری به عنوان دبیرکل مجمع خیرین سلامت کشور سخنرانی کرده و یکی از علما نیز در بیان مسائل فقهی و جایگاه روحانیت در حوزه ی درمان به سخنرانی خواهد پرداخت.</p>
      <p>مدیر عامل مجمع خیرین سلامت استان قم عنوان کرد: از دیگر برنامه‌های این همایش تجلیل از حدود 14خیر حوزه سلامت و رونمایی از تندیس نمادین استان قم خواهد بود.</p>
      <p>وی ادامه داد: مجمع خیرین سلامت اولین مرکز خیرین است که سامانه تعریف کرده و با مجموعه اداری کشور نیز هماهنگ است، متاسفانه در بعضی فعالیت‌های خیرخواهانه به دلیل عدم هماهنگی و نظم بین خیرین،  موازی‌کاری صورت می‌گیرد، اما در مجمع خیرین ضرورت‌ها مورد توجه است و با ثبت بیمار، خدمات ارائه شده و فعالیت‌ها در سامانه، از دوباره کاری پرهیز می‌شود.</p>
      <p>انتهای پیام</p>
    </article>
  </body>
</html>