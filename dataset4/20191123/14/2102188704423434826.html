<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/23/654062/"/>
    <meta property="og:site_name" content="Економічна правда"/>
    <meta property="article:published_time" content="2019-11-23T14:31:00+00:00"/>
    <meta property="og:title" content="Україна отримає 900 мільйонів євро на дороги від ЄБРР та ЄІБ"/>
    <meta property="og:description" content="Прем’єр-міністр Олексій Гончарук в п’ятницю підписав два документи на 900 млн євро щодо проекту співфінансування Європейським інвестиційним банком та Європейським банком реконструкції та розвитку будівництва та реконструкції українських доріг."/>
  </head>
  <body>
    <article>
      <h1>Україна отримає 900 мільйонів євро на дороги від ЄБРР та ЄІБ</h1>
      <address>
        <time datetime="2019-11-23T14:31:00+00:00">23 Nov 2019, 14:31</time>
      </address>
      <p>Прем’єр-міністр Олексій Гончарук в п’ятницю підписав два документи на 900 млн євро щодо проекту співфінансування Європейським інвестиційним банком та Європейським банком реконструкції та розвитку будівництва та реконструкції українських доріг.</p>
      <p>Про це <a href="https://www.kmu.gov.ua/news/oleksij-goncharuk-v-londoni-pidpisav-dva-dokumenti-na-900-mln-yevro-na-budivnictvo-ta-rekonstrukciyu-dorig">повідомляє </a>прес-служба уряду.</p>
      <p>Мова йде про фінансування реконструкції автошляху М05 Київ-Одеса у Черкаській, Миколаївській та Одеській областях, а також будівництва північної ділянки об’їзної дороги навколо Львова.</p>
      <p>"Ми підписали два документи на загальну суму 900 млн євро, які підуть на реконструкцію та будівництво доріг. Це 340 кілометрів у п‘яти областях. Вже через три роки траса Київ-Одеса стане першим автобаном європейського рівня по всій протяжності", - сказав прем’єр.</p>
      <p>Серед документів, які підписав Гончарук:<br/><br/>— Фінансова угода "Європейські дороги України ІІІ" (проект "Розвиток транс’європейської транспортної мережі") між Україною та Європейським інвестиційним банком на 450 млн євро.<br/><br/>— Меморандум про порозуміння між Кабінетом міністрів та Європейським банком реконструкції та розвитку щодо спільної реалізації проекту "Розвиток транс’європейської транспортної мережі".<br/><br/>"Мета Меморандуму —  розширення співробітництва та співпраці України та ЄБРР у підготовці програми фінансування на ще 450 млн євро", - йдеться у повідомленні.<br/><br/>Документи були підписані в рамках Інвестиційного форуму ЄБРР для країн-членів Східного партнерства, який відбувся 22 листопада в Лондоні.<br/><br/>Економічна правда</p>
    </article>
  </body>
</html>