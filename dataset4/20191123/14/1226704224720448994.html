<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/mourinho-ma-za-sebou-vitaznu-premie/431866-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T14:37:00+00:00"/>
    <meta property="og:title" content="Mourinho má za sebou víťaznú premiéru, Tottenham zdolal West Ham"/>
    <meta property="og:description" content="V sobotňajšom londýnskom derby domáci West Ham United 3:2 a ukončili tak päťzápasovú sériu v Premier League bez triumfu."/>
  </head>
  <body>
    <article>
      <h1>Mourinho má za sebou víťaznú premiéru, Tottenham zdolal West Ham</h1>
      <h2>V sobotňajšom londýnskom derby domáci West Ham United 3:2 a ukončili tak päťzápasovú sériu v Premier League bez triumfu.</h2>
      <address><time datetime="2019-11-23T14:37:00+00:00">23 Nov 2019, 14:37</time> by <a rel="author">TASR</a></address>
      <p>Londýn 23. novembra (TASR) -Portugalský tréner Jose Mourinho absolvoval úspešnú premiéru na lavičke Tottenhamu Hotspur. Jeho zverenci zdolali v sobotňajšom londýnskom derby domáci West Ham United 3:2 a ukončili tak päťzápasovú sériu v Premier League bez triumfu. Zároveň vyhrali na ihrisku súpera v lige prvýkrát od januára.</p>
      <p>Mourinho prišiel do tímu Spurs v stredu, keď podpísal kontrakt do konca sezóny 2022/2023. Na poste hlavného trénera nahradil Mauricia Pochettina, ktorý viedol londýnsky klub takmer päť a polroka.</p>
      <p>V prvej polovici to bola takmer jasná záležitosť hostí, ktorí na ihrisku dominovali a strelili aj dva góly. Do vedenia ich poslal v 36. minúte Son Heung-Min, ktorého vysunul do šance Dele Alli. Útočník z Kórejskej republiky figuroval pri druhom góle ako asistent, keď z ľavej strany poslal prudký center do šestnástky a Lucas Moura upravil na 2:0. V 49. minúte navyše pridal Harry Kane hlavou tretí presný zásah a zdalo sa, že je definitívne rozhodnuté. West Ham sa však tlačil dopredu a v 73. minúte sa mu podarilo znížiť, keď si prevzal loptu na hranici šestnástky Michail Antonio a presnou strelou prekonal Paula Gazzanigu. Tlak domácich sa stupňoval, v 89. minúte dostal loptu do siete Declan Rice, ale z ofsajdu a tak gól neplatil. V šiestej nadstavenej minúte však už áno, keď sa po rohu presadil Angelo Ogbonna, no West Hamu už čas na vyrovnanie nezostal. "Kladivári" tak nevyhrali už sedem zápasov v rade, získali v nich len dva body.</p>
      <p><i>"Predtým, ako sme inkasovali tie dva góly, som bol naozaj spokojný. Hrali sme dobre, ukazovali sme veci, ktoré sme skúšali na tréningu, a mali sme šancu dať štvrtý gól a definitívne zlomiť zápas. Vedel som, že aj keď je to 3:0, zápas je až do konca otvorený. Bolo tam viacero faktorov, emócie po odchode predchádzajúceho kouča, reprezentačná prestávka a únava po nej v posledných 20 minútach. Najdôležitejšie však bolo zvíťaziť a je jedno ako. Chalani sú šťastní a to som chcel,"</i> povedal Mourinho pre BT Sport.</p>
      <p>Štvrtú výhru v rade dosiahol prvý Liverpool, ktorý vydoloval tri body v ťažkom zápase na pôde Crystal Palace (2:1). Víťazný gól strelil päť minút pred koncom Roberto Firmino. Vo výborných výkonoch pokračuje druhý Leicester City. Po sobotňajšom triumfe na pôde Brightonu 2:0 má na konte už päť víťazstiev v sérii. Opäť sa presadil jeho kanonier Jamie Vardy, ktorý v 82. minúte z penalty spečatil skóre, dal už dvanásty gól v ligovej sezóne a je na čele poradia strelcov.</p>
      <p>Úlohu favorita opäť nezvládol Arsenal, ktorý zachraňoval aspoň bod v domácom súboji so Southamptonom (2:2) až v nadstavenom čase. V 90.+6 minúte ho spasil francúzsky kanonier Alexandre Lacazette, ktorý strelil oba góly "kanonierov". Tí však stále klesajú v tabuľke, keďže nevyhrali už v piatich dueloch v sérii. Priebežne sú na siedmej priečke, no do konca 13. kola ich môžu predbehnúť ešte ďalšie tímy. Nedarí sa ani Evertonu, ktorý prehral doma s posledným Norwichom 0:2. Hostia sa tak dostali z dna na 18. miesto.</p>
      <p>Vo večernom šlágri zvíťazil domáci Manchester City nad Chelsea 2:1, keď ešte v prvom dejstve zmazal jednogólové manko. V úvode mali veľké šance domáci Kevin De Bruyne a Willian z Chelsea. Obaja to skúsili z takmer rovnakej pozície v šestnástke krížnou strelou a obaja len tesne minuli. Hostí poslal do vedenia v 21. minúte N'Golo Kante, ktorého parádne vysunul Matteo Kovačič a francúzsky stredopoliar ustál súboj s obrancom a prestrelil Edersona. Náskok im však vydržal len osem minút, keď s prispením teču vyrovnal De Bruyne a v 37. minúte zariadil obrat po peknej samostatnej akcii Mahrez. V 43. min mohlo byť už 3:1, keď Kepa Arrizabalaga prihral priamo na nohu Sergiovi Agüerovi, ale ten napálil loptu len do brvna. Po zmene strán šancí ubudlo. V 65. minúte predviedol Kepa parádny zákrok, keď zlikvidoval strelu zblízka od Ilkaya Gündogana. V závere sa dostali do šancí aj hostia, najmä priamy kop Masona Mounta volal po góle. V nadstavenom čase ešte dostal loptu do siete Raheem Sterling, ale gól neplatil pre veľmi tesný ofsajd. Tretí Manchester City sa tak dotiahol na Leicester, na ktorý stráca jeden bod, štvrtá Chelsea tri.</p>
      <p>
        <b>Premier League - 13. kolo:</b>
      </p>
      <p>West Ham United - Tottenham Hotspur 2:3 (0:2)</p>
      <p><b>Góly:</b> 73. Antonio, 90.+6 Ogbonna - 36. Son, 43. Lucas, 49. Kane</p>
      <p>Arsenal - Southampton 2:2 (1:1)</p>
      <p><b>Góly:</b> 18. a 90.+6 Lacazette - 8. Ings, 71. Ward-Prowse</p>
      <p>AFC Bournemouth - Wolverhampton Wanderers 1:2 (0:2)</p>
      <p><b>Góly:</b> 59. S. Cook - 21. Moutinho, 31. Jimenez, ČK: 37. Francis (AFC)</p>
      <p>Brighton &amp; Hove Albion - Leicester City 0:2 (0:0)</p>
      <p><b>Góly: </b>64. Perez, 82. Vardy (z 11m)</p>
      <p>Crystal Palace - Liverpool 1:2 (0:0)</p>
      <p><b>Góly:</b> 82. Zaha - 49. Mane, 85. Firmino</p>
      <p>Everton - Norwich City 0:2 (0:0)</p>
      <p><b>Góly:</b> 54. Cantwell, 90.+2 Srbeny</p>
      <p>Watford - Burnley 0:3 (0:0)</p>
      <p><b>Góly:</b> 53. Wood, 82. Barnes (z 11m), 88. Tarkowski</p>
      <p>Manchester City - Chelsea 2:1 (2:1)</p>
      <p><b>Góly:</b> 29. De Bruyne, 37. Mahrez - 21. Kante</p>
    </article>
  </body>
</html>