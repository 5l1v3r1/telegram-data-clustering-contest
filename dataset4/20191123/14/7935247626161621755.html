<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/efsane-cumadan-beklenti-buyuk-216008h.htm"/>
    <meta property="og:site_name" content="OLAY"/>
    <meta property="article:published_time" content="2019-11-23T14:05:57+00:00"/>
    <meta property="og:title" content="Efsane Cuma'dan beklenti büyük"/>
    <meta property="og:description" content="29 Kasım'daki 'efsane indirim'in dünyanın birçok ülkesinde olduğu gibi Türkiye'de de artık tam bir alışveriş festivaline dönüştüğünü dikkat çeken BMD Başkanı Öncel, ''Bir günlük kartlı ödemenin 5 milyar TL'ye ulaşmasını bekliyoruz'' dedi."/>
  </head>
  <body>
    <article>
      <h1>Efsane Cuma'dan beklenti büyük</h1>
      <h2>29 Kasım'daki 'efsane indirim'in dünyanın birçok ülkesinde olduğu gibi Türkiye'de de artık tam bir alışveriş festivaline dönüştüğünü dikkat çeken BMD Başkanı Öncel, ''Bir günlük kartlı ödemenin 5 milyar TL'ye ulaşmasını bekliyoruz'' dedi.</h2>
      <address>
        <time datetime="2019-11-23T14:05:57+00:00">23 Nov 2019, 14:05</time>
      </address>
      <p>Birleşmiş Markalar Derneği (BMD) Başkanı Sinan Öncel, perakende sektöründe 'efsane indirim'in alışverişe doping etkisi yapmasını öngördüklerini söyledi.</p>
      <p> Öncel, dün yaptığı açıklamada, kamuoyunda 'Efsane Cuma' olarak bilinen efsane indirimin markalara stoklarını eritme, müşteriye de ihtiyaçlarını çok uygun fiyatlarla karşılama fırsatı sunduğunu belirtti. Perakende sektöründe 29 Kasım'daki 'efsane indirim'in alışverişe doping etkisi yapmasını ve bir günlük kartlı ödeme tutarının 5 milyar TL'ye ulaşmasını beklediklerini ifade eden Öncel, ''5 milyar TL'lik kartlı ödemede internetten alışveriş payının da 2 milyar TL'ye yaklaşacağını öngörüyoruz'' diye konuştu.</p>
      <p>
        <b>MÜŞTERİ 29 KASIM'A KİLİTLENDİ</b>
      </p>
      <p>Öncel, 'efsane indirim'in dünyanın birçok ülkesinde olduğu gibi Türkiye'de de artık tam bir alışveriş festivaline dönüştüğünü aktararak, şunları kaydetti: ''11 Kasım'da ‘Bekarlar Günü' nedeniyle birçok markamız ve online alışveriş siteleri müşterilerine çok cazip fırsatlar sundu. Şimdi önümüzde 29 Kasım'daki 'efsane indirim' kampanyası var. Müşterilerimizin büyük bölümü 2-3 hafta öncesinden 29 Kasım'ı beklemeye başladıkları için 11 Kasım'dan sonra AVM'lerde ziyaretçi sayısında ve mağaza cirolarımızda düşüş gözlemliyoruz. Aylık performansı göz önünde bulundurduğumuzda bu durumu olumlu yorumlayamıyoruz.''</p>
      <p>
        <b>YÜZDE 80'E VARAN İNDİRİMLER</b>
      </p>
      <p>Markaların da vatandaşın da artık 29 Kasım'ı beklediğini kaydeden Sinan Öncel, ''Birçok markamız o güne özel kampanya hazırlıklarını büyük ölçüde tamamladılar. Stoklardaki ürünler çok düşük karlarla hatta bazen zararına satışa sunulacak. Kategorisine göre değişmekle birlikte bazı ürünlerde yüzde 70-80'e varan indirimler olacağını şimdiden söyleyebiliriz' diye konuştu.</p>
    </article>
  </body>
</html>