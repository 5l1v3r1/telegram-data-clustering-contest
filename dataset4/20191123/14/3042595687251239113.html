<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/karlsson-sint-etter-superlop---mamma-si-unnskyld/71853299"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T14:32:00+00:00"/>
    <meta property="og:title" content="Karlsson sint etter superløp: - Mamma, si unnskyld"/>
    <meta property="og:description" content="Frida Karlsson banket Charlotte Kalla med 42 sekunder, men var likevel ikke veldig fornøyd med prestasjonen. Det fikk Karlssons mamma erfare."/>
  </head>
  <body>
    <article>
      <h1>Karlsson sint etter superløp: - Mamma, si unnskyld</h1>
      <h2>Frida Karlsson banket Charlotte Kalla med 42 sekunder, men var likevel ikke veldig fornøyd med prestasjonen. Det fikk Karlssons mamma erfare.</h2>
      <address><time datetime="2019-11-23T14:32:00+00:00">23 Nov 2019, 14:32</time> by <a rel="author">Øyvind Godø</a></address>
      <p>Therese Johaug <a href="https://www.dagbladet.no/sport/johaug-utklasset-rivalene---fossesholm-forbloffet/71852729">vant</a> med over ett minutt foran Heidi Weng i den nasjonale åpningen på Beitostølen på dagens 10 kilometer klassisk.</p>
      <p>Langt bak der igjen var flere av verdens presumptivt beste langrennsløpere, som Jessica Diggins, Sadie Bjornsen, Ragnhild Haga og Astrid Uhrenholdt Jacobsen.</p>
      <p>
        <b>Da er det først og fremst Krista Pärmäkoski, Natalja Neprjajeva og de svenske jentene som det gjenstår å måle krefter mot for forrige sesongs verdensener i distanselangrenn.</b>
      </p>
      <p>Den løperen som kan ha kapasiteten til å ta opp kampen med Johaug allerede nå, er den Sverige kaller «den nye Johaug», supertalentet Frida Karlsson.</p>
      <figure>
        <img src="https://dbstatic.no/71853346.jpg?imageId=71853346&amp;width=512&amp;height=308"/>
        <figcaption><b>UNIK:</b> Frida Karlsson er det største langrennstalentet Sverige har hatt noen gang på kvinnesiden. Foto: Bjørn Langsem / Dagbladet Vis mer</figcaption>
      </figure>
      <p>Forrige sesong ble hun skjermet fra verdenscupen før hun kom inn i VM i Seefeld som et stjerneskudd og umiddelbart presset Johaug. Nærmest var Karlsson på 10 kilometer klassisk i VM da hun bare var 12 sekunder bak den norske eneren.</p>
      <h3>Karlssons monsterløp</h3>
      <p>Et halvt år seinere framstår 20-åringen sterkere enn noen gang. I går slo hun Charlotte Kalla med seks sekunder i fristil.</p>
      <p>
        <b>I dag banket hun Kalla og Jonna Sundling med over 40 sekunder på 10 kilometer klassisk i Gällivare.</b>
      </p>
      <p>- Det er helt vanvittig bra, ropte SVT-kommentator Anders Blomquist på direkten.</p>
      <p>
        <b>Svært lite tyder på at det ville holdt til å tukte Johaug, som tross alt slo Heidi Weng og co. med over minuttet. Men Karlsson har egenskaper i sprint som gjør at hun kan tillate seg å tape litt i distanserenn når de skal opp mot hverandre i vinterens mange allsidige tourer.</b>
      </p>
      <p>Og ikke minst: Karlsson mener selv at hun ikke fikk ut sitt potensial i dag, selv om Kalla ble slått med 42 sekunder.</p>
      <h3>Sint på mamma: - Si unnskyld</h3>
      <p>For etter at superløpet i Gällivare var et faktum, var det svenske vidunderbarnet sint på sin mor Mia Karlsson, som også er smører for sin datter.</p>
      <p>
        <b>- Jeg holder meg i bakgrunnen nå. Frida er sint på meg. Hun hadde for lite feste. Når hun kom hit for å skifte klær, sa hu: «Mamma, si unnskyld», forteller Mia Karlsson til <a href="https://www.aftonbladet.se/sportbladet/a/GGJQ5Q/frida-karlssons-kross--kalla-chanslos">Aftonbladet.</a></b>
      </p>
      <p>Karlsson var ikke helt fornøyd med egen prestasjon, tross utklassingen.</p>
      <p>- Teknikken satt ikke 100 prosent. Festet satt ikke helt, så det ble mye løping, sier hun til SVT.</p>
      <h3>- Tror Frida kan slå Johaug</h3>
      <p>Det sveitsiske langrennsesset Nadina Faehndrich, som har vært på pallen i verdenscupen, spår at Karlsson kan slå Johaug allerde i vinter.</p>
      <p>- Jeg tror Frida kan slå Johaug denne sesongen. Hun var nærme i fjor, og nå har hun løftet seg et nivå til, sier sveitseren til <a href="https://www.expressen.se/sport/langdskidor/varningen-till-johaug-efter-stora-krossen/">Expressen</a>.</p>
      <p>
        <b>- Jeg tror det er bra for sporten. Vi trenger noen som kan slå Johaug. Det er ikke interessant om samme løper vinner hele tiden og er helt overlegen.</b>
      </p>
      <p>Om duellen mot Therese Johaug sier Karlsson:</p>
      <p>- Therese er en superdyktig langrennsløper. Det kreves mye for å slå henne.</p>
      <h3>- Skremmende</h3>
      <p>Til Dagbladet har Karlsson tidligere beskrevet Johaug som et forbilde for henne.</p>
      <p>
        <b>- Det er skremmende å bli sammenliknet med henne, men samtidig veldig stort. Hun er verdens beste langrennsløper. Samtidig vil jeg være Frida Karlsson og ikke en kopi av Therese Johaug, sa Frida Karlsson til Dagbladet forrige vinter.</b>
      </p>
      <p>
        <i>- Er du enig i at dere minner om hverandre?</i>
      </p>
      <p>
        <b>- Ja, jeg forstår sammenlikningen godt. Johaug og jeg er bemerkelsesverdig like. Vi er like i utseendet. Begge er blonde og tynne. Vi har også litt lik stil når vi går på ski, med høy frekvens. I likhet med Therese er også jeg best i motbakker.</b>
      </p>
      <p>
        <i>- Hva er ulikhetene?</i>
      </p>
      <p>- Jeg er en del høyere. Hun er nok enda mer ekstrem i motbakker, mens jeg også kan gå bra i sprinter og har blant annet tatt en sprintmedalje i junior-VM. Jeg er en allrounder.</p>
      <h3>- Heftig å se på</h3>
      <p>Karlsson legger ikke skjul på at Johaug har vært og er et forbilde for henne.</p>
      <p>
        <b>- Ja, absolutt. Hun er veldig heftig å se på. Det er ingen som har samme hjerte- og lungekapasitet som henne, forteller Karlsson.</b>
      </p>
      <p>
        <i>- Er du i nærheten?</i>
      </p>
      <p>- Jeg har veldig bra oksygenopptak, jeg også, sier supertalentet.</p>
      <p>
        <i>- Hvor høyt da?</i>
      </p>
      <p>- Det er en hemmelig. Om det er nært Johaug sitt nivå, vil jeg ikke gå ut med.</p>
    </article>
  </body>
</html>