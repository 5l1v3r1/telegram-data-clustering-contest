<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743245"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T14:00:00+00:00"/>
    <meta property="og:title" content="จบด้วยดี!วีออสโชว์ปืนขู่รถตู้ ยอมขอโทษ-ตร.ปล่อยกลับ"/>
    <meta property="og:description" content="หนุ่มวีออสโชว์กร่างชักปืนขู่ โชเฟอร์รถตู้ และคู่กรณีเข้าพบตำรวจ ยอมรับผิดต่างขอโทษกัน ตำรวจปล่อยตัว ยังไม่มีการแจ้งข้อหา"/>
  </head>
  <body>
    <article>
      <h1>จบด้วยดี!วีออสโชว์ปืนขู่รถตู้ ยอมขอโทษ-ตร.ปล่อยกลับ</h1>
      <address>
        <time datetime="2019-11-23T14:00:00+00:00">23 Nov 2019, 14:00</time>
      </address>
      <p>
        <b>หนุ่มวีออสโชว์กร่างชักปืนขู่ โชเฟอร์รถตู้ และคู่กรณีเข้าพบตำรวจ ยอมรับผิดต่างขอโทษกัน ตำรวจปล่อยตัว ยังไม่มีการแจ้งข้อหา</b>
      </p>
      <p>จากกรณีโลกออนไลน์มีแชร์คลิปเหตุการณ์ทะเลาะกันกลางถนน ระหว่างรถตู้รับส่งนักท่องเที่ยวรัสเซีย กับรถเก๋งโตโยต้า วีออส ก่อนคนขับรถเก๋งโตโยต้า จะนำปืนในรถออกมาข่มขู่ ท่ามกลางสายตาชาวบ้าน และนักท่องเที่ยวจำนวนมาก<br/> <br/>ความคืบหน้าเมื่อเวลา 18.00 น. วันที่ 23 พ.ย. พ.ต.อ.ฐนพงศ์ โพธิ์ธิ รรท. ผกก.สภ.เมืองพัทยา จ.ชลบุรี ได้เชิญตัวนายเสถียร สระทองเยาว์ อายุ 39 ปี โชเฟอร์รถตู้ โตโยต้า สีขาว ทะเบียนป้ายเหลือง 33-0841กรุงเทพมหานคร ของบริษัท anex tour และคู่กรณีคือ นายพิเศษกุล เขียวพริ้ง อายุ 31 ปี คนขับรถเก๋งโตโยต้าวีออส สีเทา ทะเบียน ฌภ 6670 กรุงเทพมหานคร  มาสอบสวนเหตุการณ์ที่เกิดขึ้น</p>
      <figure>
        <img src="https://www.dailynews.co.th/admin/upload/20191123/news_CuyuNYUhml204811_533.jpg?v=20191124071?v=1741"/>
      </figure>
      <p> <br/>โดย นายเสถียร กล่าวว่า หลังจากขับรถตู้ไปส่งนักท่องเที่ยวรัสเซีย กำลังเดินทางกลับบริษัท จนมาถึงถนนจอมเทียนสายสอง ตนได้ขับรถปาดหน้ารถเก๋งคันดังกล่าวแบบไม่ตั้งใจ กะระยะความห่างของรถผิด กระทั่งระหว่างทางมาเจอรถคู่กรณี จนมีการจอดรถปะทะคารมกันกลางทาง  ก่อนถึงแยกหนุมาน ตามคลิปที่ปรากฏ ยอมรับว่ามีโต้เถียงกัน ซึ่งตอนแรกคิดจะถามแค่ว่า ทำไมขับรถแบบนี้ แต่คนขับรถเก๋งไม่ยอมจนเกิดการทะเลาะกัน ก่อนคนขับรถเก๋งจะหยิบปืนในรถมาข่มขู่ ตนจึงต้องถอยและแยกย้ายกันไป</p>
      <figure>
        <img src="https://www.dailynews.co.th/admin/upload/20191123/news_AAlzGPShwA201827_533.jpg?v=20191124071?v=6881"/>
      </figure>
      <p> <br/>ด้านนายพิเศษกุล คนขับรถเก๋งซึ่งมีอาชีพไกด์ กล่าวว่า ตนเองยอมรับผิด ขอโทษคู่กรณี และประชาชนที่ทำลงไปโดยไม่ได้คิด ส่วนที่เห็นนั้นเป็นปืนบีบีกันที่ตนเองซื้อมา ส่วนที่ต้องพกไว้ในรถ ก็เพราะก่อนหน้านี้เคยถูกคนร้ายพยายามขี่จยย.ตามมาชิงทรัพย์ ในช่วงเวลากลางคืนบริเวณถนนเส้นชีจรรย์ ระหว่างไปเที่ยวใน จ.ระยอง  <br/><br/>เบื้องต้น ทั้งคู่ได้ทำความเข้าใจกันขอโทษกันเป็นที่เรียบร้อย จากนั้นตำรวจได้ปล่อยตัวไป และไม่ได้แจ้งข้อกล่าวหา ส่วนปืนนั้นตรวจสอบเป็นเพียงบีบีกัน เจ้าหน้าที่ได้ตรวจยึด พร้อมจะส่งตรวจว่า สามารถแจ้งข้อกล่าวหาได้หรือไม่</p>
      <figure>
        <img src="https://www.dailynews.co.th/admin/upload/20191123/news_AHOijIGyED201826_533.jpg?v=20191124071?v=8209"/>
      </figure>
      <p> <br/>อ่านข่าวที่เกี่ยวข้อง<br/><a href="https://www.dailynews.co.th/regional/743231">ล่าหนุ่มวีออสกร่างชักปืนขู่ โชเฟอร์รถตู้กลางถนนพัทยา!</a></p>
    </article>
  </body>
</html>