<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/se-politiko-adiexodo-to-israil-gia-praxikopima-enantion-toy-kanei-logo-o-netaniachoy/"/>
    <meta property="og:site_name" content="economico.gr"/>
    <meta property="article:published_time" content="2019-11-23T14:56:18+00:00"/>
    <meta property="og:title" content="Σε πολιτικό αδιέξοδο το Ισραήλ - Για πραξικόπημα εναντίον του κάνει λόγο ο Νετανιάχου"/>
    <meta property="og:description" content="Σε τροχιά σύγκρουσης με την Δικαιοσύνη βρίσκεται ο πρωθυπουργός του Ισραήλ Μπέντζαμιν Νετανιάχου, την ώρα που η χώρα οδεύει για τρίτη φορά προς τις εκλογές μέσα σε έναν χρόνο υστερα και από την αποτυχία του Μπένι Γκάντζ να σχηματίσει κυβέρνηση."/>
  </head>
  <body>
    <article>
      <h1>Σε πολιτικό αδιέξοδο το Ισραήλ - Για πραξικόπημα εναντίον του κάνει λόγο ο Νετανιάχου</h1>
      <address><time datetime="2019-11-23T14:56:18+00:00">23 Nov 2019, 14:56</time> by <a rel="author">Alex Panagiotopoulos</a></address>
      <p><b>Σε τροχιά σύγκρουσης </b>με την Δικαιοσύνη βρίσκεται ο πρωθυπουργός του Ισραήλ <b>Μπέντζαμιν Νετανιάχου</b>, την ώρα που η χώρα οδεύει για τρίτη φορά προς τις εκλογές μέσα σε έναν χρόνο υστερα και από την αποτυχία του Μπένι Γκάντζ να σχηματίσει κυβέρνηση.</p>
      <p>Ο Νετανιάχου που κατηγορείται για κατάχρηση εξουσίας και δωροληψία, σε δηλώσεις του μετά την ανακοίνωση της παραπομπής του κάνει λόγο για «κυνήγι μαγισσών και πραξικόπημα εναντίον του, υποκινούμενο από ξένες δυνάμεις». Μάλιστα, απαίτησε και την σύσταση μιας ανεξάρτητης επιτροπής η οποία «θα ελέγξει έναν προς έναν όσους χειρίστηκαν τον φάκελο της υπόθεσής του».</p>
      <p>Η αντεπίθεση αυτή αποτελεί μια προσπάθεια του πρωθυπουργού να αντιστρέψει το βαρύ κλίμα που επικρατεί εις βάρος του στην χώρα. Μην έχοντας καμία διάθεση να παραιτηθεί, ο 70χρονος Νετανιάχου που κυβερνά ανελλιπώς από το 2009, αναμένεται να δώσει σκληρή μάχη τους επόμενους μήνες προκειμένου να κρατηθεί στην εξουσία.</p>
      <p>
        <b>Οι κατηγορίες που αντιμετωπίζει ο Νετανιάχου</b>
      </p>
      <ul>
        <li>Η πρώτη, γνωστή ως «υπόθεση 1.000», αφορά δωροληψία και συγκεκριμένα αποδοχή πολυτελών δώρων από επιχειρηματίες με αντάλλαγμα κάποια εξυπηρέτηση</li>
        <li>Η δεύτερη, «υπόθεση 2.000», αφορά συντονισμένες ενέργειες του Νετανιάχου με την εφημερίδα Yedioth Ahronoth με σκοπό τη στήριξη του εντύπου εις βάρος των ανταγωνιστών.</li>
        <li>Η τρίτη και τελευταία περίπτωση, η «υπόθεση 4.000», θεωρείται η πιο σοβαρή: ο πρωθυπουργός του Ισραήλ κατηγορείται ότι εξυπηρέτησε τον πάροχο τηλεπικοινωνιών Bezeq με αντάλλαγμα την προβολή του σε έναν ιστότοπο.</li>
      </ul>
    </article>
  </body>
</html>