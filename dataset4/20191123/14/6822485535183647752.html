<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902100.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T14:48:00+00:00"/>
    <meta property="og:title" content="مخابرات ۱۰ روز به اینترنت کاربران اضافه کرد"/>
    <meta property="og:description" content="به گزارش ایسنا، طی چند روز اخیر و در غیاب اینترنت جهانی، اگرچه وب‌سایت‌های ایرانی با بهره‌گیری از سرورهای داخلی به فعالیت ادامه می‌دهند، اما بسیاری از کاربران اینترنت، از دانشجویان و برنامه‌نویسان تا کسب‌وکارهای کوچک که فعالیتشان در بستر شبکه جهانی اینترنت جریان داشته، با مشکلات بسیاری مواجه و بعضا متحمل ضررهای جبران‌ناپذیری شدند."/>
  </head>
  <body>
    <article>
      <h1>مخابرات ۱۰ روز به اینترنت کاربران اضافه کرد</h1>
      <address>
        <time datetime="2019-11-23T14:48:00+00:00">23 Nov 2019, 14:48</time>
      </address>
      <p>مدیر عامل شرکت مخابرات ایران با اشاره به قطعی ایجادشده در اینترنت بین الملل در کشور اعلام کرد مانده FUP (حجم مصرف منصفانه) مجاز مصرف‌نشده مشتریان در ماه جاری به ماه بعد انتقال می‌یابد و همچنین ۱۰ روز به مدت اعتبار قرارداد مشتریان اینترنت پرسرعت افزوده می‌شود.</p>
      <p>به گزارش ایسنا، طی چند روز اخیر و در غیاب اینترنت جهانی، اگرچه وب‌سایت‌های ایرانی با بهره‌گیری از سرورهای داخلی به فعالیت ادامه می‌دهند، اما بسیاری از کاربران اینترنت، از دانشجویان و برنامه‌نویسان تا کسب‌وکارهای کوچک که فعالیتشان در بستر شبکه جهانی اینترنت جریان داشته، با مشکلات بسیاری مواجه و بعضا متحمل ضررهای جبران‌ناپذیری شدند.</p>
      <p>از طرفی کاربرانی که از اینترنت خود را از اپراتورهای ارائه‌دهنده خدمات اینترنتی دریافت می‌کردند، در روزهای گذشته تنها به سایت‌های داخلی دسترسی داشتند که با توجه به استفاده این سایت‌ها از شبکه ملی اطلاعات و نیم‌بها بودن تعرفه اینترنت در این سایت‌ها و قطع بودن اینترنت جهانی که همواره بخش اعظمی از حجم اینترنت کاربران را شامل می‌شد، نتوانستند استفاده چندانی از بسته‌های اینترنتی و حجم مصرف منصفانه خود کنند.</p>
      <p>به همین دلیل محمدجواد آذری جهرمی -وزیر ارتباطات و فناوری اطلاعات- در خصوص این که مشترکینی که بسته‌های مدت‌دار مثلا یک هفته‌ای خریداری کرده‌اند و در زمان قطع اینترنت قادر به مصرف بسته خود نشده‌اند، اعلام کرد به اپراتورها ابلاغ شده مدت زمان قطعی اینترنت را به مدت اعتبار بسته‌ها اضافه کنند.</p>
      <p>در این راستا سیدمجید صدری - مدیر عامل شرکت مخابرات ایران- با اشاره به مشکلات ایجادشده برای اینترنت بین‌الملل و قطع شدن دسترسی کاربران اظهار کرده است: در چند روز گذشته اختلالاتی در حوزه اینترنت وجود داشت  و مشترکان ما در این رابطه متضرر شدند. ما برای آنکه بتوانیم بخشی از این ضرر و زیان پیش آمده برای مشترکان را جبران کنیم، اقداماتی انجام دادیم.</p>
      <p>بنا بر اعلام مخابرات، وی ادامه داد: همواره در صورتی که مشترکان از حجم مصرف منصفانه خود تا پایان ماه استفاده نکنند، FUP آن‌ها صفر می‌شود، اما در این شرایط برای اینکه مشترکان متضرر نشوند، مانده FUP آنها را به ماه جاری انتقال دادیم تا بتوانند از باقیمانده حجم خود در این ما هم استفاده کنند.</p>
      <p>صدری خاطرنشان کرد: همچنین ۱۰ روز به مدت اعتبار قرارداد تمام مشتریان اینترنت پرسرعت شرکت مخابرات افزوده می‌شود.</p>
    </article>
  </body>
</html>