<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/mourinho-med-drommedebut/71853482"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T14:24:24+00:00"/>
    <meta property="og:title" content="Mourinho med drømmedebut"/>
    <meta property="og:description" content="Tottenham slo West Ham borte i derbyet da José Mourinho fikk en drømmestart som Spurs-manager."/>
  </head>
  <body>
    <article>
      <h1>Mourinho med drømmedebut</h1>
      <h2>Tottenham slo West Ham borte i derbyet da José Mourinho fikk en drømmestart som Spurs-manager.</h2>
      <address><time datetime="2019-11-23T14:24:24+00:00">23 Nov 2019, 14:24</time> by <a rel="author">NTB / Redaksjonen</a></address>
      <ul>
        <li>
          <b>West Ham - Tottenham 2-3</b>
        </li>
      </ul>
      <p>José Mourinho er tilbake i Premier League etter de innholdsrike periodene som manager for Chelsea i to perioder og senest Manchester United.</p>
      <p>
        <b>Som så ofte før fikk portugiseren en pangstart på karrieren som manager i en ny klubb da hans nye arbeidsgiver Tottenham imponerte borte mot West Ham i dag.</b>
      </p>
      <p>Den 56 år gamle strategen fikk akkurat den drømmeåpningen han trengte, etter å ha møtt motstand blant store deler av Tottenham-fansen da han erstattet svært populære Mauricio Pochettino.</p>
      <p>
        <b>Til slutt vant Spurs 3-2 borte mot West Ham. Det var Tottenhams første borteseier siden januar.</b>
      </p>
      <p>Son Heung-min, Lucas Moura og Harry Kane scoret Tottenhams mål da Mourinho returnerte til Premier League med et smell.</p>
      <p>West Ham skapte spenning på slutten gjennom to sene reduseringer ved Antonio og Angelo Ogbonna, men klarte aldri å slå tilbake i kampen som Tottenham vant fullt fortjent.</p>
      <h3>God balanse og full kontroll</h3>
      <p>Tottenham tok tak i kampen fra første spark og satte ballen i mål allerede etter tre minutter da Kane banket den opp i det venstre krysset. Assistentdommeren vinket imidlertid korrekt av for offside.</p>
      <p>Men det var en forsmak på hva som ventet, for Tottenham hadde god balanse i laget og skapte flere store muligheter gjennom spill i mellomrommet der en aktiv Dele Alli var delaktig i de to første scoringene.</p>
      <p>
        <b>For etter å ha skutt seg inn i det 20 spilleminutt, fikk Son Heung-min en gavepakke av en stikker fra Alli kvarterer etterpå. Med en lekker overstegsfinte dro han seg fri mot venstre og banket ballen inn bak en rusten Roberto Jiménez, som voktet buret for en skadd Lukasz Fabianski.</b>
      </p>
      <p>To minutter før pause var Alli og Son Heung-min på farten igjen. Ute på venstrekanten klarte førstnevnte liggende, og på akrobatisk vis, å spille fri sin sørkoreanske makker. Han banket ballen inn via bakken slik at Lucas Mora enkelt kunne skli inn 2–0 og sitt andre mål for sesongen.</p>
      <p>Serge Aurier fant Harry Kane med et utsøkt innlegg mot bakre stolpe. Den engelske landslagsspissen hadde få problemer med å heade inn 3-0.</p>
      <h3>Redusering</h3>
      <p>West Ham reduserte til 3-1 etter 73 minutter da Mark Noble fant innbytter Michail Antonio på sekstenmeteren. Med strak venstrevrist banket han ballen ned i det venstre hjørnet, utakbart for Tottenhams sisteskanse Paulo Gazzaniga.</p>
      <p>
        <b>3-2 kom sekunder før de seks tilleggsminuttene var ferdigspilt.</b>
      </p>
      <p>Dermed er Tottenham tilbake på vinnersporet i ligaen etter fem kamper uten seier, og klatrer opp til femteplass før resten av lagene har vært i aksjon. Neste oppgave for de hvitkledde Olympiakos i mesterligaen i midtuka, før Bournemouth og Manchester United venter i ligaen de to påfølgende helgene.</p>
      <p>For Manuel Pellegrini og West Ham er der derimot krise. Laget står med fem tap og to uavgjort på de sju siste ligakampene. Nedrykksstreken nærmer seg faretruende for chileneren.</p>
    </article>
  </body>
</html>