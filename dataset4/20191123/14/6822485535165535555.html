<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902092.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T14:10:00+00:00"/>
    <meta property="og:title" content="تحلیل وزیر دفاع درباره حمایت رهبری از تصمیم سران قوا در مورد قیمت بنزین"/>
    <meta property="og:description" content="به گزارش ایرنا، امیر سرلشکر امیر حاتمی روز شنبه در مراسم گردهمایی بسیجیان وزارت دفاع، ضمن تبریک چهلمین سالگرد بسیج و هفته بسیج گفت: بسیج مولود مبارک، موثر و تعیین کننده انقلاب اسلامی است و انقلاب اسلامی که خود مهمترین پدیده قرن بیستم است. انقلاب اسلامی زمانی به وقوع پیوست که تصور چنین چیزی ممکن نبود. در دهه ۵۰ در حالی که در جهان جنگ سرد حاکم بود و بخشی از جهان در کنترل امپریالیسم غربی و بخش دیگر در کنترل کمونیسم شرقی بود،  انقلاب اسلامی با شعار نه شرقی، نه غربی به پیروزی رسید."/>
  </head>
  <body>
    <article>
      <h1>تحلیل وزیر دفاع درباره حمایت رهبری از تصمیم سران قوا در مورد قیمت بنزین</h1>
      <address>
        <time datetime="2019-11-23T14:10:00+00:00">23 Nov 2019, 14:10</time>
      </address>
      <p>وزیر دفاع و پشتیبانی نیروهای مسلح گفت: رهبری حکیم، شجاع و بسیجی جانباز به موقع و هوشمندانه از تصمیم سران قوا حمایت کردند و این پیام را به دشمن دادند که ما تصمیم می‌گیریم و تصمیم درست می‌گیریم و اگر تصمیمی اشکال داشته باشد آن را اصلاح می‌کنیم.</p>
      <p>به گزارش ایرنا، امیر سرلشکر امیر حاتمی روز شنبه در مراسم گردهمایی بسیجیان وزارت دفاع، ضمن تبریک چهلمین سالگرد بسیج و هفته بسیج گفت: بسیج مولود مبارک، موثر و تعیین کننده انقلاب اسلامی است و انقلاب اسلامی که خود مهمترین پدیده قرن بیستم است. انقلاب اسلامی زمانی به وقوع پیوست که تصور چنین چیزی ممکن نبود. در دهه ۵۰ در حالی که در جهان جنگ سرد حاکم بود و بخشی از جهان در کنترل امپریالیسم غربی و بخش دیگر در کنترل کمونیسم شرقی بود،  انقلاب اسلامی با شعار نه شرقی، نه غربی به پیروزی رسید.</p>
      <p>وزیر دفاع و پشتیبانی نیروهای مسلح بسیج را سازمان و ظرفیتی متشکل از ملت‌های آزادیخواهان و مومن برای خدمت عنوان کرد و گفت: بسیج یک الگو و فراتر از یک سازمان است که از سال ۵۸ و در دل طوفان‌ها شکل گرفت و توانست در این مدت ماموریت‌های مهمی را انجام دهد.</p>
      <p>وی گفت: در جبهه امنیتی که از ابتدای پیروزی انقلاب در این جبهه ها ما با دشمن درگیر بودیم همواره روحیه بسیجی و بسیجیان نقش‌آفرین بوده و دشمن را در این جبهه به خاک ذلت کشیده است. چه آن روزی که همه گروه‌های چپ و راست، منافقین، مارکسیسم و کمونیسم به میدان ‌آمده بودند که ضربه امنیتی به انقلاب بزنند و آن روز بسیج توانست دشمن را شکست دهد و چه این روزها که گفته بودند تلاش خواهیم کرد که ناامنی را در داخل ایران بکشیم.</p>
      <p>وزیر دفاع و پشتیبانی نیروهای مسلح خاطرنشان کرد: با تمام قوا آمده بودند که کشور را به ناامنی بکشند و با بهانه واهی و سوء استفاده از یک حرف و انتقاد مردم واقعا برنامه‌ریزی کرده بودند که در کشور ناامنی ایجاد کنند که این روحیه بسیجی نقشه دشمنان را نقش بر آب کرد.</p>
      <p>وزیر دفاع یادآور شد: آنها که می‌خواستند در تحریم‌ها و نامردی‌ها ناامنی ایجاد کنند مردم به خوبی نقشه آنها را متوجه شدند و نیروی انتظامی ما به همراه نیروهای انقلابی و بسیجیان ظرف چند روز برنامه‌ریزی بلندمدت و مفصل آنها را نقش بر آب کردند و به فرمایش رهبر معظم انقلاب در جنگ امنیتی در کنار جنگ نظامی، فرهنگی و اقتصادی پیروزی شیرینی نصیب ملت شد و آنها باز هم سرافکنده شدند.</p>
      <p>حاتمی افزود: آنها متوجه شدند برنامه‌ریزی چندساله آنها برای ایجاد ناامنی در مقابل بصیرت و آگاهی ملت ایران و عزم و اراده بسیجیان، نیروهای دفاعی اطلاعاتی و امنیتی ایران هیچ است و با سرافکندگی و خواری خارج شدند و نظام جمهوری اسلامی توانست بگوید که ما برای ملت عزیزمان آنچه را که مصلحت است تصمیم می‌گیریم. نمی‌توانید نظام جمهوری اسلامی ایران را در بی‌تصمیمی قرار دهید و این آرزو را به گور خواهید برد و نخواهید توانست این را به ملت ایران تحمیل کنید که نتواند آنجایی که باید، تصمیم بگیرد.</p>
      <p>وی اظهار داشت: ما تصمیم می‌گیریم و این تصمیم مایه انسجام ملت، مسئولین و نظام جمهوری اسلامی است. سران قوا امضا کردند و رهبری حکیم، شجاع و بسیجی جانباز به موقع و هوشمندانه از تصمیم سران قوا حمایت کردند و این پیام را به دشمن دادند که ما تصمیم می‌گیریم و تصمیم درست می‌گیریم. اگر تصمیمی اشکال داشته باشد آن اشکال را اصلاح می‌کنیم اما زنده و پویاییم. پیش می‌رویم و شما همانطور که با فشار حداکثری نتوانستید ما را به تسلیم وادار کنید، نخواهید توانست ما را در تصمیم‌گیری فلج کنید.</p>
      <p>امیر حاتمی یادآور شد: رهبر معظم انقلاب همانطور که گفتندجنگ بعدی که جنگ مهمی است و امروز ما در درون آن قرار دادیم جنگ اقتصادی است که ما باتمام قوا حتما در این جنگ پیروز خواهیم شد و این پیروزی ما به منزله این خواهد بود که آسیب پذیری در حوزه اقتصادی را با متکی به ظرفیت‌های درونی و متکی به روحیه و تفکر بسیجی رفع خواهیم کرد و آرزوی تسلیم شدن ملت ایران را بر دل دشمنان خواهیم گذاشت و آنها را از هر زمان دیگری سرافکنده‌تر خواهیم کرد.</p>
      <p>وی تصریح کرد: امروز ما از هر زمان دیگری مطمئن‌تریم و باور قوی‌تری داریم که باید روحیه و تفکر بسیجی در جامعه‌ حاکم باشد در آن صورت است که می‌دانیم در درون ملت ایران قدرت دفاعی مستحکم، زنده و پویایی پدید می‌آید که هیچ کس یارای مقابله با آن را نخواهد داشت.</p>
    </article>
  </body>
</html>