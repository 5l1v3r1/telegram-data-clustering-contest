<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/ghidul-alegatorului-din-strainatate-procedura-de-vot-si-numarul-sectiilor-organizate-in-diaspora-18609219"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-23T14:25:58+00:00"/>
    <meta property="og:title" content="Ghidul alegătorului din străinătate. Procedura de vot şi numărul secţiilor organizate în Diaspora"/>
    <meta property="og:description" content="Românii de peste hotare au la dispoziţie trei zile pentru a-şi exercita dreptul de vot la scrutinul prezidenţial din acest an, fiind organizate 835 de secţii de vot, în al doilea tur. Agenţia MEDIAFAX vă prezintă tot ce trebuie să ştiţi despre alegeri, cum şi unde puteţi vota în străinătate."/>
  </head>
  <body>
    <article>
      <h1>Ghidul alegătorului din străinătate. Procedura de vot şi numărul secţiilor organizate în Diaspora</h1>
      <address><time datetime="2019-11-23T14:25:58+00:00">23 Nov 2019, 14:25</time> by <a rel="author" href="https://www.zf.ro/autor/ana-petrescu" target="_blank">Ana Petrescu</a></address>
      <p>Românii de peste hotare au la dispoziţie trei zile pentru a-şi exercita dreptul de vot la scrutinul prezidenţial din acest an, fiind organizate 835 de secţii de vot, în al doilea tur. Agenţia MEDIAFAX vă prezintă tot ce trebuie să ştiţi despre alegeri, cum şi unde puteţi vota în străinătate.</p>
      <p>Votul în Diaspora se va desfăşura vineri, 22 noiembrie, între orele 12.00 - 21.00, sâmbătă, 23 noiembrie, între orele 7.00 - 21.00 şi duminică, 24 noiembrie, între orele 7.00 - 21.00.</p>
      <p>În toate cele trei zile există posibilitatea de prelungire a votării până cel mai târziu la ora 23.59 pentru alegătorii care se află la sediul secţiei de votare la ora 21.00, precum şi pentru cei care se află la rând în afara sediului secţiei de votare.</p>
      <p>În străinătate au fost organizate 835 de secţii de votare. Harta privind localizarea acestora poate fi accesată la adresa <a href="http://www.mae.ro/maps/4083">http://www.mae.ro/maps/4083</a></p>
      <p>AEP a anunţat că au fost validate 17.503 de voturi prin corespondenţă, cu aproape 8.000 mai puţine decât în turul întâi.</p>
      <p>Prima secţie de votare pentru turul al doilea al prezidenţialelor a fost deschisă în Auckland din Noua Zeelandă, vineri, 01.00 ora României, echivalentul orei locale 12.00.</p>
      <p>Numărul total de cetăţeni români cu domiciliul în străinătate care figurează cu drept de vot la acest scrutin este de 715.064 de persoane, potrivit AEP.</p>
      <p>De asemenea, numărul total al alegătorilor români din străinătate care au optat pentru votul prin corespondenţă prin înregistrarea pe site-ul <a href="http://www.votstrainatate.ro/">www.votstrainatate.ro</a> este de 35.917 de cetăţeni.</p>
      <p>Un număr total de 33.802 de alegători români de peste hotare au optat pentru votul la secţia de votare, prin înregistrarea pe site-ul menţionat mai sus.</p>
      <p>Cetăţenii români care în ziua alegerilor se află în străinătate pot vota la prezidenţiale indiferent dacă sunt domiciliaţi, rezidenţi sau turişti în statul respectiv.</p>
      <p>Alegătorii care nu se află în localitatea de domiciliu şi cei care au fost omişi din lista permanentă a secţiei de votare pot merge la orice secţie din ţară, prezenţa lor la vot fiind înregistrată pe o listă suplimentară. De asemenea, cetăţenii români din străinătate pot vota la altă secţie de votare decât cea unde au fost arondaţi, conform AEP.</p>
      <p>Care este procedura de vot în Diaspora</p>
      <p>Actele pe baza cărora se poate vota în străinătate sunt: cartea de identitate; cartea de identitate provizorie; buletinul de identitate; paşaportul diplomatic; paşaportul diplomatic electronic; paşaportul de serviciu; paşaportul de serviciu electronic; paşaportul simplu, paşaportul simplu electronic; paşaportul simplu temporar; carnetul de serviciu militar (în cazul elevilor din şcolile militare).</p>
      <p>MAE a transmis AEP numărul total al materialelor de vot necesare organizării în străinătate celui de-a doilea scrutin al alegerilor prezidenţiale, respectiv: 4.608.175 buletine de vot şi 2.866.260 timbre autocolante. Numărul de buletine de vot solicitat de misiuni pentru turul al doilea este mai mare cu 107.068 decât cel solicitat pentru primul tur.</p>
      <p>Alegătorii îşi prezintă actele de identitate operatorilor de calculator, care preiau şi introduc datele personale ale alegătorilor în Sistemul informatic de monitorizare a prezenţei la vot şi de prevenire a votului ilegal (SIMPV), conform hotărârii Autorităţii Electorale Permanente.</p>
      <p>SIMPV semnalează dacă:</p>
      <p>- persoana care s-a prezentat la vot nu a împlinit vârsta de 18 ani până în ziua votării inclusiv;</p>
      <p>- persoanei care s-a prezentat la vot i s-a interzis exercitarea dreptului de vot;</p>
      <p>- alegătorul care s-a prezentat la vot este arondat la secţia de votare respectivă;</p>
      <p>- alegătorul care s-a prezentat la vot este arondat la altă secţie de votare;</p>
      <p>- alegătorul care s-a prezentat la vot este omis din lista electorală permanentă;</p>
      <p>- alegătorul care s-a prezentat la vot figurează că şi-a mai exercitat dreptul de vot la acelaşi scrutin;</p>
      <p>- alegătorul care s-a prezentat la vot figurează că a votat prin corespondenţă, votul prin corespondenţă transmis de acesta fiind recepţionat de biroul electoral competent.</p>
      <p>Alegătorii votează separat în cabine închise, aplicând ştampila cu menţiunea „VOTAT” înăuntrul patrulaterului care cuprinde numele candidatului pentru care optează.</p>
      <p>Alegătorul care, din motive temeinice, constatate de preşedintele biroului electoral al secţiei de votare, nu poate să voteze singur are dreptul să cheme în cabina de votare un însoţitor ales de el, pentru a-l ajuta. Acesta nu poate fi din rândul persoanelor acreditate, al membrilor biroului electoral al secţiei de votare sau al candidaţilor.</p>
      <p>După ce a votat, alegătorul are obligaţia de a introduce buletinul de vot în urnă.</p>
      <p>Ştampila încredinţată pentru votare se restituie preşedintelui sau acelor membri ai biroului electoral al secţiei de votare desemnaţi de acesta.</p>
    </article>
  </body>
</html>