<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/vydatne-deste-zpusobily-na-jihu-francie-a-severu-italie-zapl/r~faa51b140dfa11eaac760cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-23T14:18:45+00:00"/>
    <meta property="og:title" content="Jih Francie bojuje se silnými záplavami, hasiči museli evakuovat kemp"/>
    <meta property="og:description" content="Jeden muž je pohřešován, stovky lidí musely být preventivně evakuovány a tisíce domácností jsou momentálně bez elektřiny."/>
  </head>
  <body>
    <article>
      <h1>Jih Francie bojuje se silnými záplavami, hasiči museli evakuovat kemp</h1>
      <address>
        <time datetime="2019-11-23T14:18:45+00:00">23 Nov 2019, 14:18</time>
      </address>
      <p>Sedmasedmdesátiletého muže hasiči a záchranáři hledají v okolí jeho bydliště ve městě Saint-Antonin-du-Var, asi 80 kilometrů severovýchodně od Marseille. Ve městě Fréjus mezi Nice a Marseille museli hasiči evakuovat kemp. Zhruba 2400 domácností v departementu Var je bez elektřiny. Kvůli zaplavené trati nejezdí vlaky mezi přístavními městy Saint-Raphaël a Touloun.</p>
      <figure>
        <iframe data-src="https://twitter.com/VilleDeFrejus/status/1198228623460896770?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Druhá nejvyšší meteorologická výstraha v sobotu platí v sedmi departementech na jihovýchodě Francie. Meteorologové varují před silným větrem, deštěm a záplavami.</p>
      <p>Už v pátek museli hasiči v Nice zasahovat u popadaných stromů a čerpat vodu ze zatopených sklepů.</p>
      <p>Vydatný déšť způsobil místní záplavy také na severozápadě Itálie. V Janově se utrhlo několik svahů a zemina z nich zablokovala silnice. Voda zaplavila sklepy, podchody i několik obchodů.</p>
      <p>V údolí řeky Polvecera, která metropolí Ligurie protéká, spadlo během tří hodin téměř 300 milimetrů srážek, tedy zhruba 300 litrů na metr čtvereční. Šéf regionu Liguria Giovanni Toti vyzval obyvatele, aby raději nevycházeli z domů.</p>
    </article>
  </body>
</html>