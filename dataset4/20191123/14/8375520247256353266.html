<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/spochatku-zemlyu-vidvoyuyte-a-potim-rozdilyayte-u-vinnici-ministra-milovanova-perebivali-krikami-ganba-641935.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T14:47:00+00:00"/>
    <meta property="og:title" content="«Спочатку землю відвоюйте, а потім розділяйте». У Вінниці міністра Милованова перебивали криками «Ганьба!»"/>
    <meta property="og:description" content="На форумі була представлена концепція земельної реформи"/>
  </head>
  <body>
    <article>
      <h1>«Спочатку землю відвоюйте, а потім розділяйте». У Вінниці міністра Милованова перебивали криками «Ганьба!»</h1>
      <address>
        <time datetime="2019-11-23T14:47:00+00:00">23 Nov 2019, 14:47</time>
      </address>
      <h4>На форумі була представлена концепція земельної реформи</h4>
      <p>22 листопада 2019 року у Вінниці відбувся «земельний форум» за участю міністра розвитку економіки, торгівлі та сільського господарства України Тимофія Милованова. Він представив концепцію земельної реформи від чинної влади на чолі з партією «Слуга народу».</p>
      <p>В приміщенні Інституту кормів та сільського господарства Поділля Національної академії аграрних наук України зібралося чимало зацікавлених: посадовці, аграрії, фермери, представники територіальних громад, активісти, представники органів місцевого самоврядування, структур та відомств, до компетенції яких відносяться земельні питання. Серед них не всі були задоволені тим, що казав міністр, і як він відповідав на їхні питання, розповідає вінницький портал <a href="https://vezha.vn.ua/">Vежа</a>.</p>
      <p>Напруга почала зростати, коли настав час питань з зали. Ті, хто задавав питання, передусім переймався ймовірністю продажу землі іноземцям, а також конкурентоспроможністю українців перед великими холдингами та корпораціями в плані купівлі землі. Також часто звучала думка про те, що нині земельна реформа – взагалі не на часі, до того ж, в ній є багато спірних питань та таких, що потребують ретельного доопрацювання. На це міністр сказав, що з усіх питань щодо земельної реформи можна звертатися на безкоштовну «гарячу лінію» уряду – 1545.</p>
      <p>Також він повідомив, що для аграріїв передбачено здешевлення кредитів на купівлю земель сільськогосподарського призначення до 3-5% – на відповідну програму вже виділено 4 млрд грн. При цьому компенсація має бути за двома варіантами: або за кредитом в розмірі облікової ставки НБУ, або одноразова компенсація тіла кредиту в розмірі облікової ставки НБУ.</p>
      <figure>
        <img src="https://glavcom.ua/img/forall/users/116/11693/f70b8678.jpg.pagespeed.ce.54ftcoahz4.jpg"/>
      </figure>
      <p>Проте багато аграріїв та представників асоціацій фермерів обурювалися, що виплати кредитів за землю будуть дуже обтяжливими, «середньостатистичний покупець» не зможе конкурувати з «великими гравцями», які не мають іти по кредит, а мають «гроші на руках».</p>
      <p>На це Милованов зауважив, що справді важливе питання фінансової підтримки. Він навів приклад Грузії, де селяни можуть купити землю, сплативши 50% вартості, в той час, як інші громадяни – всі 100%. На фразу міністра, що подібну схему можна теж прописати в умовах аукціонів в Україні, слухачі відреагували не надто схвально, зазначивши, що такі речі потрібно продумувати наперед, а не після першого читання.</p>
      <p>Одним з інших питань, яке жваво обговорювали – це переважне право викупу певної ділянки. Наприклад, що стосується передачі ділянки, Милованов пояснив, що таке право матимуть спадкоємці, які є найближчими родичами – батьки, діти, брати, сестри тощо. При цьому буде неважливо, йдеться про спадщину чи про заповіт. Тобто людина не зможе передати ділянку заповітом не близькому родичу.</p>
      <figure>
        <img src="https://glavcom.ua/img/forall/users/116/11693/f70b8658.jpg.pagespeed.ce.aamktmp9g9.jpg"/>
      </figure>
      <p>Місцева активістка, учасниця війни на Донбасі Світлана Бевз просила міністра дослухатися до думки, що спершу потрібно «відвоювати нашу святу землю у окупанта», а запровадження ринку землі назвала «відданням у рабство наших ще ненароджених дітей»:</p>
      <p>«Як учасник бойових дій, повернувшись на демобілізацію, не стала на чергу за землею, і так само багато моїх побратимів – ми не брали по 2 гектари землі. Тому що ми вважаємо своїм обов’язком спочатку звільнити українську землю, а потім уже її розділяти. І це треба робити чесно. Великий кредит довіри сьогодні до влади. Будь-ласка, не ганьбіть цими рішеннями».</p>
      <p>У відповідь на це Тимофій Милованов назвав слова про «геноцид, рабство і святу землю» риторикою.</p>
      <p>«Про який геноцид іде мова?» – звернувся до жінки Милованов.</p>
      <p>«Я голосувала за Зеленського на виборах, і маю власну точку зору, так само як і мої побратими, добровольці», – відповіла йому Бевз.</p>
      <p>Тоді Милованов попросив активістку не маніпулювати війною і говорити за себе, бо й у нього самого є друзі, які воювали на Сході.</p>
      <p>«Можливо, треба початку відвоювати землю, а потім її ділити? Ви не хочете Крим відвоювати, а потім уже і ту землю?» – спитала у нього Бевз.</p>
      <p>Розмова ще тривала, але частина присутніх почала вигукувати «Ганьба» й виходити із зали.</p>
      <blockquote><b>Читайте також: <br/></b><br/>   •  <b><a href="https://glavcom.ua/columns/vadymdenysenko/generator-bozhevillya-u-novomu-uryadi-635782.html">Генератор божевілля у новому уряді. <br/></a></b>   •  <a href="https://glavcom.ua/economics/finances/zelenskiy-i-spirt-navishcho-prezident-posyagnuv-na-derzhavnu-monopoliyu-635124.html"><b>Зеленський і спирт. </b><b>Навіщо президент посягнув на державну монополію.</b></a></blockquote>
      <related>
        <a href="https://glavcom.ua/country/society/zahid-za-uchastyu-prezidenta-filaret-ta-epifaniy-unikayut-odin-odnogo-foto-641933.html"/>
        <a href="https://glavcom.ua/country/society/u-nacionalnomu-muzeji-golodomoru-genocidu-vshanovuyut-zagiblih-ukrajinciv-641930.html"/>
        <a href="https://glavcom.ua/country/society/prezident-z-druzhinoju-vshanuvali-pam-jat-zhertv-golodomoru-1932-1933-rokiv-641890.html"/>
      </related>
    </article>
  </body>
</html>