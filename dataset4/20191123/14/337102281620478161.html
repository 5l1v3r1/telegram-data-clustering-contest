<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D8%B9%D8%A7%D9%88%D9%86-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%A2%D9%85%D8%B1%DB%8C%DA%A9%D8%A7-%D9%88%D8%A7%D8%B1%D8%AF-%D8%A8%D8%BA%D8%AF%D8%A7%D8%AF-%D8%B4%D8%AF-20191123/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-23T14:18:20+00:00"/>
    <meta property="og:title" content="معاون رئیس‌ جمهوری آمریکا وارد بغداد شد"/>
    <meta property="og:description" content="مایک پنس، معاون دونالد ترامپ، رئیس‌ جمهوری آمریکا، در سفری از پیش اعلام نشده، امروز وارد بغداد پایتخت عراق شد."/>
  </head>
  <body>
    <article>
      <h1>معاون رئیس‌ جمهوری آمریکا وارد بغداد شد</h1>
      <address>
        <time datetime="2019-11-23T14:18:20+00:00">23 Nov 2019, 14:18</time>
      </address>
      <p>
        <b>مایک پنس، معاون دونالد ترامپ، رئیس‌ جمهوری آمریکا، در سفری از پیش اعلام نشده، امروز وارد بغداد پایتخت عراق شد.</b>
      </p>
      <p>در حالی که اعتراضات مردمی در عراق همچنان ادامه دارد، مایک پنس، معاون رئیس‌ جمهوری ایالات متحده برای بازدید از نیروهای آمریکایی حاضر در عراق، امروز شنبه ۲۳ نوامبر وارد بغداد شد.</p>
      <p>قرار است معاون رئیس‌ جمهوری ایالات متحده با نیرو‌های نظامی این کشور در پایگاه "عین الاسد" که در استان "الانبار" در غرب بغداد واقع شده است، دیدار کند. "عین الاسد" یکی از  اصلی ترین پایگاه‌های نظامی آمریکا در عراق محسوب می‌شود.</p>
      <p>بر اساس گزارش منابع امنیتی، این نخستین سفر مایک پنس و ملاقات وی با نیرو‌های نظامی ایالات متحده در عراق دومین تولید کننده نفت اوپک است.</p>
      <p>ماه گذشته نیز مایک اسپر، وزیر دفاع آمریکا در سفری اعلام نشده صبح چهارشنبه ۲۳ اکتبر وارد بغداد شده بود. هدف سفر وزیر دفاع آمریکا به عراق، گفت‌وگو با مقامات عراقی درباره انتقال سربازان آمریکایی از سوریه به عراق عنوان شده‌ بود.</p>
      <p>در اواخر دسامبر سال ۲۰۱۸، سفر دونالد ترامپ، رئیس جمهوری آمریکا به عراق جنجال برانگیز شد. وی در این سفر کوتاه، فقط به پایگاه نظامی "عین الاسد" رفته بود و با هیچ یک از مقامات رسمی بغداد دیدار نکرده بود.</p>
      <p>کمتر از یک سال پس از سفر دونالد ترامپ به عراق، مایک پنس معاون وی نیز قرار نیست در سفر امروز خود با مقامات عراقی دیدار کند. ‌</p>
      <p>سفر امروز مایک پنس به عراق در حالی انجام می‌گیرد که این کشور از دو ماه پیش به این سو با بدترین بحران اجتماعی سیاسی خود روبرو ست.</p>
      <p>بر اساس آخرین آمار، از اول اکتبر تا کنون بیش از ۳۴۰ معترض عراقی در اثر اعمال خشونت از سوی نیرو‌های امنیتی این کشور کشته شده اند.</p>
      <p>تظاهر کنندگان عراقی خواستار تغییر سیستم سیاسی کشور خود هستند. به باور آن‌ها، پس از حمله آمریکا به عراق در سال ۲۰۰۳، واشنگتن و تهران قدرت واقعی را در این کشور در دست دارند. معترضان عراقی همچنان خواهان تغییر و تجدد طبقه حاکم در کشور خود هستند و دولتمردان کنونی را فاسد و بی کفایت می‌خوانند.</p>
      <p>ایالات متحده از آغاز جنبش اعتراضی مردم عراق تاکنون سکوت اختیار کرده و بر اساس گفته‌‌های تحلیلگران سیاسی، این سکوت بیان‌گر کاهش نفوذ و توجه آمریکا در عراق است.</p>
    </article>
  </body>
</html>