<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/economy/article/1625937/%E0%A6%B8%E0%A7%8B%E0%A6%A8%E0%A6%BE%E0%A6%B0-%E0%A6%A6%E0%A6%BE%E0%A6%AE-%E0%A6%AC%E0%A6%BE%E0%A7%9C%E0%A6%9B%E0%A7%87-%E0%A6%AD%E0%A6%B0%E0%A6%BF%E0%A6%A4%E0%A7%87-%E0%A7%A7%E0%A7%A7%E0%A7%AC%E0%A7%AC-%E0%A6%9F%E0%A6%BE%E0%A6%95%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T14:39:00+00:00"/>
    <meta property="og:title" content="সোনার দাম বাড়ছে ভরিতে ১১৬৬ টাকা"/>
    <meta property="og:description" content="দেশের বাজারে সোনার দাম আবার বাড়ছে। এবার ভরিতে বাড়ছে ১ হাজার ১৬৬ টাকা। তাতে ভালো মানের বা ২২ ক্যারেট সোনার দাম হবে ৫৮ হাজার ২৮ টাকা ভরি। কাল রোববার থেকে সারা দেশে বাড়তি দাম কার্যকর হবে।"/>
  </head>
  <body>
    <article>
      <h1>সোনার দাম বাড়ছে ভরিতে ১১৬৬ টাকা</h1>
      <address><time datetime="2019-11-23T14:39:00+00:00">23 Nov 2019, 14:39</time> by <a rel="author">নিজস্ব প্রতিবেদক, ঢাকা</a></address>
      <p>দেশের বাজারে সোনার দাম আবার বাড়ছে। এবার ভরিতে বাড়ছে ১ হাজার ১৬৬ টাকা। তাতে ভালো মানের বা ২২ ক্যারেট সোনার দাম হবে ৫৮ হাজার ২৮ টাকা ভরি। কাল রোববার থেকে সারা দেশে বাড়তি দাম কার্যকর হবে।<br/><br/>বাংলাদেশ জুয়েলার্স সমিতি আজ শনিবার রাতে এক সংবাদ বিজ্ঞপ্তিতে সোনার দাম বৃদ্ধির বিষয়টি জানিয়েছে। জুলাই ও আগস্ট মাসে পাঁচ দফায় সোনার দাম ৫০ হাজার ১৫৫ টাকা থেকে বেড়ে ৫৮ হাজার ২৮ টাকা হয়। গত ১১ সেপ্টেম্বর প্রতি ভরি সোনার দাম কমে ৫৬ হাজার ৮৬২ টাকা হয়েছিল। ফলে আড়াই মাসের মাথায় আবার বাড়ছে সোনার দাম। অবশ্য জুয়েলার্স সমিতি এবার দাম বৃদ্ধির পেছনে যুক্তি দিয়েছে, দেশীয় মুদ্রার বিপরীতে ডলারের মূল্য বৃদ্ধি পাওয়ায় স্থানীয় বুলিয়ন মার্কেটেও সোনার দাম বেড়েছে। তাই সমিতির কার্যনির্বাহী কমিটি দেশের বাজারে সোনার দাম ভরিতে ১ হাজার ১৬৬ টাকা কমানোর সিদ্ধান্ত নেওয়া হয়েছে।</p>
      <p>দর বৃদ্ধি পাওয়ায় কাল রোববার থেকে প্রতি ভরি (১১ দশমিক ৬৬৪ গ্রাম) ২২ ক্যারেট সোনা ৫৮ হাজার ২৮ টাকা, ২১ ক্যারেট ৫৫ হাজার ৬৯৬ টাকা এবং ১৮ ক্যারেট সোনার ভরি বিক্রি হবে ৫০ হাজার ৬৮০ টাকায়। তবে সনাতন পদ্ধতির সোনার দাম একই থাকছে, প্রতি ভরি ২৯ হাজার ১৬০ টাকা। একইভাবে রুপার দাম অপরিবর্তিত থাকবে, ভরি ৯৩৩ টাকা।</p>
      <p>আজ শনিবার পর্যন্ত প্রতি ভরি ২২ ক্যারেট সোনা ৫৬ হাজার ৮৬২ টাকা, ২১ ক্যারেট ৫৪ হাজার ৫২৯ টাকা, ১৮ ক্যারেট ৪৯ হাজার ৫১৪ টাকায় টাকায় বিক্রি হয়েছে। আজ থেকে ২২, ২১ ও ১৮ ক্যারেট সোনার ভরিতে ১ হাজার ১৬৬ টাকা বাড়ছে।</p>
      <p>আন্তর্জাতিক বাজারে গত কয়েক মাস ধরেই সোনার দর বেশ ওঠা নামার মধ্যে রয়েছে। চীন ও যুক্তরাষ্ট্রের বাণিজ্যযুদ্ধের কারণে বিভিন্ন দেশে প্রবৃদ্ধির হার কমে গেছে। স্বাভাবিকভাবে বিনিয়োগও কমে যাচ্ছে। শেয়ারবাজার অস্থির হয়ে উঠছে। অন্যদিকে ডলার দুর্বল হচ্ছে। এতে বিভিন্ন দেশের কেন্দ্রীয় ব্যাংক রিজার্ভের সবচেয়ে নিরাপদ মাধ্যম হিসেবে ডলারের বদলে সোনার বেছে নিয়েছে। এ ছাড়া সাধারণ বিনিয়োগকারীরাও সোনা কিনে রাখছেন। এসব কারণে আন্তর্জাতিক বাজারে সোনার দাম বাড়তি। আজ বিশ্ববাজারে প্রতি আউন্স (৩১.১০৩৪৭৬৮ গ্রাম) সোনা ১ হাজার ৪৬৩ ডলারে বিক্রি হলেও গত ৩১ অক্টোবর ছিল ১ হাজার ৫১১ মার্কিন ডলার। যদিও অভ্যন্তরীণ কারণেই দেশের বাজারে সোনার দাম বৃদ্ধি করেছে বাংলাদেশ জুয়েলার্স সমিতি।</p>
    </article>
  </body>
</html>