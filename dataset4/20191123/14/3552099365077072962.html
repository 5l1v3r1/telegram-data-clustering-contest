<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportanalytic.com/blog/248545rumuniya-pid-pitannyam_-hto-uviide-do-grupi-ukraini-na-evro-2020.html"/>
    <meta property="og:site_name" content="SPORTanalytic"/>
    <meta property="article:published_time" content="2019-11-23T14:23:00+00:00"/>
    <meta property="og:title" content="Румунія під питанням. Хто увійде до групи України на Євро-2020"/>
    <meta property="og:description" content="Вчора відбулося жеребкування плей-офф Ліги націй, матчі котрого визначать власників останніх чотирьох путівок на чемпіонат Європи наступного року. Повідомляє сайт Sportanalytic.com. Нас найбільше там цікавить збірна Румунії, адже якщо вона проб'ється на Євро через плей-офф, тоді точно потрапить у групу збірної України, адже певні матчі цього квартету відбудуться в Бухаресті. Формат цього плей-офф надзвичайно жорсткий, адже півфінали та фінал складаються всього з одного матчу та ще й не на нейтральному полі, а згідно з жеребом. Команда Румунії могла потрапити Болгарію, Угорщину або Ісландію і зрештою отримала найважчий, останній варіант. Вже 26 березня нащадки графа Дракули зіграють півфінал плей-офф у Рейк'явіку. Можна лише уявити собі, наскільки це буде важкий матч, адже у перший місяць весни в Ісландії точно буде собачий холод, до якого звикли господарі, але явно не румуни.Ситуація збірної Румунії ускладнюється ще й тим, що наставник команди Космін Контра подав у відставку після завершення відбору. Українські…"/>
  </head>
  <body>
    <article>
      <h1>Румунія під питанням. Хто увійде до групи України на Євро-2020</h1>
      <address>
        <time datetime="2019-11-23T14:23:00+00:00">23 Nov 2019, 14:23</time>
      </address>
      <figure>
        <img src="http://sportanalytic.com/uploads/images/default/8179_ev.jpeg"/>
      </figure>
      <p>Вчора відбулося жеребкування плей-офф Ліги націй, матчі котрого визначать власників останніх чотирьох путівок на чемпіонат Європи наступного року. Повідомляє сайт <a href="http://sportanalytic.com/">Sportanalytic.com.</a> <br/><br/>Нас найбільше там цікавить збірна Румунії, адже якщо вона проб'ється на Євро через плей-офф, тоді точно потрапить у групу збірної України, адже певні матчі цього квартету відбудуться в Бухаресті. Формат цього плей-офф надзвичайно жорсткий, адже півфінали та фінал складаються всього з одного матчу та ще й не на нейтральному полі, а згідно з жеребом. Команда Румунії могла потрапити Болгарію, Угорщину або Ісландію і зрештою отримала найважчий, останній варіант. Вже 26 березня нащадки графа Дракули зіграють півфінал плей-офф у Рейк'явіку. Можна лише уявити собі, наскільки це буде важкий матч, адже у перший місяць весни в Ісландії точно буде собачий холод, до якого звикли господарі, але явно не румуни.<br/><br/>Ситуація збірної Румунії ускладнюється ще й тим, що наставник команди Космін Контра подав у відставку після завершення відбору. Українські вболівальники можуть пам'ятати його в якості напарника Андрія Шевченка у тому самому легендарному "Мілані". Так от, Контра не витримав після розгрому від збірної Іспанії з рахунком 0:5. Обіграти на виїзді Ісландію буде дуже важкою задачею, а у випадку успішного її виконання доведеться ще й перемагати когось із пари Угорщина - Болгарія. Так виглядає, що потенційний фінал плей-офф буде навіть легшим, аніж зустріч у Рейк'явіку. Можна припустити, що набагато більше шансів на вихід на Євро мають саме нащадки вікінгів, але шанси у румун також є.<br/><br/>Якщо Румунія таки пройде на Євро, тоді у групі збірної України буде бракувати ще однієї команди. Звісно, найкраще було б отримати переможця плей-офф у дивізіоні D, де путівку на Євро розіграють Білорусь, Грузія, Македонія або Косово. Остаточне жеребкування відбудеться вже 30 листопада, після чого ми якщо й не будемо знати конкретного суперника, то принаймні той дивізіон, переможець котрого потрапить до нашої групи. Вже після цього можна буде хоча б приблизно оцінювати шанси на вихід України до 1/8 фіналу чемпіонату Європи.<br/><br/><b>Ігор Цвик, головний редактор Sportanalytic.com</b><br/><br/>Сайт <a href="http://sportanalytic.com/">Sportanalytic.com</a>, читай новини про спорт українською!</p>
    </article>
  </body>
</html>