<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/forrest-gump-gre-v-bollywood-244157"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T14:44:00+00:00"/>
    <meta property="og:title" content="Forrest Gump gre v Bollywood"/>
    <meta property="og:description" content="Pisalo se je leto 1994, ko je Forrest Gump polnil kinematografe in blagajne. Tisto leto je imel največ prihodka med vsemi ameriškimi filmi, kritiki so ga uvrstili med najvplivnejše filme 90. let mi..."/>
  </head>
  <body>
    <article>
      <h1>Forrest Gump gre v Bollywood</h1>
      <h2>Film iz leta 1994 je napolnil blagajne in prejel številne nagrade. V indijski različici v glavnih vlogah Amir Khan in Karina Kapur Khan.</h2>
      <address><time datetime="2019-11-23T14:44:00+00:00">23 Nov 2019, 14:44</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1687174.jpg"/>
          <figcaption>Film je Tomu Hanksu prinesel drugega oskarja. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1687175.jpg"/>
          <figcaption>Forrest Gump je zaslužil 677 milijonov dolarjev. FOTO: Reuters</figcaption>
        </figure>
      </slideshow>
      <p>Pisalo se je leto 1994, ko je Forrest Gump polnil kinematografe in blagajne. Tisto leto je imel največ prihodka med vsemi ameriškimi filmi, kritiki so ga uvrstili med najvplivnejše filme 90. let minulega stoletja, <b>Tom Hanks</b> pa se je podpisal še pod eno vrhunsko odigrano vlogo.<br/> </p>
      <h3>Zgodovinsko pomemben</h3>
      <p>Četrt stoletja pozneje bo uspešnica znova zaživela na velikem platnu, a ne v Hollywoodu, temveč Bollywoodu. Tudi indijska kinematografija je namreč očarana nad zgodbo o Forrestu Gumpu, ki se med odraščanjem znajde v središču pomembnega političnega in družbenega dogajanja ter s svojimi plemenitimi dejanji prepriča številne ljudi okoli sebe.</p>
      <blockquote>6<br/>oskarjev si je prislužil Forrest Gump.</blockquote>
      <p>Življenje mu ne prizanaša, toda glavni junak tudi ob najhujših zapletih in celo tragičnih izgubah najde rešitev, pri tem pa ne izgubi vere v dobroto drugih, ljubezen, prijateljstvo in srečo. Spomnimo, glavni junak v hollywoodski različici mimoidočim na avtobusni postaji pripoveduje svojo življenjsko zgodbo, v kateri postavlja v ospredje iskanje svoje ljube Jenny, prijateljice iz otroštva, v katero je usodno zaljubljen in kateri je pripravljen odpustiti vse boleče udarce, njuno ljubezen nazadnje krona še sin Forrest mlajši.</p>
      <figure>
        <img src="https://www.slovenskenovice.si/images/slike/2019/10/29/1687175.jpg"/>
        <figcaption>Forrest Gump je zaslužil 677 milijonov dolarjev. FOTO: Reuters</figcaption>
      </figure>
      <p>Bollywoodska interpretacija bo v ospredje postavila moškega, ki se na svoji življenjski poti nenačrtovano znajde na pomembnih zgodovinskih dogodkih, pri tem pa pripoveduje ganljivo osebno zgodbo. V glavni vlogi bo nastopil igralec ​<b>Amir Khan</b>, ob njem bo kot Jenny zvezdnica indijskega filma <b>Karina Kapur Khan</b>. Na velika platna bo prišel prihodnje leto, najverjetneje decembra, so napovedali producentje.</p>
      <blockquote>V Hollywoodu so hoteli posneti nadaljevanje, a so si premislili.</blockquote>
      <p>Ameriški film, ki ga je režiral <b>Robert Zemeckis</b>, je 1994. v kinematografske blagajne prinesel takrat osupljivih 677 milijonov dolarjev in si prislužil številne nagrade, med njimi šest oskarjev, tudi za najboljši film, režijo, glavnega igralca in prirejeni scenarij.<br/><br/>V uspešnici, ki temelji na romanu <b>Winstona Grooma </b>iz leta 1986, so nastopili še <b>Gary Sinise</b>, <b>Robin Wright </b>in <b>Mykelti Williamson</b>, po odličnem odzivu občinstva pa se je ekipa začela dogovarjati tudi za snemanje drugega dela, ki bi prav tako temeljil na Groomovem romanu, knjižnem nadaljevanju Gump and Co. iz 1995., a so pozneje opusitili zamisel. </p>
    </article>
  </body>
</html>