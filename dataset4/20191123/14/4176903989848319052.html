<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/otvoren-14-medjunarodni-sajam-etno-hrane-i-pica/"/>
    <meta property="og:site_name" content="Krstarica"/>
    <meta property="article:published_time" content="2019-11-23T14:01:00+00:00"/>
    <meta property="og:title" content="Otvoren 14. Međunarodni sajam etno hrane i pića"/>
    <meta property="og:description" content="BEOGRAD - U Beogradu je danas otvoren 14. Međunarodni sajam etno hrane i pića na kome će razne vrste proizvoda biti izložene do utorka, 26. novembra."/>
  </head>
  <body>
    <article>
      <h1>Otvoren 14. Međunarodni sajam etno hrane i pića</h1>
      <address><time datetime="2019-11-23T14:01:00+00:00">23 Nov 2019, 14:01</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521139-750x430.jpg"/>
        <figcaption>Foto: Tanjug/Tanjug / S.Radovanović, arhiva</figcaption>
      </figure>
      <p>BEOGRAD – U Beogradu je danas otvoren 14. Međunarodni sajam etno hrane i pića na kome će razne vrste proizvoda biti izložene do utorka, 26. novembra.</p>
      <p>Sajam se održava u hali tri Beogradskog sajma, pod pokroviteljstvom Grada Beograda i Ministarstva za poljoprivredu, šumarstvo i vodoprivredu, a pomoćnik gradonačelnika Andreja Mladenović je istakao da je Beograd do sada najviše zastupljen na ovom sajmu sa velikim štandom, prostorom i brojem izlagača.</p>
      <p>„Grad je prezentovao izlagače preduzetnike sa svoje teritorije, koji su u odličnom odnosu sa Gradom Beogradom i uživaju podsticaje i subvencije preko Sekretarijata za privredu. Poljoprivredni preduzetnici su to vratili sa odličnim proizvodima i vrhunskim kvalitetom i sa ponosom predstavljaju naš grad na ovom sajmu“, rekao je pomoćnik gradonačelnika.</p>
      <p>On je, navodi se u saopštenju Gradske uprave, naglasio da se sajam iz godine u godinu razvija i da ima sve više izlagača i proizvoda.</p>
      <p>„Pratimo gazdinstva i preduzeća koji iz godine u godinu napreduju i vidimo ozbiljan pomak u prezentovanju i kvalitetu. To nam uliva nadu da će srpska poljoprivredna proizvodnja i u budućnosti biti na višem nivou i da će nastaviti sa dobrim poslovanjem“, istakao je Mladenović.</p>
      <p>Pozvao je sve sugrađane da u narednim danima, do utorka 26. novembra, dođu na sajam i uživaju u odličnim proizvodima.</p>
      <p>Osim Mladenovića, otvaranju sajma prisustvovali su gradski sekretar za privredu Milinko Veličković, predsednik Saveta Sajma Gavrilo Veselinović i državni sekretar u Ministarstvu poljoprivrede šumarstva i vodoprivrede Senad Mahmutović, navodi se u saopštenju.</p>
      <p>Veličković je naglasio da Grad Beograd po peti put učestvuje kao pokrovitelj na Sajmu etno hrane i pića, zajedno sa Ministarstvom.</p>
      <p>„Grad Beograd povećava subvencije za poljoprivredne proizvođače koje su 2013. godine iznosile 20 miliona dinara, a ove godine su deset puta veće, odnosno opredeljeno je 200 miliona dinara. Sa ponosom mogu da najavim da će subvencije za 2020. godinu iznositi 240 miliona dinara“, rekao je Veličković i dodao da to govori da se poljoprivreda visoko kotira na ukupnoj lestvici privrednog razvoja Beograda.</p>
      <p>Veličković je podsetio da se Beograd prostire na ukupno 327 hiljada hektara zemljišta, od čega je 277 hiljada hektara poljoprivredno zemljište i dodao da je to reper da Grad mora da vodi računa o poljoprivredi, jer je ona važna za naš grad.</p>
      <p>Na sajmu su, naveo je Veličković, zastupljene sve gradske opštine koje izlažu svoje proizvode – rakije, vina, sirevi, suhomesnati proizvodi, medovi, čajevi, zimnice, slatkiši…</p>
      <p>Pored poljoprivrednih proizvođača, dodao je, predstavili su se i Poljoprivredno-hemijska škola iz Obrenovca, Turističko-ugostiteljska škola sa Savskog venca, JKP „Gradske pijace“, kulturno-umetnička društva i mnogi etno restorani.</p>
      <p>„Novina od ove godine je i prezentacija Sajma ‘Znanjem do cilja’ u okviru kog se predstavljaju privrednici iz Beograda koji su koristili subvencije Grada za nabavku osnovnih sredstava, proširenje proizvodnje, inovacije i usluge“, poručio je gradski sekretar.</p>
      <p>Prema njegovim rečima, ove godine biće dodeljena specijalna priznanja za postignute rezultate iz oblasti usluga, proizvodnje i inovacija, kao i priznanja za poljoprivrednike u oblastima organska proizvodnja, voćarstvo i pčelarstvo.</p>
      <p>(Tanjug)</p>
    </article>
  </body>
</html>