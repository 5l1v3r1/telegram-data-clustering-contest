<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2824118-zradi-nemae-markarova-pidtverdila-progres-u-peregovorah-z-mvf.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T14:29:00+00:00"/>
    <meta property="og:title" content="&quot;Зради немає&quot;: Маркарова підтвердила прогрес у переговорах з МВФ"/>
    <meta property="og:description" content="Міністерство фінансів України підтверджує прогрес і узгодження багатьох параметрів майбутньої програми з Міжнародним валютним фондом."/>
  </head>
  <body>
    <article>
      <h1>"Зради немає": Маркарова підтвердила прогрес у переговорах з МВФ</h1>
      <h2>Міністерство фінансів України підтверджує прогрес і узгодження багатьох параметрів майбутньої програми з Міжнародним валютним фондом.</h2>
      <address>
        <time datetime="2019-11-23T14:29:00+00:00">23 Nov 2019, 14:29</time>
      </address>
      <p>Про це повідомила міністр фінансів Оксана Маркарова у <a href="https://www.facebook.com/photo.php?fbid=2536613393082100&amp;set=a.210799208996875&amp;type=3&amp;theater">Facebook</a>.</p>
      <p>"Колеги з МВФ завершили роботу в Києві і опублікували заяву по завершенню місії. Мінфін підтверджує досягнутий значний прогрес і узгодження дуже багатьох параметрів майбутньої програми", - зазначила вона.</p>
      <p>Водночас, вона звернула увагу, що в заяві місії МВФ не йдеться про "зраду".</p>
      <p>"Хто регулярно читає заяви, помітили, що в ній немає фрази після "але". Зради немає. Активно просуваємося до узгодження програми", - наголосила Маркарова.</p>
      <figure>
        <img src="https://static.ukrinform.com/photos/2019_11/1574522854-152.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2824074-mvf-diskusii-sodo-novoi-programi-dla-ukraini-trivatimut-nastupnimi-tiznami.html">МВФ: дискусії щодо нової програми для України триватимуть наступними тижнями</a>
      </blockquote>
      <p>Як повідомляв Укрінформ, в представництві <a href="https://www.ukrinform.ua/tag-mvf">МВФ</a> в Україні поінформували, що дискусії щодо нової програми Міжнародного валютного фонду, місія якого відвідала Україну в період 14-22 листопада, триватимуть наступними тижнями.</p>
      <p>МВФ готує для України програму у форматі розширеного фінансування (EFF), розраховану на три роки.</p>
      <p>У Нацбанку вважають, що Україні слід укласти нову довгострокову програму співпраці з Міжнародним валютним фондом на загальну суму 5-10 млрд дол. Перший транш нової програми МВФ, за прогнозами НБУ, може надійти до кінця 2019 року. Національний банк очікує, що він становитиме близько 2 млрд дол.</p>
      <p>Попередня програма кредитування Міжнародного валютного фонду для України stand-by була затверджена наприкінці 2018 року і розрахована на 14 місяців. Вона передбачала виділення трьох траншів. Перший і єдиний транш від МВФ за цією програмою Україна отримала 21 грудня 2018 року.</p>
    </article>
  </body>
</html>