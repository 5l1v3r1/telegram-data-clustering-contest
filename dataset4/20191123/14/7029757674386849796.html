<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/rusiya-obezpokoena-ot-voennoto-prisastvie-na-sasht-v-yaponiya.html"/>
    <meta property="og:site_name" content="News.bg"/>
    <meta property="article:published_time" content="2019-11-23T14:56:49+00:00"/>
    <meta property="og:title" content="Русия обезпокоена от военното присъствие на САЩ в Япония"/>
    <meta property="og:description" content="Пречело на сближаването между Токио и Москва"/>
  </head>
  <body>
    <article>
      <h1>Русия обезпокоена от военното присъствие на САЩ в Япония</h1>
      <address>
        <time datetime="2019-11-23T14:56:49+00:00">23 Nov 2019, 14:56</time>
      </address>
      <p><b>Американското военно присъствие в Япония пречи на сближаването между Токио и Русия и остава проблем за Русия</b> в сферата на сигурността. Това обяви руският външен министър Сергей Лавров в японския град Нагоя, съобщава "Франс прес".</p>
      <p>"<b>Американското военно присъствие, разбира се, е проблем по пътя към подобряване на качеството на отношенията между Русия и Япония</b>", изтъкна руският първи дипломат в кулоарите на <b><a href="https://news.bg/int-politics/bez-obshta-deklaratsiya-priklyuchi-sreshtata-na-vanshnite-ministri-ot-g-20-v-yaponiya.html">срещата на външните министри на страните от Г-20</a></b>.</p>
      <p>Според американските военни в Япония са разположени около 54 000 американски военнослужещи като част от пакта за взаимна сигурност между двете страни.</p>
      <p>По думите на Лавров притесненията на Москва "във връзка със собствената ѝ сигурност, произтичащи от присъствието, развитието и постоянното укрепване на американско-японския политически и военен съюз", са предадени на японската страда, която "обеща да реагира".</p>
      <p>"Ще чакаме техния отговор и ще продължим дискусиите", отбеляза той.</p>
      <p>Двете страни водят преговори за сключване на мирен договор, който никога не подписаха след Втората световна война.</p>
      <p>Преговорите са в безизходица заради спор за Курилските острови (наричани Северните територии в Япония), които се намират между Охотско море и Тихия океан, завзети от Червената армия в последните дни на Втората световна война.</p>
      <p>Япония смята четирите острова за част от своята територия.</p>
      <p>Миналия ноември руският президент Владимир Путин и японският премиер Шиндзо Абе се договориха да ускорят преговорите за сключване на официален мирен договор за края на Втората световна война.</p>
      <p>Те заявиха, че ще възобновят разговорите въз основа на декларация от 1956 г., която възстановява дипломатическите отношения между Япония и Съветския съюз.</p>
      <p>По това време СССР предлага да даде на Япония двата най-малки острова в замяна на съгласие за договор, а Москва да запази по-големите острови.</p>
      <p>Тази сделка е анулирана от Съветския съюз през 1960 г., след като Токио и Вашингтон подписаха споразумение за сътрудничество.</p>
    </article>
  </body>
</html>