<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1625936/%E0%A6%B8%E0%A6%AE%E0%A6%B0%E0%A7%8D%E0%A6%A5%E0%A6%95%E0%A6%A6%E0%A7%87%E0%A6%B0-%E0%A6%AD%E0%A7%9F-%E0%A6%A7%E0%A6%B0%E0%A6%BF%E0%A7%9F%E0%A7%87-%E0%A6%A6%E0%A6%BF%E0%A7%9F%E0%A7%87%E0%A6%9B%E0%A6%BF%E0%A6%B2-%E0%A6%AC%E0%A6%BE%E0%A6%B0%E0%A7%8D%E0%A6%B8%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T14:35:00+00:00"/>
    <meta property="og:title" content="সমর্থকদের ভয় ধরিয়ে দিয়েছিল বার্সা"/>
    <meta property="og:description" content="লা লিগায় আজ লেগানেসের বিপক্ষে পিছিয়ে পড়েও শেষ পর্যন্ত ২-১ গোলের জয় নিয়ে মাঠ ছেড়েছে বার্সেলোনা। আজকের আগে ১২ ম্যাচ খেলে এক জয় নিয়ে টেবিলের তলানিতে লেগানেস। অথচ এ দলটিই আজ ভয় ধরিয়ে দিয়েছিল বার্সেলোনাকে। ৫২ মিনিট পর্যন্তও খেলায় এগিয়েও ছিল তারা। তখনো বার্সা সমর্থকদের শঙ্কা &amp;lsquo;পচা শামুক&amp;rsquo;-এ বুঝি পা কাটতে চলেছে! শেষ পর্যন্ত হতাশায় পুড়তে হয়নি বার্সা সমর্থকদের, ২-১ গোলের জয় নিয়ে মাঠ ছেড়েছে..."/>
  </head>
  <body>
    <article>
      <h1>সমর্থকদের ভয় ধরিয়ে দিয়েছিল বার্সা</h1>
      <address><time datetime="2019-11-23T14:35:00+00:00">23 Nov 2019, 14:35</time> by <a rel="author">খেলা ডেস্ক</a></address>
      <hr/>
      <p>লা লিগায় আজ লেগানেসের বিপক্ষে পিছিয়ে পড়েও শেষ পর্যন্ত ২-১ গোলের জয় নিয়ে মাঠ ছেড়েছে বার্সেলোনা।</p>
      <hr/>
      <p>আজকের আগে ১২ ম্যাচ খেলে এক জয় নিয়ে টেবিলের তলানিতে লেগানেস। অথচ এ দলটিই আজ ভয় ধরিয়ে দিয়েছিল বার্সেলোনাকে। ৫২ মিনিট পর্যন্তও খেলায় এগিয়েও ছিল তারা। তখনো বার্সা সমর্থকদের শঙ্কা ‘পচা শামুক’-এ বুঝি পা কাটতে চলেছে! শেষ পর্যন্ত হতাশায় পুড়তে হয়নি বার্সা সমর্থকদের, ২-১ গোলের জয় নিয়ে মাঠ ছেড়েছে মেসির দল। কাতালান ক্লাবটির পক্ষে একটি করে গোল করেছেন লুই সুয়ারেজ ও আরতুরো ভিদাল। এ জয়ে টেবিলের শীর্ষস্থান ধরে রাখল বার্সা।</p>
      <p>আন্তর্জাতিক বিরতি থেকে ফেরার পর বড় দলগুলোকে একটু অস্বস্তিতে পড়তে হয়। আজ প্রথমার্ধেও বার্সেলোনার খেলায় পাওয়া গেল ‘জেট ল্যাগ’ ও দেশের জার্সিতে আন্তর্জাতিক ম্যাচ খেলার ধকল। বল পজিশনে এগিয়ে থেকেও ম্যাচে পিছিয়ে পড়ার চাপ নিয়ে বিরতিতে যেতে হয় মেসি-সুয়ারেজদের। প্রথমার্ধের ১২ মিনিটেই ইউসুফ আন নেসিরির গোলে এগিয়ে যায় লেগানেস। ডান প্রান্ত দিয়ে বক্সে প্রবেশ করে দূরের পোস্ট দিয়ে বল জালে জড়িয়েছেন মরক্কোর এ ফরোয়ার্ড।</p>
      <p>দ্বিতীয়ার্ধের শুরুতেই সমতায় ফিরতে পারত বার্সেলোনা। যদি জেরার্ড পিকের হেড পোস্টে লেগে ফিরে না আসত। তবে ৫৩ মিনিটেই বার্সাকে সমতায় ফেরায় লুই সুয়ারেজ। মেসির ফ্রিকিক থেকে বক্সের মধ্যে ‘আনমার্কড’ সুয়ারেজ হেডে বল জালে রাখতে কোনো ভুল করেননি। সমতায় ফিরে আরও উজ্জীবিত হয়ে ওঠে বার্সেলোনা। জয়ের আশায় বেড়ে যায় আক্রমণের গতি। সে জয় এনে দিয়েছেন বদলি মিডফিল্ডার ভিদাল। ৭৯ মিনিটে চিলিয়ান এ তারকার পা থেকে আসে জয়সূচক গোলটি। উসমান ডেম্বেলের কর্নার থেকে বল প্রতিপক্ষের একজনের পায়ে লেগে গোলমুখে পড়লে জোরালো শটে গোলটি করেন ভিদাল।</p>
      <p>এ জয়ে ১৩ ম্যাচ শেষে ২৮ পয়েন্ট নিয়ে টেবিলের শীর্ষে বার্সেলোনা। তাদের চেয়ে এক ম্যাচ কম খেলে ২৫ পয়েন্ট নিয়ে দুইয়ে রিয়াল মাদ্রিদ।</p>
    </article>
  </body>
</html>