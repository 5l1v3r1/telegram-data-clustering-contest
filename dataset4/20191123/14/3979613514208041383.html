<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pronews.gr/amyna-asfaleia/esoteriki-asfaleia/824046_ithaki-deite-ti-ypostirizei-i-42hroni-syntrofos-toy"/>
    <meta property="og:site_name" content="PRONEWS"/>
    <meta property="article:published_time" content="2019-11-23T14:39:06+00:00"/>
    <meta property="og:title" content="Ιθάκη: Δείτε τι υποστηρίζει η 42χρονη σύντροφος του θύματος - «Τον σκούντηξα και είδα ότι ήταν κρύος» (βίντεο)"/>
    <meta property="og:description" content="Τις τραγικές στιγμές στο ξενοδοχείο στην Ιθάκη, κατά τη διάρκεια του ξυλοδαρμού, αλλά και όταν βρήκε νεκρό τον σύντροφο της, περιέγραψε στους αστυνομικούς η 42χρονη. Το έγκλημα στην Ιθάκη έγινε..."/>
  </head>
  <body>
    <article>
      <h1>Ιθάκη: Δείτε τι υποστηρίζει η 42χρονη σύντροφος του θύματος - «Τον σκούντηξα και είδα ότι ήταν κρύος» (βίντεο)</h1>
      <address>
        <time datetime="2019-11-23T14:39:06+00:00">23 Nov 2019, 14:39</time>
      </address>
      <p>
        <b>Τις τραγικές στιγμές στο ξενοδοχείο στην Ιθάκη, κατά τη διάρκεια του ξυλοδαρμού, αλλά και όταν βρήκε νεκρό τον σύντροφο της, περιέγραψε στους αστυνομικούς η 42χρονη. Το έγκλημα στην Ιθάκη έγινε το βράδυ του περασμένου Σαββάτου (16/11), όταν ο 54χρονος κατηγορείται ότι ξυλοκόπησε μέχρι θανάτου τον 40χρονο σύντροφο της εν διαστάσει συζύγου του.</b>
      </p>
      <p>Σύμφωνα με όσα προβλήθηκαν στην εκπομπή “Μαζί σου Σαββατοκύριακο” της Τατιάνας Στεφανίδου, στον ΣΚΑΪ, η 42χρονη υποστήριξε, μιλώντας στους αστυνομικούς:<i> <b>«Με το θύμα γνωριστήκαμε στο εξωτερικό πριν από 16χρόνια και είχαμε φιλικές σχέσεις. Εκείνος ήξερε τα προβλήματα που αντιμετώπιζα τον τελευταίο καιρό και στεκόταν στο πλευρό μου. Η σχέση μας έγινε ερωτική το τελευταίο δεκαήμερο που ταξίδεψε από την Αγγλία για να με δει. Ήρθε στην Ιθάκη για έξι ημέρες και μετά πήγε στην Κεφαλλονιά. Επέστρεψε στο νησί στις 15 του μήνα γιατί τον πήρα τηλέφωνο και του είπα ότι ο εν διαστάσει σύζυγός μου με παρακολουθούσε και μου επιτέθηκε στο σπίτι».</b></i></p>
      <p>Αναφερόμενη στο περιστατικό του ξυλοδαρμού, στο ξενοδοχείο, η 42χρονη φέρεται να είπε: <b><i>«Όταν μπήκε μέσα, με έσπρωξε και άρπαξε το θύμα από το πουκάμισο. Τον σήκωσε από το κρεβάτι και του φώναζε "τι κάνεις με τη γυναίκα μου;". Άρχισε να τον χτυπάει με γροθιές στο πρόσωπο. Ο φίλος μου έπεσε με την πρώτη κάτω και δεν ανταπέδωσε κανένα χτύπημα. Προσπαθούσε να τον ηρεμήσει. Εγώ φώναζα στον εν διαστάσει σύζυγο μου να σταματήσει. Εκείνος με έβρισε, με χαστούκισε και με έφτυσε. Μου είπε ότι θα μου πάρει την κόρη μου και δεν θα μου δώσει διαζύγιο. Μετά έφυγε…».</i></b></p>
      <p>Στη συνέχεια, η ίδια υποστήριξε πως παρακίνησε το θύμα να πάει στο νοσοκομείο, αλλά αρνήθηκε: <b><i>«Μου είπε ότι είχε σπάσει η μύτη του, αλλά ήξερε τι έπρεπε να κάνει, αφού του είχε συμβεί άλλες δύο φορές στο παρελθόν. Επέμενε να γυρίσω σπίτι κι έφυγα… Εκείνος μου τηλεφώνησε γύρω στις 17.00. Αφού μου είπε ότι αιφνιδιάστηκε από τα χτυπήματα του συζύγου μου γι’ αυτό και δεν αντέδρασε, αρνήθηκε πάλι να πάει στο νοσοκομείο».</i></b></p>
      <p>Η 42χρονη φέρεται να υποστήριξε ότι του έστειλε μηνύματα και επειδή εκείνος δεν απαντούσε, αποφάσισε να πάει στο ξενοδοχείο, μαζί με το παιδί της για να δει πώς είναι.</p>
      <p><b><i>«Γύρω στις εννέα παρά έφτασα στο δωμάτιο και επικοινώνησα με την ιδιοκτήτρια για να μου ανοίξει την κλειδωμένη εξώπορτα. Άνοιξε και του δωματίου του. Όταν μπήκα μέσα τον είδα ξαπλωμένο στο κρεβάτι. Τον σκούντηξα κι εκείνος αντέδρασε, αλλά δεν ξύπνησε. Δεν επέμεινα γιατί τον είδα ταλαιπωρημένο. Ανέπνεε, αλλά μύριζε αλκοόλ»</i></b>.<br/>Την επόμενη ημέρα, ξαναπήγε στο ξενοδοχείο, όταν και διαπιστώθηκε ότι ο 40χρονος ήταν πλέον νεκρός:<b><i> «Όταν μπήκα μέσα, νόμιζα ότι κοιμάται. Τον σκούντηξα και είδα ότι ήταν κρύος. Φώναξα στη ρεσεψιόν για βοήθεια και μετά από 20 λεπτά, ήρθε γιατρός που διαπίστωσε τον θάνατο του».</i></b></p>
      <p>Σύμφωνα με πληροφορίες, <b>ο θάνατος του 42χρονου Βρετανού προήλθε από εγκεφαλική αιμορραγία τραυματικής αιτιολογίας</b>, όπως κατέδειξε η ιατροδικαστική εξέταση που πραγματοποιήθηκε σήμερα στην Πάτρα. Αυτό σημαίνει, σύμφωνα με τους γνωρίζοντες, ότι δεν είναι παθολογικά τα αίτια που οδήγησαν στην απώλεια της ζωής του Βρετανού.</p>
      <p>Δείτε όσα φέρεται να υποστήριξε η 40χρονη, σύμφωνα με πληροφορίες της εκπομπής «Μαζί σου Σαββατοκύριακο» της Τατιάνας Στεφανίδου, στον ΣΚΑΪ</p>
      <figure>
        <iframe src="https://www.youtube.com/embed/xDDDVeEK798" width="640" height="360" data-service="Youtube" scrolling="no"/>
      </figure>
      <p><b>Ιθάκη: Το χρονικό της δολοφονίας</b><br/>Το άγριο έγκλημα στην Ιθάκη έγινε το βράδυ του περασμένου Σαββάτου (16.11.2019). Σύμφωνα όσα έχουν γίνει γνωστά, ο 54χρονος ξυλοκόπησε μέχρι θανάτου τον 40χρονο, διότι πίστευε πως ήταν ο εραστής της γυναίκας του. Οι δύο άνδρες είχαν καβγά σε ένα ξενοδοχείο του νησιού, όμως η κατάσταση πήρε ανεξέλεγκτη τροπή. Ο 54χρονος τον χτυπούσε με γροθιές στο κεφάλι και το σώμα, με αποτέλεσμα να τον σκοτώσει.</p>
      <p>Σύμφωνα με τον συνήγορο του κατηγορούμενου, Θανάση Αμπατζή, ο εντολέας του είναι συντετριμμένος. <b><i>«Είναι σε άθλια κατάσταση, δεν μπορεί να πιστέψει ότι εξαιτίας δικής του ενέργειας έφυγε κάποιος άνθρωπος από τη ζωή. Είναι συντετριμμένος και μετανιώνει που δεν έφυγε εκείνη τη στιγμή και συνέβη αυτό που συνέβη»</i></b>, σημείωσε o κ. Αμπατζής.</p>
      <p>Να σημειωθεί ότι ο γείτονας του 54χρονου κατηγορούμενου, οι δύο άνδρες δεν πρέπει να γνωρίζονταν μεταξύ τους. Όπως εξήγησε ο γείτονας του φερόμενου ως δράστη, ο 54χρονος είχε εδώ και καιρό προβλήματα στη σχέση του με τη σύζυγό του και συχνά διαπληκτίζονταν για το ποιος θα πάρει την επιμέλεια του παιδιού τους. <b><i>«Δεν αρνιόταν να χωρίσει, αλλά είχε πρόβλημα με το παιδί, διότι η σύζυγος ήθελε να το πάρει»</i></b>, ανέφερε.</p>
      <p>Σύμφωνα με πληροφορίες, ο κατηγορούμενος ισχυρίζεται ότι κατάφερε στο θύμα μόνο δύο χτυπήματα, τα οποία δεν θα μπορούσαν να οδηγήσουν στον θάνατό του. Το μεσημέρι του περασμένου Σαββάτου, ο φερόμενος ως δράστης μπήκε στο δωμάτιο του ξενοδοχείου και θόλωσε, βλέποντας τη σύζυγό του με τον 42χρονο φίλο της. Τότε, εμφανίζεται να τον χαστούκισε δύο φορές, μία στο μάγουλα και μια δεύτερη στη μύτη, την οποία και του έσπασε. Όπως ανέφερε ο συνήγορός του, το θύμα επέζησε για περίπου δέκα έως δώδεκα ώρες, από τη στιγμή του συμβάντος.</p>
    </article>
  </body>
</html>