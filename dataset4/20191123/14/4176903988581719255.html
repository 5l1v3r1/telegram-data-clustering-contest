<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/za-prvo-dete-od-drzave-300-000-dinara-a-za-drugo-po-10-000-pet-godina/"/>
    <meta property="og:site_name" content="Krstarica"/>
    <meta property="article:published_time" content="2019-11-23T14:34:17+00:00"/>
    <meta property="og:title" content="Za prvo dete od države 300.000 dinara, a za drugo po 10.000 – pet godina"/>
    <meta property="og:description" content="Popravljanje Zakona o finansijskoj pomoći porodicama sa decom"/>
  </head>
  <body>
    <article>
      <h1>Za prvo dete od države 300.000 dinara, a za drugo po 10.000 – pet godina</h1>
      <address><time datetime="2019-11-23T14:34:17+00:00">23 Nov 2019, 14:34</time> by <a rel="author" href="https://www.krstarica.com/author/ana/" target="_blank">A. J.</a></address>
      <figure>
        <img src="https://www.krstarica.com/wp-content/uploads/2018/07/brothers-457237_960_720-750x430.jpg"/>
        <figcaption>Foto: sathyatripodi/pixabay.com</figcaption>
      </figure>
      <p>Za prvo dete roditelji će od države umesto 100.000 dobijati 300.000 dinara, a za drugo po 10.000 mesečno u narednih pet godina, umesto do drugog rođendana, najavljuju iz Vlade Srbije.</p>
      <p>Da bi se to ostvarilo dr Slavica Đukić Dejanović, ministarka bez portfelja zadužena za demografiju i populacionu politiku, najavljuje da će nakon donošenja Zakona o budžetu, na red doći set finansijskih zakona kako bi bio „popravljen“ Zakon o finansijskoj pomoći porodicama sa decom, piše „Politika“.</p>
      <p>Ona je za ovaj list rekla da je Vlada Srbije već usvojila odluku da se u „naredne dve godine poveća jednokratna pomoć za prvo dete sa sadašnjih 100.000 na 300.000 dinara“.</p>
      <p>Što se pomoći za drugo dete tiče, kako se navodi, budžetom za 2020. biće odvojeno više para za primenu Zakona o finansijskoj pomoći porodicama sa decom.</p>
      <p>– Imajući u vidu činjenicu da najveći broj parova u Srbiji ima samo jedno dete, odlučili smo da za drugo dete dobijaju mesečno nadoknadu od 10.000 dinara do detetove pete godine života , u ovom trenutku je taj iznos predviđen samo do drugog rođendana – istakla je resorna ministarka za demografiju i populacionu politiku, prenosi Politika.</p>
    </article>
  </body>
</html>