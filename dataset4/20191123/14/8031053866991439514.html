<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%ce%b1%cf%83%ce%af%ce%bb%ce%b7%cf%82-%cf%83%cf%80%ce%b1%ce%bd%ce%bf%cf%8d%ce%bb%ce%b7%cf%82-%ce%bc%ce%bf%ce%bd%ce%b1%ce%b4%ce%b9%ce%ba%ce%ae-%ce%b5%cf%85%ce%ba%ce%b1%ce%b9%cf%81%ce%af%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T14:00:03+00:00"/>
    <meta property="og:title" content="Βασίλης Σπανούλης: Μοναδική ευκαιρία για να γίνει ο απόλυτος θρύλος της Ευρωλίγκας"/>
    <meta property="og:description" content="Τι είναι καλύτερο από το να… γράψεις ιστορία; Να αποφασίσει η ίδια η… ιστορία πού και πότε θα τη γράψεις. Και όσον αφορά στον Βασίλη Σπανούλη, η ιστορία μοιάζει να είναι πολύ καλή μαζί του. Γιατί του προσφέρει μια μοναδική ευκαιρία, σε… δύο δόσεις, ώστε να γίνει ο απόλυτος θρύλος της Ευρωλίγκας."/>
  </head>
  <body>
    <article>
      <h1>Βασίλης Σπανούλης: Μοναδική ευκαιρία για να γίνει ο απόλυτος θρύλος της Ευρωλίγκας</h1>
      <address>
        <time datetime="2019-11-23T14:00:03+00:00">23 Nov 2019, 14:00</time>
      </address>
      <p>
        <b>Τι είναι καλύτερο από το να… γράψεις ιστορία; Να αποφασίσει η ίδια η… ιστορία πού και πότε θα τη γράψεις. Και όσον αφορά στον Βασίλη Σπανούλη, η ιστορία μοιάζει να είναι πολύ καλή μαζί του. Γιατί του προσφέρει μια μοναδική ευκαιρία, σε… δύο δόσεις, ώστε να γίνει ο απόλυτος θρύλος της Ευρωλίγκας.</b>
      </p>
      <p>Το ότι θα σπάσει το ρεκόρ του Χουάν Κάρλος Ναβάρο και θα γίνει πρώτος σκόρερ στην ιστορία του θεσμού (δίχως, μάλιστα, να απειλείται στα αμέσως επόμενα χρόνια το ρεκόρ του) μοιάζει να είναι δεδομένο. Ο Σπανούλης σε λίγο καιρό θα είναι ταυτόχρονα πρώτος σκόρερ και πρώτος στη ασίστ στην Ευρωλίγκα, άρα εξ ορισμού κορυφαίος όλων.</p>
      <p>Ήδη είναι πρώτος στην κατηγορία των ασίστ (1452), με δεύτερο τον Δημήτρη Διαμαντίδη (1255) και τους υπόλοιπους να είναι πολύ πίσω. Στην κατηγορία των σκόρερ αυτή τη στιγμή προηγείται ο Ναβάρο (4152), αλλά ο Kill Bill έρχεται με φόρα. Έχει φτάσει ήδη στους 4087 πόντους και θέλει άλλους 66 για να γίνει πρώτος σκόρερ όλων των εποχών. Αυτά είναι ήδη γνωστά.</p>
      <p>Ο αρχηγός του Ολυμπιακού σκοράρει 9.6 πόντους μέσο όρο ανά αγώνα, κάτι που σημαίνει ότι χρειάζεται 6.7 ματς για να προσπεράσει τον Ναβάρο. Αν, δηλαδή, μείνει πιστός στους μέσους όρους του, θα τα καταφέρει στην αναμέτρηση της 17ης αγωνιστικής, αν πετύχει περισσότερους πόντους ενδέχεται να το κάνει μια εβδομάδα νωρίτερα. Η… ιστορία φρόντισε να τον καλύψει και στις δύο περιπτώσεις.</p>
      <figure>
        <img src="https://www.pentapostagma.gr/wp-content/uploads/2019/11/ImgSrc-23-1.jpg"/>
      </figure>
      <p>Στη 16η αγωνιστική ο Ολυμπιακός παίζει στη Βαρκελώνη, κόντρα στην ομάδα που έγραψε τις χρυσές σελίδες της ιστορίας του ο «Λα Μπόμπα» Ναβάρο. Τι πιο εντυπωσιακό από το να πετύχεις το ρεκόρ στο… σπίτι του ανταγωνιστή σου; Κι είναι βέβαιο ότι οι Καταλανοί θα αποθεώσουν τον Σπανούλη, αν κάνει εκεί το ρεκόρ, γιατί ξέρουν να αναγνωρίζουν τις προσωπικότητες και την αθλητική προσφορά.</p>
      <p>Κανείς δεν μπορεί να προβλέψει το μέλλον, αλλά θεωρώ δύσκολο να το πετύχει στη Βαρκελώνη το ρεκόρ, θα χρειαστεί λίγους πόντους ακόμα, οπότε θα πάει μια εβδομάδα πίσω. Κι ίσως αυτό να είναι ακόμα καλύτερο (είπαμε, η ιστορία είναι πολύ φιλική προς αυτόν). Όχι μόνο γιατί θα το πετύχει μπροστά στους… πιστούς του, στο Στάδιο Ειρήνης και Φιλίας.</p>
      <p>Θα το κάνει απέναντι στη Φενέρ του Ζέλικο Ομπράντοβιτς κι αν αυτό συμβεί θα είναι κάτι ιδιαίτερο. Βλέπετε, από τους πόντους που έχει πετύχει ο Σπανούλης, τους 903 τους είχε βάλει με τη φανέλα του Παναθηναϊκού, υπό τις οδηγίες του Ζοτς, οπότε μοιάζει να είναι κάτι σαν… κάρμα.<br/>Για την ιστορία να αναφέρουμε ότι οι δυο πιο παραγωγικές σεζόν του Σπανούλη ήταν με τον Ολυμπιακό. Το 2012-‘13 πέτυχε 457 πόντους και την περίοδο 2016-’17 σημείωσε 416.</p>
    </article>
  </body>
</html>