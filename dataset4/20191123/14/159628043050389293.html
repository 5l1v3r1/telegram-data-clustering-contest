<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/civril/civril-huzurevi-sakinleri-boccede-sampiyon-oldu-asker-selami-verdi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-23T14:58:00+00:00"/>
    <meta property="og:title" content="Şampiyon oldular, selamı çaktılar"/>
    <meta property="og:description" content="Aile Çalışma ve Sosyal Hizmetler Bakanlığına bağlı Engelli ve Yaşlı Hizmetler Genel Müdürlüğü’nün huzurevleri arasında düzenlediği bocce şampiyonasına Denizli fırtınası esti. Şampiyonada Çivril Huzurevi birinci, Denizli Huzurevi 4. oldu. Çivril Huzurevi’nin ihtiyar delikanlıları kupa törenine verdikleri asker selamıyla damga vurdu."/>
  </head>
  <body>
    <article>
      <h1>Şampiyon oldular, selamı çaktılar</h1>
      <h2>Aile Çalışma ve Sosyal Hizmetler Bakanlığına bağlı Engelli ve Yaşlı Hizmetler Genel Müdürlüğü’nün huzurevleri arasında düzenlediği bocce şampiyonasına Denizli fırtınası esti. Şampiyonada Çivril Huzurevi birinci, Denizli Huzurevi 4. oldu. Çivril Huzurevi’nin ihtiyar delikanlıları kupa törenine verdikleri asker selamıyla damga vurdu.</h2>
      <address><time datetime="2019-11-23T14:58:00+00:00">23 Nov 2019, 14:58</time> by <a rel="author">Haber Merkezi</a></address>
      <p>Aile Çalışma ve Sosyal Hizmetler Bakanlığına bağlı Engelli ve Yaşlı Hizmetler Genel Müdürlüğü tarafından düzenlenen Huzurevleri arası bocce şampiyonası Antalya Limak Limra Otel’de gerçekleştirildi.</p>
      <p>8 ayrı kategoride düzenlenen şampiyonada 106 takım mücadele etti. Şampiyonaya 75-85 yaş aralığında mücadele eden Çivril Huzurevi damgasını vurdu.</p>
      <p>Huzurevinin 75-85 yaş aralığındaki ihtiyar delikanlıları İsmet Ceylan, Müjdat Başkaya, Halil Çukadar, Mustafa Ceylan ve Yunus Gümüşsuyu rakiplerini tek tek eledi ve şampiyonluk kupasını kaldırdı. Şampiyon takıma kupalarını Engelli ve Yaşlı Hizmetleri Genel Müdürü Orhan Koç verdi.</p>
      <p>Aynı şampiyonada Denizli Huzurevi de önemli bir başarıya imza attı ve 4. oldu.</p>
      <figure>
        <img src="https://www.denizlihaber.com/medya/2019/11/denizli-civril-huzurevi-haber.jpg"/>
      </figure>
      <p><b>KUPALARINI ALDILAR, ASKER SELAMI VERDİLER</b><br/>Şampiyonluk kupasını kaldıran Çivril Huzurevi takımı, Mehmetçiğe asker selamı vererek mesaj gönderdi. İhtiyar delikanlıların bu davranışı şampiyonayı izleyenler tarafından ayakta alkışlandı, büyük takdir topladı.</p>
      <p><b>ÇİVRİL’DE TÖRENLE KARŞILANDILAR</b><br/>Uşak Huzur Evi, Muğla-Fethiye Huzur Evi ve Kırşehir Huzur Evi takımlarını eleyerek Türkiye Şampiyonu olan Çivril Huzurevi’nin şampiyon bocce takımı ilçede törenle karşılandı.</p>
      <p>Çivril Huzurevi Müdürü Ali Yıldırımoğlu, bocce takımlarının Türkiye Şampiyonu olmalarının kendilerini gururlandırdığını söyledi. Huzurevi sakinlerinin ortaya koyduğu çaba ve elde ettikleri başarının gençlere de örnek olmasını dileyen Yıldırımoğlu, “Sporun yaşının olmadığını gösterdiler. Kendilerini kutluyorum, sağlıklı, huzurlu bir ömür diliyorum” dedi.</p>
    </article>
  </body>
</html>