<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904874/vrancken-blijft-bescheiden-wil-geen-rangschikking-maken-van-mijn-sterke-punten-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-23T14:45:00+00:00"/>
    <meta property="og:title" content="Vrancken blijft bescheiden: &quot;Wil geen rangschikking maken van mijn sterke punten&quot;"/>
    <meta property="og:description" content="KV Mechelen presteert boven verwachting bij haar terugkeer naar Eerste Klasse A. Alle zorgen rond Operatie Propere Handen verdwenen als sneeuw voor de zon dankzij het frisse en efficiënte voetbal onder Wouter Vrancken. De trainer van KVM is een rijzende ster in het Belgische voetbal."/>
  </head>
  <body>
    <article>
      <h1>Vrancken blijft bescheiden: "Wil geen rangschikking maken van mijn sterke punten"</h1>
      <address>
        <time datetime="2019-11-23T14:45:00+00:00">23 Nov 2019, 14:45</time>
      </address>
      <p>
        <b>KV Mechelen presteert boven verwachting bij haar terugkeer naar Eerste Klasse A. Alle zorgen rond Operatie Propere Handen verdwenen als sneeuw voor de zon dankzij het frisse en efficiënte voetbal onder Wouter Vrancken. De trainer van KVM is een rijzende ster in het Belgische voetbal.</b>
      </p>
      <p>Zelf houdt Vrancken de voetjes echter stevig op de grond. "Ik wil hier geen rangschikking maken van mijn sterkste punten", zegt hij bij <i>Het Laatste Nieuws</i>. "Noem het gewoon gezond verstand. Ik praat vaak met mijn spelers. Ik zal nooit aan mooipraterij doen om iemand tevreden te houden. Elke beslissing die impact heeft op één van mijn spelers, zal ik persoonlijk toelichten", legt Vrancken zijn people management uit.</p>
      <aside>Lees meer<br/><a href="https://www.voetbalprimeur.be/nieuws/904291/kv-mechelen-deelt-trots-cijfers-van-abonnees-toont-ons-potentieel-.html?itm_source=www.voetbalprimeur.be&amp;itm_medium=highlighted-content">KV Mechelen deelt trots cijfers van abonnees: 'Toont ons potentieel'</a></aside>
      <p>"Dat is niet altijd gemakkelijk", beseft de Limburger. "Maar toen ik zelf nog op het veld stond, voelde ik dat bepaalde coaches die confrontatie uit de weg gingen. Dat zorgde voor wrevel. Barsten in het collectief. Daarom verplicht ik mezelf elke keer weer om over die drempel te stappen", vertelt Vrancken.</p>
      <p>Voorlopig lijkt zijn aanpak uitstekend te werken, want KV Mechelen doet het uitstekend. In het klassement prijkt het momenteel zelfs op een gedeelde derde plek, met de voeten stevig in Play-Off 1. Die prestaties hebben van Vrancken een gegeerd target gemaakt op de trainersmarkt. <a href="https://www.voetbalprimeur.be/nieuws/904824/vrancken-verduidelijkt-geruchten-krc-genk-ik-heb-g-n-spelletje-gespeeld-.html?utm_source=doorlink&amp;utm_medium=doorlink&amp;utm_campaign=%2F">Zo zette KRC Genk hem op het verlanglijstje na het ontslag van Felice Mazzu.</a> Uiteindelijk koos Genk echter voor Hannes Wolf.</p>
    </article>
  </body>
</html>