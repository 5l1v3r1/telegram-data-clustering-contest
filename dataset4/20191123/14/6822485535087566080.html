<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902098.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T14:30:00+00:00"/>
    <meta property="og:title" content="ساخت ۱۷۰ هزار مسکن برای معلمان"/>
    <meta property="og:description" content="به گزارش ایسنا، آن طور که وزیر راه و شهرسازی اعلام کرد شرایط این طرح همانند طرح اقدام ملی مسکن خواهد بود و قرار است ظرف سه سال این تعداد واحد توسط وزارت راه و شهرسازی احداث شود."/>
  </head>
  <body>
    <article>
      <h1>ساخت ۱۷۰ هزار مسکن برای معلمان</h1>
      <address>
        <time datetime="2019-11-23T14:30:00+00:00">23 Nov 2019, 14:30</time>
      </address>
      <p>صبح امروز تفاهم‌نامه همکاری احداث ۱۷۰ هزار واحد مسکونی برای فرهنگیان به امضای وزرای شهر و سازی و آموزش و پرورش رسید.</p>
      <p>به گزارش ایسنا، آن طور که وزیر راه و شهرسازی اعلام کرد شرایط این طرح همانند طرح اقدام ملی مسکن خواهد بود و قرار است ظرف سه سال این تعداد واحد توسط وزارت راه و شهرسازی احداث شود.</p>
      <p>اسلامی در خصوص نحوه ثبت نام فرهنگیان در این طرح گفت: آن تعداد از معلمان که در طرح اقدام ملی تاکنون ثبت نام کرده‌اند در قالب این برنامه قرار می‌گیرند و در اولویت این برنامه هستند. تعدادی که مازاد بر آن افراد باشد از سوی وزارت راه و شهرسازی به ما معرفی خواهد شد که به واحدهای مدنظر افزوده می‌شود.</p>
      <p>محمد اسلامی گفت: از زمین‌های در اختیار آموزش و پرورش  و همچنین زمین‌های وزارت راه و شهرسازی برای این برنامه اختصاص می‌دهیم.</p>
      <p>همچنین حاجی میزرایی، وزیر آموزش و پرورش با اشاره به اهمیت قشر معلم که به انسان سازی در کشور می‌پردازد گفت: منزلت و معیشت معلمان مورد تاکید دولت قرار دارد بر همین اساس طرح رتبه بندی را در دستور کار قرار داده‌ایم همچنین بیمه معلمان را دنبال می کنیم. در خصوص مسکن فرهنگیان نیز ۱۷۰ هزار واحد را با همکاری وزارت راه و شهرسازی تعریف کرده‌ایم.</p>
      <p>وی افزود: ۳۵۷ تعاونی مسکن داریم که در این راه به میدان خواهند آمد. امیدواریم که وزارت راه و شهرسازی و بانک‌های عامل نیز با تمامی توان به میدان بیایند.  نکته دیگر این که بازنشستگان آموزش و پرورش هم مشمول این طرح خواهند شد.</p>
      <p>محمود محمود زاده معاون وزیر راه و شهرسازی نیز در این نشست گفت: کارگروهی از طرف دو وزارت خانه برای پیگیری تامین ۱۷۰ هزار واحد برای فرهنگیان در نظر گرفته شده است.</p>
      <p>وزیر راه و شهرسازی همچنین درباره ظرفیت‌های باقی مانده از استان‌های که تاکنون در طرح اقدام ملی ثبت نام کرده‌اند گفت: تاکنون در ۱۰ استان ثبت نام صورت گرفته که در ۱۰ شهر تقاضا به اندازه پیش بینی ما نبوده است. به همین دلیل برنامه‌های را متناسب با وضعیت کنونی مدنظر قرار می‌دهیم.</p>
      <p>اسلامی جامعه هدف طرح اقدام ملی مسکن را دهک‌های چهار تا هفت اعلام کرد و گفت: تامین مسکن دهک‌های یک تا سه توسط نهادهای حمایتی  از جمله بهزیستی و کمیته امداد انجام می‌شود و طرح اقدام ملی مسکن به دهک‌های ۴ تا ۷ اختصاص دارد. دهک‌های ۸ تا ۱۰ نیز خودشان به حمدالله قادر به تامین مسکن خود هستند. برای مسکن ملی سه نوع تسهیلات در نظر گرفته‌ایم که پوشش خوبی دارد البته یادمان باشد که نمی‌توانیم انتظار داشته باشیم که خانه دار شویم و فشار هم تحمل نکنیم ما هم این دوره را طی کرده‌ایم. از خدا می‌خواهییم که وسایل آسایش برای همه هموطنانمان فراهم کند. اما توصیه بنده این است که مقداری جلوی برج را بگیریم که خرجمان بالا نرود و بتوانیم مسکن مناسب خود را تامین کنیم.</p>
    </article>
  </body>
</html>