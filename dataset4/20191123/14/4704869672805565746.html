<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/bp-piotrowski-dziekujemy-panu-bogu-za-piekno-muzyki-i-spiewu-d577393/"/>
    <meta property="og:site_name" content="eKAI"/>
    <meta property="article:published_time" content="2019-11-23T14:28:00+00:00"/>
    <meta property="og:title" content="Bp Piotrowski: dziękujemy Panu Bogu za piękno muzyki i śpiewu"/>
    <meta property="og:description" content="Dziękujemy Panu Bogu, przez wstawiennictwo Pani Bożej Łaskawej Kieleckiej, za piękno muzyki i śpiewu kościelnego, które są pięknem samym w sobie, ale też pięknym Bożym darem danym do dyspozycji człowi"/>
  </head>
  <body>
    <article>
      <h1>Bp Piotrowski: dziękujemy Panu Bogu za piękno muzyki i śpiewu</h1>
      <address><time datetime="2019-11-23T14:28:00+00:00">23 Nov 2019, 14:28</time> by <a rel="author">dziar</a></address>
      <p>
        <b>Dziękujemy Panu Bogu, przez wstawiennictwo Pani Bożej Łaskawej Kieleckiej, za piękno muzyki i śpiewu kościelnego, które są pięknem samym w sobie, ale też pięknym Bożym darem danym do dyspozycji człowieka – mówił bp Jan Piotrowski przewodnicząc Mszy św. w kieleckiej bazylice z okazji 30-lecia Diecezjalnego Studium Organistowskiego. Organiści, profesorowie, wychowankowie modlili się przez wstawiennictwo św. Cecylii – patronki Studium.</b>
      </p>
      <p>– Jubileusz i historia wyrastają z dzieł, jakie Bóg pozwala podejmować człowiekowi – mówił w homilii biskup kielecki. Duchowny przypomniał troskę o muzykę mającą na celu oddawanie czci Bogu, zarówno w środowisku kapłanów Izraela, jak i we współczesnym Kościele, czego wyrazem był np. Sobór Watykański II i soborowa Konstytucja o liturgii, która zwracała uwagę na zjednoczenie z Bogiem poprzez symbole i znaki muzyczne. Biskup przypomniał m.in. słowa z konstytucji dotyczące „organów piszczałkowych, które należy mieć w wielkim poszanowaniu jako tradycyjny instrument muzyczny”.</p>
      <p>Hierarcha zauważył, że powołane 30 lat temu studium organistowskie „miało wyznaczać piękniejszą drogę dla muzyki pełnej harmonii, piękna pieśni i liturgii i kształtować dobrych organistów”. Wspomniał zasłużone dla studium postaci – jego twórcę śp. ks. prof. Zbigniewa Rogalę i śp. prof. Jerzego Rosińskiego.</p>
      <p>Po Mszy św. zebrani w bazylice wysłuchali koncertu w wykonaniu pedagogów i studentów studium.</p>
      <p>Blisko 50 – osobowy Chór DSO wykonał Mszę Polską Jana Maklakiewicza, pod batutą prof. Teresy Romańskiej, przy akompaniamencie organisty Mariusza Bednarza. Przed publicznością zaprezentował się również Wojciech Janocha, z Sonatą D-dur Felixa Mendelssohna-Bertholdy, a także Mariusz Bednarz z wykonaniem Entree Theodora Dubois. Organista Dominik Kukulski zagrał Passacaglia d-mol Dietricha Buxtegudel, zaś Paweł Wróbel Annum per Annom Arvo Parta.</p>
      <p>22 listopada 1989 r. bp Stanisław Szymecki wydał dekret erygujący Diecezjalny Ośrodek Kształcenia Organistów w Kielcach, któremu później nadano nazwę – Diecezjalne Studium Organistowskie.</p>
      <p>Spośród obowiązujących w Studium przedmiotów trzeba wyróżnić grupę stanowiącą o specyfice tej szkoły: organy, jako przedmiot główny, zasady muzyki gregoriańskiej, bogaty repertuar śpiewów gregoriańskich, śpiew liturgiczny. Studenci poznają różne formy muzyki liturgicznej, jej historię, literaturę muzyki religijnej. Kształcą się także w zakresie organoznawstwa i prawodawstwa muzyki liturgicznej, liturgii i praktyki muzyczno-liturgicznej.</p>
      <footer>Kielce Ⓒ Ⓟ</footer>
    </article>
  </body>
</html>