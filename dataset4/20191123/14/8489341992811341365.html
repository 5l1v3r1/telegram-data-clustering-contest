<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806857/%D8%A2%DB%8C%DB%8C%D9%86%E2%80%8C%D9%86%D8%A7%D9%85%D9%87-%D8%AC%D8%AF%DB%8C%D8%AF-%D9%88%D8%B2%D8%A7%D8%B1%D8%AA-%D8%B9%D9%84%D9%88%D9%85-%D8%A8%D8%B1-%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%AA%D8%A7%DA%A9%DB%8C%D8%AF-%D8%AF%D8%A7%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T14:31:00+00:00"/>
    <meta property="og:title" content="مشاور وزیر علوم: آیین‌نامه جدید وزارت علوم بر برنامه‌های بین‌المللی تاکید دارد"/>
    <meta property="og:description" content="مشاور وزیر علوم، تحقیقات و فناوری گفت: مهارت‌افزایی یکی از اولویت‌ها و برنامه‌های محوری این وزارتخانه است، چرا که با تقویت این بخش، میل به اشتغال‌پذیری بیشتر می‌شود."/>
  </head>
  <body>
    <article>
      <h1>مشاور وزیر علوم: آیین‌نامه جدید وزارت علوم بر برنامه‌های بین‌المللی تاکید دارد</h1>
      <h2>مشاور وزیر علوم، تحقیقات و فناوری گفت: مهارت‌افزایی یکی از اولویت‌ها و برنامه‌های محوری این وزارتخانه است، چرا که با تقویت این بخش، میل به اشتغال‌پذیری بیشتر می‌شود.</h2>
      <address>
        <time datetime="2019-11-23T14:31:00+00:00">23 Nov 2019, 14:31</time>
      </address>
      <p>به گزارش گروه دانشگاه خبرگزاری دانشجو، مسعود شمس‌بخش، مشاور وزیر علوم، تحقیقات و فناوری در دومین مجمع عمومی انجمن دانش‌آموختگان دانشگاه شهید چمران اهواز گفت: یکی از کار‌های مهم دولت این بود که علم و دانشگاه را در خدمت جامعه قرار دهد چرا که معرفی نیروی انسانی متخصص یکی از نیاز‌های ضروری جامعه است.</p>
      <p>شمس‌بخش افزود: در این سال‌ها تمام کوشش ما این بوده که برنامه‌ها و بخشنامه‌هایی در این زمینه به مجلس ارائه دهیم تا ارتباط دانشگاه با جامعه را بیشتر از گذشته تقویت کنیم.</p>
      <p>مشاور وزیر علوم، تحقیقات و فناوری ادامه داد: سال‌های گذشته در هفته پژوهش و فناوری و مناسبت‌های مختلف دانش‌آموختگان و متخصصان دستاورد‌های خود را عرضه می‌کردند، اما در سال‌های اخیر شرایطی فراهم شد تا این دستاورد‌ها بر اساس نیاز جامعه تولید شود که از این اقدام استقبال خوبی نیز صورت گرفت.</p>
      <p>وی بیان کرد: اکنون برخی از دانش‌آموختگان از نظر فنی سطح بالایی ندارند، اما با تقویت مهارت‌افزایی می‌توان زمینه اشتغال بهتری را برای آن‌ها در جامعه ایجاد کرد.</p>
      <p>شمس‌بخش گفت: در هر رشته‌ای دانشجویان باید درکنار تحصیلات خود، آشنایی بیشتری با محیط کار و مهارت خود پیدا کند.</p>
      <p>وی تصریح کرد: بسیاری از دانشجویان تنها به استخدام‌های دولتی فکر می‌کنند که اجرای سیاست مهارت‌افزایی می‌تواند آن‌ها را به سمت کارآفرینی سوق دهد.</p>
      <p>مشاور وزیر علوم ابراز کرد: در شرایط کنونی نیاز است که دانشگاه‌ها اقدامات و برنامه‌های بین‌المللی خود را بیشتر کنند که در آیین‌نامه جدید وزارت علوم برخلاف قبل، طرح‌های مشترک این زمینه آورده شده است.</p>
      <p>وی اظهار کرد: تلاش ما این بوده که دانشجویان در فضای سیاسی با کمال آرامش در دانشگاه‌ها فعالیت داشته باشند؛ سال گذشته حدود یک هزار و ۱۰۰ سخنرانی، مناظره و میزگرد در سطح دانشگاه‌ها برگزار و کم‌ترین حاشیه را شاهد بودیم.</p>
      <p>شمس‌بخش گفت: فضای دانشگاه باید به فضایی مناسب برای ارائه نظرات تبدیل شده و از فضای جنجالی فاصله بگیرند.</p>
      <h3>استفاده از ظرفیت دانش‌آموختگان در توسعه و پیشرفت دانشگاه موثر است</h3>
      <p>در ادامه غلامحسین خواجه، رئیس دانشگاه شهید چمران اهواز گفت: دانشگاه چمران اهواز از نظر سرمایه دانش‌آموختگی از دانشگاه‌های مطرح کشور است که تاکنون بیش از یک‌صد هزار فرد تحصیلکرده را تحویل جامعه داده که هر یک در نقطه‌ای از کشور خدمت می‌کنند.</p>
      <p>خواجه افزود: استفاده از این سرمایه برای پیشرفت دانشگاه شهید چمران اهواز امری ضروری است و این وظیفه ما است که این ظرفیت را شناسایی و مدیریت کنیم.</p>
      <p>رئیس دانشگاه شهید چمران اهواز گفت: دانش‌آموختگان نیز باتوجه به تعلق خاطر نسبت به دانشگاه چمران از این دعوت استقبال خوبی داشته‌اند و امید است سایر دانشگاه‌های کشور نیز در این زمینه تلاش بیشتری داشته باشند.</p>
      <p>وی بیان کرد: اکنون نیاز است که در کنار انجمن مرکزی دانش آموختگان، انجمن‌های دانشکده‌های مختلف تشکیل شود تا ارتباط بهتری با دانشجویان برقرار شود.</p>
    </article>
  </body>
</html>