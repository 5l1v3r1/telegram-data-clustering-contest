<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/novi-poreski-sistem-u-turskoj-ko-zaradjuje-vise-placa-vise/"/>
    <meta property="og:site_name" content="Krstarica"/>
    <meta property="article:published_time" content="2019-11-23T14:43:00+00:00"/>
    <meta property="og:title" content="Novi poreski sistem u Turskoj: Ko zarađuje više, plaća više"/>
    <meta property="og:description" content="ANKARA - Turski parlament ratifikovao je nove zakone o poreskoj regulaciji, koji uključuju veće stope za one sa visokim prihodima i veći porez na smeštaj"/>
  </head>
  <body>
    <article>
      <h1>Novi poreski sistem u Turskoj: Ko zarađuje više, plaća više</h1>
      <address><time datetime="2019-11-23T14:43:00+00:00">23 Nov 2019, 14:43</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>ANKARA – Turski parlament ratifikovao je nove zakone o poreskoj regulaciji, koji uključuju veće stope za one sa visokim prihodima i veći porez na smeštaj u hotelima, kao i nove poreze na digitalne usluge.</p>
      <p>Prema najavama vladajuće Stranke pravde i razvoja (AKP), zakon ima za cilj da prikupi „više poreza od onih koji zarađuju više i manje od onih koji zarađuju manje“.</p>
      <p>Zakonom se predlažu novi porezi na kuće, u zavisnosti od njihove vrednosti, kao i porez na smeštaj, prenosi turski Dejli Sabah.</p>
      <p>Novim pravilima predviđa se da kuće koje koštaju više od pet miliona turskih lira, što je oko 794.000 evra, podležu većem porezu na stanove.</p>
      <p>Kako se objašnjava, vlasnici kuća u vrednosti između 5 i 7,5 miliona lira, odnosno između 794.000 evra i 1.191.000 evra, moraće da plate 0,3 odsto poreza, dok će se na kuće u vrednosti izmedu 7,5 i 10 miliona lira, odnosno između 1.191.000 evra i 1.588.000 evra, primenjivati porez od 0,6 odsto.</p>
      <p>Na kuće u vrednosti više od 10 miliona lira plaćaće se porez po stopi od jednog procenta, prenosi crnogorski portal Investitor pozivajući se na Biznis info.</p>
      <p>Porez na usluge smeštaja biće jedan odsto do kraja 2020. godine, a nakon toga raste na dva procenata.</p>
      <p>Primenjivaće se na prihod i plaćaće ga gosti.</p>
      <p>Uredbom se, takođe, predviđa porez od 7,5 odsto na digitalno oglašavanje i digitalni sadržaj.</p>
      <p>Porez na digitalne usluge uključivaće sve oblike oglašavanja preko interneta i usluge koje omogućavaju slušanje, gledanje ili preuzimanje bilo kojeg digitalnog sadržaja u skladu s novim propisima.</p>
      <p>Novim zakonom udvostručuje se porez na prodaju deviza na 0,2 odsto i daje se ovlašćenje predsedniku Turske Redžepu Tajipu Erdoganu da ga podigne na deset puta veći iznos.</p>
      <p>Zakonom se ukida i oslobađanje od poreza na sportske sudije.</p>
      <p>Štaviše, porezi prikupljeni od prihoda sportista podići će se na sa 15 na 20 odsto.</p>
      <p>O ovom zakonu će raspravljati Odbor za planiranje i budžet parlamenta.</p>
      <p>(Tanjug)</p>
    </article>
  </body>
</html>