<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232820/"/>
    <meta property="og:site_name" content="Українська правда"/>
    <meta property="article:published_time" content="2019-11-23T14:06:47+00:00"/>
    <meta property="og:title" content="Біля посольства і консульств РФ пройшли акції пам'яті жертв Голодомору"/>
    <meta property="og:description" content="Біля посольства РФ у Києві і консульств у Львові, Харкові та Одесі в суботу пройшли акції пам’яті жертв Голодомору."/>
  </head>
  <body>
    <article>
      <h1>Біля посольства і консульств РФ пройшли акції пам'яті жертв Голодомору</h1>
      <address>
        <time datetime="2019-11-23T14:06:47+00:00">23 Nov 2019, 14:06</time>
      </address>
      <p>Біля посольства РФ у Києві і консульств у Львові, Харкові та Одесі в суботу пройшли акції пам'яті жертв Голодомору.</p>
      <p><b>Джерело</b>: "<a href="https://interfax.com.ua/">Інтерфакс-Україна</a>", "<a href="https://hromadske.ua/posts/bilya-konsulstv-rf-u-mistah-ukrayini-projshli-akciyi-pamyati-zhertv-golodomoru">Громадське</a>"</p>
      <p><b>Деталі</b>: Як передає "Інтерфакс-Україна", в акції біля посольства РФ <b>у Києві</b> брали участь близько двох десятків активістів.</p>
      <p>Акцію організували представники "Об'єднання добровольців" спільно з учасниками "Всесвітнього руху патріотів України".</p>
      <p>Учасники закликали українське суспільство цінувати незалежність країни і не забувати про російську агресію.</p>
      <p>На воротах посольства розмістили плакати з написом "Голодомор 1932-1933. Пам'ятаємо. Помстимося".</p>
      <p><b>Пряма мова</b> глави київського обласного центру "Об'єднання добровольців" Юрія Кашпіровського: "Мета – дуже проста, нагадати суспільству про злочини, які здійснила і продовжує здійснювати РФ, нагадати суспільству, в якій країні ми живемо, що Росія була, є і ще буде ворожої країною, яка стала причиною дуже багатьох жертв. І що ми повинні цінувати незалежність, оскільки вона дається нам такий дорогою ціною".</p>
      <p><b>Деталі</b>: Водночас, як повідомляє "Громадське", два десятки активістів вийшли до генерального консульства Росії <b>у Харкові</b>, бо вважають РФ наступницею радянської влади, винної у смерті мільйонів українців під час Голодомору 1932-1933 років.</p>
      <figure>
        <img src="https://img.pravda.com/images/doc/8/0/801eefc-1.jpg"/>
        <figcaption>Акція у Харкові</figcaption>
      </figure>
      <p>В акції протесту взяли участь представники "Об’єднання добровольців", активісти "Всесвітнього руху патріотів України", члени "Фрайкору" та ветерани бойових дій на Донбасі.</p>
      <p>Наприкінці акції активісти розклеїли листівки на паркані біля будівлі консульства з написом: "Тоді їх міг врятувати хліб, тепер нас врятує пам'ять".</p>
      <figure>
        <img src="https://img.pravda.com/images/doc/9/1/9143547-2.jpg"/>
        <figcaption>Акція у Харкові</figcaption>
      </figure>
      <p>Консульство у суботу було зачинене, тому до мітингувальників ніхто не вийшов. Захід пройшов мирно. За порядком слідкували близько 30 поліцейських.</p>
      <p><b>У Львові</b> півсотня представників "Об’єднання добровольців" та "Всесвітнього руху патріотів України" пікетували російське консульство.</p>
      <p>Пікетувальники розклеїли листівки на паркані будівлі з написом "Голодомор. Пам’ятаємо. Помстимось".</p>
      <p>З російського консульства до учасників акції також ніхто не вийшов. Захід відбувся мирно.</p>
      <p>Одночасно акція пройшла <b>в Одесі</b>.</p>
      <p>В Україні в четверту суботу листопада вшановують пам'ять жертв голодоморів та політичних репресій. День пам'яті жертв голодоморів і політичних репресій був встановлений указом другого президента України Леоніда Кучми в 1998 році.</p>
      <footer>Українська правда</footer>
    </article>
  </body>
</html>