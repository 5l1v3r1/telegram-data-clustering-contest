<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/mat-fran-fukushima-het-potatis-infor-os-i-tokyo/"/>
    <meta property="og:site_name" content="DN.SE"/>
    <meta property="article:published_time" content="2019-11-23T14:50:20+00:00"/>
    <meta property="og:title" content="Mat från Fukushima het potatis inför OS i Tokyo"/>
    <meta property="og:description" content="Vågar OS-arrangörerna i Tokyo servera kött och grönsaker från Fukushimaområdet? Och vågar i så fall den internationella olympiska kommittén låta de"/>
  </head>
  <body>
    <article>
      <h1>Mat från Fukushima het potatis inför OS i Tokyo</h1>
      <address><time datetime="2019-11-23T14:50:20+00:00">23 Nov 2019, 14:50</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/23/4cef267a-997d-422b-871c-a3c46fac553c/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Odlingar i Fukushimaområet. Nu är frågan om OS-arrangörerna vågar servera mat som producerats i området?<cite>Foto: Karyn Nishimura/AFP</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/23/add0779b-9dab-4c60-991f-422a5e653a25/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 2</b> Förödelsen efter tsunamin och jordbävningen i Japan 2011.<cite>Foto: Eugene Hoshiko/AP</cite></figcaption>
        </figure>
      </slideshow>
      <p>
        <b>Vågar OS-arrangörerna i Tokyo servera kött och grönsaker från Fukushimaområdet? Och vågar i så fall den internationella olympiska kommittén låta de tävlande äta maten?<br/>Frågan om mat från området kring det 2011 havererade kärnkraftverket ställs på sin spets inför OS 2020.</b>
      </p>
      <p><a href="https://www.dn.se/nyheter/varlden/nytt-kraftigt-skalv-i-japan/">Den 11 mars 2011</a> drabbade delar av Japan av en katastrofal tsunami efter en jordbävning ute till havs. Jordbävningen fick tre reaktorer i kärnkraftverket i Fukushima att drabbas av härdsmälta med ett radioaktivt utsläpp som följd.</p>
      <p><b>Alla boende inom en</b> radie av 20 kilometer från kärnkraftverket evakuerades och anläggningen kommer nu att monteras ned och stängas, något som beräknas ta mer än 40 år.</p>
      <p>Nu är frågan om deltagarna i nästa sommars olympiska spel i Tokyo ska få äta mat från det drabbade området. Enligt myndigheterna är maten ofarlig och har strålningsvärden långt under de tillåtna riktlinjer som gäller i exempelvis i Europa och USA.</p>
      <p>Enligt <a href="https://www.business-standard.com/article/pti-stories/japan-grapples-with-serving-fukushima-food-at-olympics-119112001683_1.html">nyhetsbyrån AFP</a> ligger det japanska gränsvärdet för radioaktivitet i kött på 100 becquerel cesium per kilo medan EU tillåter 1.250 och USA 1.200.</p>
      <p><b>De prover som tagits av</b> grönsaker, ris, frukt, fisk och kött har hittills legat under det japanska gränsvärdet, skriver tidningen. Bönderna i Fukushimaområdet gör nu sitt bästa för att övertyga världen om att deras mat är ofarlig att äta.</p>
      <p>Men alla litar inte på de japanska myndigheterna. Sydkorea, som ligger i fejd med Japan när det gäller en rad frågor med sina rötter tillbaka till andra världskriget, har låtit förstå att landet kan komma att ta med sig sin egen mat till tävlingarna.</p>
      <p><b>”Vi har begärt att de </b>olympiska organisatörerna ska visa objektiva uppgifter som bekräftats av en tredje part”, sa Sydkoreas olympiska kommitté i ett uttalande tidigare i år.</p>
      <p>Den internationella olympiska kommittén, IOK, har ännu inte bestämt sig för hur man ska agera i frågan, skriver tidningen.</p>
    </article>
  </body>
</html>