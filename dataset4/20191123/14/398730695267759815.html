<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/ovanligt-utegangsforbud-i-bogota-efter-valdsamma-protester/"/>
    <meta property="og:site_name" content="DN.SE"/>
    <meta property="article:published_time" content="2019-11-23T14:35:17+00:00"/>
    <meta property="og:title" content="Ovanligt utegångsförbud i Bogotá efter våldsamma protester"/>
    <meta property="og:description" content="Spänningen har ökat i Colombia sedan en organiserad nationell protestmanifestation övergått i lokala protester, kravaller och vandalisering."/>
  </head>
  <body>
    <article>
      <h1>Ovanligt utegångsförbud i Bogotá efter våldsamma protester</h1>
      <address><time datetime="2019-11-23T14:35:17+00:00">23 Nov 2019, 14:35</time> by <a rel="author" href="https://www.dn.se/av/anders-bolling/" target="_blank">Anders Bolling</a></address>
      <p>
        <b>Spänningen har ökat i Colombia sedan en organiserad nationell protestmanifestation övergått i lokala protester, kravaller och vandalisering. I huvudstaden Bogotá har nattligt utegångsförbud införts och militär beordrats ut.</b>
      </p>
      <p>Colombianerna bävar på lördagen för nya våldsamma incidenter på gatorna.</p>
      <p><b>Torsdagens landsomfattande generalstrejk </b>och massmanifestation avlöpte i huvudsak fredligt, men dagen efter utbröt våld på flera håll. Minst <a href="https://www.eltiempo.com/justicia/delitos/saqueos-y-violencia-dejan-146-capturas-436506">146 personer greps</a> i samband med oroligheterna på fredagen.</p>
      <p>I <a href="https://elpais.com/internacional/2019/11/22/america/1574461911_239534.html">huvudstaden Bogotá</a> konkurrerade ljud av ”kastrullkonserter” (slag på grytlock och liknande) från fredliga demonstranter med ljud av kravaller och polissirener i andra stadsdelar, främst i den södra änden av staden. Butiker och fordon vandaliserades.</p>
      <p>På kvällen exploderade en bilbomb utanför en polisstation i Santander de Quilichao strax söder om storstaden Cali och dödade tre och skadade tio.</p>
      <p>Strax därefter beslutade myndigheterna i Bogotá att införa allmänt utegångsförbud i staden mellan klockan 21.00 på fredagen (03.00 på lördagen svensk tid) och 05.00 på lördagen (11.00 svensk tid).</p>
      <p>President Iván Duque förklarade samtidigt att militär skulle beordras ut för att hjälpa polisen att hålla ordning på gatorna.</p>
      <p>– Vi måste kategoriskt förkasta alla former av våld, sade han i tv.</p>
      <p>Colombia har tidigare plågats av såväl inbördeskrig som knarkkartellernas våld, men totalt utegångsförbud har faktiskt inte införts i Bogotá sedan 1977.</p>
      <p><b>– Det verkar vara en krigszon där, säger</b> svensk-colombianen Oscar Lindgren Ortíz, som befinner sig i staden Barranquilla men har haft kontakt med personer i huvudstaden.</p>
      <p>På Twitter har flera klipp publicerats som uppges visa hur kriminella gäng begår brott, exempelvis en kapad buss som används till att forcera ingången till en butik, som sedan plundras.</p>
      <p>Grupper av spontant organiserade medborgargarden vakade trots utegångsförbudet i Bogotá hela natten till lördagen i syfte att hindra stölder och vandalisering. Borgmästaren manade folk att gå hem och avfärdade rykten om en hotande brottsvåg</p>
      <p>Oscar Lindgen Ortíz kusin i Bogotá filmade hur män med påkar och baseballträn skyddar sitt bostadshus mot personer som försöker ta sig in.</p>
      <figure>
        <iframe data-src="https://twitter.com/LindgrenOrtiz/status/1198109055232958465?s=20" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>– Här i Barranquilla är det tack och lov ännu lugnt. Vi hade en demonstration, men en helt fredlig sådan, med en kastrullkonsert, säger Lindgren Ortíz.</p>
      <p><b>President Duque, själv i kikarsiktet för många</b> av protesterna, har manat till nationell dialog, men han har inte nämnt några konkreta reformer.</p>
      <p>Torsdagens massmanifestation anordnades av en rad civila organisationer, som ville visa missnöje med löner och pensioner som halkat efter. Demonstranterna är också allmänt besvikna på styret av landet.</p>
      <p>– Jag protesterar för att jag är arg på den här regeringens brist på visioner och ledarskap, på tomma ord och på att presidenten säger att han lyssnar på oss samtidigt som han militariserar staden, säger 25-åriga statsvetaren Daniel Medina i Bogotá till <a href="https://elpais.com/internacional/2019/11/22/america/1574461911_239534.html">El País</a>.</p>
      <p><b>Colombia är det senaste av en rad latinamerikanska</b> länder där gatorna den senaste tiden fyllts av regeringskritiska demonstrationer: Ecuador, Chile, Bolivia och Nicaragua.</p>
      <p>
        <a href="https://www.dn.se/nyheter/varlden/mestadels-fredlig-massprotest-over-hela-colombia/">Läs mer: Mestadels fredlig massprotest över hela Colombia</a>
      </p>
    </article>
  </body>
</html>