<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/diablo-4-open-world-opportunita/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-23T14:44:00+00:00"/>
    <meta property="og:title" content="Diablo 4, secondo gli sviluppatori l'open world darà opportunità inedite | Game Division"/>
    <meta property="og:description" content="Diablo 4 avrà un open world che, secondo gli sviluppatori, aprirà numerose e diverse modalità di gioco fino ad ora inedite per la serie."/>
  </head>
  <body>
    <article>
      <h1>Diablo 4, secondo gli sviluppatori l'open world darà opportunità inedite | Game Division</h1>
      <address>
        <time datetime="2019-11-23T14:44:00+00:00">23 Nov 2019, 14:44</time>
      </address>
      <p>L’open world di <b>Diablo 4</b> darà ai fan nuove e differenti possibilità di gioco fino ad ora inedite per la serie. Ne sono convinti il game director <b>Luis Barriga</b> e l’art director <b>John Mueller</b> che sono tornati a parlare delle <b>novità</b> del prossimo capitolo in un nuovo video pubblicato da Game Informer dedicato proprio all’action RPG di Blizzard.</p>
      <p>L’<b>open world</b> viene considerato dal team di sviluppo come una delle <b>novità più importanti</b> perché permetterà ai giocatori, per la prima volta nella serie, di <b>decidere</b> in che modo andare avanti scegliendo a proprio piacimento se proseguire nella <b>storia</b> o se dedicarsi alle<b> attività secondarie</b>. Secondo il game director non si tratta semplicemente di esplorare più luoghi ma di avere a disposizione <b>differenti opportunità di gioco</b> come il PvP, effettuare scambi o partecipare ad eventi social, il tutto senza snaturare <b>l’anima della serie</b> dato che in Diablo 4 sarà sempre possibile concentrarsi soltanto sulla progressione nei <b>dungeon</b>.</p>
      <figure>
        <img src="https://www.tomshw.it/images/images/2019/11/diablo-iv-59891.jpg"/>
      </figure>
      <p>Leggi anche: <a href="https://www.tomshw.it/videogioco/diablo-iv-lo-abbiamo-provato-alla-blizzcon-2019/">Diablo IV, lo abbiamo provato al BlizzCon 2019!</a></p>
      <p><i>“Diablo 4 non è il classico titolo che una volta completato viene messo da parte</i> – ha detto Barriga – <i>Questo per alcuni giocatori andrà benissimo e per loro stiamo preparando una storia dai toni dark davvero eccezionale.</i> <i>Per chi vorrà continuare a giocare anche dopo averla completata, avere come fondamenta questo open world ci permetterà di creare numerosi contenuti”</i>. Il game director spiega che <b>il punto di partenza</b> nello sviluppo di Diablo 4 non è stato decidere fin da subito un <b>obiettivo</b> ben preciso.</p>
      <p>Il team ha infatti deciso di valutare con attenzione <b>tutti i punti forti</b> della serie e creare il nuovo episodio partendo proprio da questi abbracciando quello che è l’aspetto che rende Diablo unico rispetto alle altre serie di Blizzard ovvero le atmosfere dark. Diablo 4 non ha ancora <b>una data di uscita</b>, si sa soltanto che uscirà su PlayStation 4, Xbox One e PC anche se è quasi scontato l’arrivo sulle <b>console di prossima generazione</b>.</p>
      <blockquote>Se siete dei fan della serie allora potrebbe interessarvi il libro di illustrazioni The Art of Diablo disponibile <a href="https://toms.it/cYYXC">anche su Amazon</a>.</blockquote>
    </article>
  </body>
</html>