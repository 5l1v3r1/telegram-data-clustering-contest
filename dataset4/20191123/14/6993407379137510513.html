<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelenskyi-on-holodomor-commemoration/30288276.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T14:24:43+00:00"/>
    <meta property="og:title" content="«Не зможемо забути, не зможемо пробачити»: Зеленський в день пам’яті жертв Голодомору"/>
    <meta property="og:description" content="Президент України Володимир Зеленський із дружиною Оленою Зеленською запалили свічки пам’яті в Національному музеї Голодомору-геноциду з нагоди Дня пам’яті жертв Голодомору. Перед цим Зеленський вис"/>
  </head>
  <body>
    <article>
      <h1>«Не зможемо забути, не зможемо пробачити»: Зеленський в день пам’яті жертв Голодомору</h1>
      <address>
        <time datetime="2019-11-23T14:24:43+00:00">23 Nov 2019, 14:24</time>
      </address>
      <p>Президент України Володимир Зеленський із дружиною Оленою Зеленською запалили свічки пам’яті в Національному музеї Голодомору-геноциду з нагоди Дня пам’яті жертв Голодомору.</p>
      <p>Перед цим Зеленський виступив із промовою з нагоди роковин. Він відніс Голодомор до «злочинів, які доводять, що жорстокість та цинічність не мають меж».</p>
      <p>«Існує маса досліджень, відкрито багато архівних документів про це написано дійсно десятки книжок і знято не один фільм. Проти величезна кількість фактів та доказів все одно не дає ані розуму, ані серцю відповідь на просте питання: «за що?». Як взагалі може з’явитися думка знищити цілий народ? Як можна забрати в людей останню крихту хліба, а з нею - останню крихту надії? Надії, що ти або хоча б твої діти доживуть до наступного ранку?» – сказав він.</p>
      <figure>
        <iframe src="https://www.youtube.com/embed/k-zC3Pnn5o0" width="640" height="360" data-service="Youtube" scrolling="no"/>
      </figure>
      <p>У виступі Зеленський співставив кількість загиблих від штучного голоду з втратами України у Другій світовій війні.</p>
      <p>«Ми українці і нам все до снаги, але є дві речі, яких ми ніколи не зможемо: не зможемо це забути, не зможемо це пробачити. Сьогодні Україна і весь цивілізований світ моляться за невинних жертв цього жахливого злочину проти нашого народу», – заявив президент.</p>
      <p>Після цього Зеленський оголосив загальнонаціональну хвилину мовчання. По її завершенню він із дружиною запалив свічку пам’яті біля меморіалу.</p>
      <p>Окрім Зеленського, свічки до меморіалу принесли прем’єр-міністр Олексій Гончарук, голова Верховної Ради Дмитро Разумков, третій президент України Віктор Ющенко, представники областей України та анексованого Криму, Українського інституту пам’яті, Світового конгресу українців, а також представники дипломатичних місій та міжнародних організацій.</p>
      <p>
        <b>Читайте також: </b>
        <a href="https://www.radiosvoboda.org/a/holodomor-genocyd-marochko-donbass/30287314.html">
          <b>Чверть Донбасу померло від Голодомору, а втрати грецького населення Приазов’я досягли 30% – історик Марочко</b>
        </a>
      </p>
      <p>Офіс президента повідомляв раніше 23 листопада, що подружжя Зеленських вранці відвідало пам’ятник жертвам Голодомору, що на Михайлівській площі у Києві.</p>
      <p>23 листопада в Україні та світі <a href="https://www.radiosvoboda.org/a/news-ukraina-den-pamyati-zhertv-holodomoru/30287891.html">вшановують пам’ять загиблих під час Голодомору-геноциду</a> 1932–1933 років. У цей день о 16:00 відбулася акція «Запали свічку пам’яті» – щоб долучитися, достатньо запалити свічку на своєму вікні.</p>
      <p>У листопаді 2006 року Верховна Рада України визнала Голодомор 1932–1933 років <a href="https://www.radiosvoboda.org/a/holodomor-henotsyd-korotke-poyasnennia/29613422.html">геноцидом</a> українського народу.</p>
      <p>Україна з посиланням на дані науково-демографічної експертизи стверджує, що загальна кількість людських втрат від Голодомору 1932–33 років становить майже 4 мільйони осіб, а втрати українців у частині ненароджених становлять понад 6 мільйонів.​</p>
    </article>
  </body>
</html>