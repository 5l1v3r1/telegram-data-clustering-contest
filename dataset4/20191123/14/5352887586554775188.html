<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/vakaru-lietuva/palanga-pildys-papludimius-is-juros-iskastu-smeliu-1752187/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T14:14:00+00:00"/>
    <meta property="og:title" content="Palanga pildys paplūdimius iš jūros iškastu smėliu"/>
    <meta property="og:description" content="Reklama"/>
  </head>
  <body>
    <article>
      <h1>Palanga pildys paplūdimius iš jūros iškastu smėliu</h1>
      <address><time datetime="2019-11-23T14:14:00+00:00">23 Nov 2019, 14:14</time> by <a rel="author" href="https://www.ve.lt/autoriai/bns/" target="_blank">BNS</a></address>
      <p>Reklama</p>
      <p>
        <b> Palanga rengiasi papildyti centrinius paplūdimius iš jūros iškastu smėliu. Iš viso planuojama platinti beveik 2,5 kilometro ilgio pajūrio atkarpą į abi puses nuo Palangos tilto.</b>
      </p>
      <p>Savivaldybė numato 18,2 ha teritorijoje išpilti apie 180 tūkst. kubinių metrų smėlio – atkarpose nuo Birutės kalno iki Palangos tilto (1,68 km) ir nuo Palangos tilto iki Rąžės upės žiočių (apie 0,7 km). Čia paplūdimius planuojama platinti iki 70 metrų.</p>
      <p>Viešųjų pirkimų dokumentuose nurodoma, kad smėlį tiekėjams reikės kasti kasti Baltijos jūroje, Preilos–Juodkrantės šiauriniame poligone, 60 – 70 metrų nuo kranto.</p>
      <p>Savivaldybės Ūkio ir turto skyriaus vyriausioji specialistė Reda Kairienė teigia, darbus planuojama vykdyti balandžio-gegužės mėnesiais ir baigti iki vasaros sezono pradžios. Tai turėtų kainuoti apie 3 mln. eurų, darbai bus finansuojami iš europinių lėšų.</p>
      <p>„Anksčiau kaip balandžio 1-ąją vykdyti darbų negalima dėl aplinkosauginių reikalavimų, nes yra nerštavietės, paukščių perėjimo vietos, kurių negalima trikdyti. Smėlis bus imamas iš Juodkrantės poligono, jūros dugno. Yra dar 2005-aisiais atlikta galimybių studija, nustatyta, kad šis smėlis yra tinkamiausias, artimiausias esamam smėliui pagal dalelių dydį, kokybę“, – teigė R. Kairienė.</p>
      <p>Anot jos, kiek tiksliai reikės smėlio, paaiškės pavasarį, kadangi žiemą prasidėjus audrų sezonui situacija paplūdimiuose gali pablogėti.</p>
      <p>Reklama</p>
      <p>Pastarąjį kartą Palangos paplūdimiai iš esmės platinti 2011 – 2012 metais. Per šį laiką didžiausia grėsmė paplūdimiams kilo pernai, kai dėl audrų paplautas ir apsauginis kopagūbris nuo tilto iki Ražės upelio. Pernai pavasarį smėlis vežtas iš Šventosios uoste sukauptų smėlio atsargų, situacija stabilizuota.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/klaipedos-papludimiai-pildomi-smeliu-1613036/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedos-papludimiuose---vis-maziau-smelio-1609416/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/palangos-papludimius-planuojama-maitinti-smeliu-1567781/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedos-papludimiai-pildomi-smeliu-1495369/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/jura/ministerijai---padeka-uz-issaugotus-pajurio-krantus/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/siurkstus-zmogaus-kisimasis-i-gamta-967204/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/papludimiu-maitinimas-smeliu---specialistu-komentarai-761051/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>