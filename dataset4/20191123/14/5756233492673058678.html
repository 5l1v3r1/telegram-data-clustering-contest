<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622953/%D9%85%D8%B1%D8%AF%D9%85-%D8%AF%D8%B1-%DA%A9%D8%B4%D9%88%D8%B1%E2%80%8C%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%DA%86%D9%86%D8%AF-%D8%B3%D8%A7%D9%84-%DA%A9%D8%A7%D8%B1-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T14:05:00+00:00"/>
    <meta property="og:title" content="مردم در کشور‌های اروپایی چند سال کار می‌کنند؟"/>
    <meta property="og:description" content="به طور متوسط انتظار می‌رود که هر فرد اروپایی ۳۶.۲ سال کار کند."/>
  </head>
  <body>
    <article>
      <h1>مردم در کشور‌های اروپایی چند سال کار می‌کنند؟</h1>
      <address>
        <time datetime="2019-11-23T14:05:00+00:00">23 Nov 2019, 14:05</time>
      </address>
      <p>
        <i>به طور متوسط انتظار می‌رود که هر فرد اروپایی ۳۶.۲ سال کار کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> عمر کاری افراد ۱۵ تا ۶۴ سال در سطح اتحادیه اروپا در سال ۲۰۱۸ به طور متوسط ۳۶.۲ سال بوده است که ۰.۳ سال بیشتر از متوسط سال ۲۰۱۷ و ۳.۳ سال بیشتر از رقم اندازه گیری شده برای سال ۲۰۰۰ بوده است.</p>
      <p>به گزارش مرکز آمار اتحادیه اروپا، اگرچه مردان هنوز بیش‌تر از زنان کار می‌کنند، اما افزایش متوسط سال‌های مورد انتظار کاری زنان نقش مهمی در افزایش میانگین کل داشته است. اکنون انتظار می‌رود به طور متوسط هر مرد در اتحادیه اروپا ۳۸.۶ سال و هر زن ۳۳.۷ سال کار کنند.</p>
      <p>در بین کشور‌های مختلف، ایسلند با متوسط ۴۶.۳ سال کاری، بیشترین میزان مورد انتظار عمر کاری را در بین کشور‌های اروپایی داشته است و پس از آن سوئیس با ۴۲.۷ سال، سوئد با ۴۱.۹ سال و هلند با ۴۰.۵ سال قرار دارند.</p>
      <p>از سوی دیگر کمترین متوسط کاری مورد انتظار در بین کشور‌های اروپایی مربوط به ترکیه با ۲۹.۴ سال بوده است. ایتالیا با ۳۱.۸ سال و یونان با ۳۲.۹ سال دیگر کشور‌هایی هستند که انتظار می‌رود ساکنان آن کمتر از سایر کشور‌های اروپایی کار کنند.</p>
      <p>در بین دیگر کشور‌های اروپایی نیز متوسط سال‌های کاری در اسپانیا ۳۵.۲ سال، فرانسه ۳۵.۴ سال، انگلیس ۳۹.۲ سال، آلمان ۳۸.۷ سال، اتریش ۳۷.۵ سال، نروژ ۳۹.۶ سال و فنلاند ۳۸.۶ سال بوده است.</p>
      <p>منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.</p>
    </article>
  </body>
</html>