<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/23/zelenskyj-pro-golodomor-ne-zmozhemo-tse-zabuty-i-ne-zmozhemo-tse-probachyty/"/>
    <meta property="og:site_name" content="Рубрика"/>
    <meta property="article:published_time" content="2019-11-23T14:37:19+00:00"/>
    <meta property="og:title" content="Зеленський про Голодомор: &quot;Не зможемо це забути. І не зможемо це пробачити&quot;"/>
    <meta property="og:description" content="Президент України Володимир Зеленський вшанував пам’ять жертв Голодомору та звернувся до українців. Звернення опубліковано на офіційних сторінках президента у соціальних мережах. “У нашій історії є сторінки, які дуже боляче згадувати, але які неможливо забути. Злочини, які доводять, що жорстокість і цинічність не мають меж. Біди, яких нормальна людина не побажає навіть своїм найлютішим ворогам. Трагедії, настільки […]"/>
  </head>
  <body>
    <article>
      <h1>Зеленський про Голодомор: "Не зможемо це забути. І не зможемо це пробачити"</h1>
      <address><time datetime="2019-11-23T14:37:19+00:00">23 Nov 2019, 14:37</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/12-33-860x580.jpg"/>
      </figure>
      <p>Фото ОПУ<br/><b><b>Президент України Володимир Зеленський вшанував пам’ять жертв Голодомору та звернувся до українців.</b></b></p>
      <p>Звернення опубліковано на офіційних сторінках президента у соціальних мережах.</p>
      <p>“У нашій історії є сторінки, які дуже боляче згадувати, але які неможливо забути. Злочини, які доводять, що жорстокість і цинічність не мають меж. Біди, яких нормальна людина не побажає навіть своїм найлютішим ворогам. Трагедії, настільки великі, що людство ще не придумало слів, щоб описати той біль, який пережили українці.</p>
      <p>Сьогодні ми вшановуємо пам’ять жертв Голодомору – злочину геноциду, який вчинив тоталітарний сталінський режим проти українського народу.</p>
      <p>Можна нескінченно довго говорити про причини та катастрофічні наслідки. Існує маса досліджень, відкрито багато архівних документів, про це написано десятки книжок і знято не один фільм. Проте величезний обсяг фактів і доказів усе одно не дає ні розуму, ні серцю відповіді на просте питання.</p>
      <p>За що?</p>
      <p>Як взагалі може з’явитися думка знищити цілий народ? Як можна забрати у людей останню крихту хліба, а з нею – останню крихту надії. Надії, що ти або хоча б твої діти доживуть до наступного ранку.</p>
      <p>Історики сперечаються щодо точної кількості жертв геноциду, але цифри, якими вони оперують, є моторошними та викликають шок. Згідно з різними дослідженнями, від Голодомору 1932-1933 років померло від чотирьох до восьми мільйонів українців. Ці втрати зіставні з нашими втратами у Другій світовій війні.</p>
      <p>Ми – українці. І нам усе до снаги. Але є дві речі, яких ми ніколи не зможемо. Не зможемо це забути. І не зможемо це пробачити.<br/>Сьогодні Україна й весь цивілізований світ моляться за невинних жертв цього жахливого злочину. Сьогодні українці запалять у своїх вікнах свічки.</p>
      <p>Нехай тепло від них зігріє душі всіх загиблих.</p>
      <p>Вічна їм пам’ять”</p>
      <p><a href="https://rubryka.com/2019/11/23/golodomor-86/">Сьогодні – 86-ті роковини Голодомору</a>. </p>
      <related>
        <h4>Читайте також</h4>
        <a href="https://rubryka.com/article/vidomosti-pro-rodychiv-v-arhivah/"/>
      </related>
      <p><b><i>Довідка.</i> </b>Голодомор 1932–33 років забрав життя понад 7 млн людей. Щохвилини від штучного голоду помирало 26 людей. Зникали не лише сім’ї, а й цілі села. 23 листопада — важливий для України та кожного громадянина день. Четверта субота листопада — пам’ятний день, коли ми, запалюючи свічки та покладаючи горщики із зерном до пам’ятників та меморіалів, вшановуємо жертв Голодомору.</p>
    </article>
  </body>
</html>