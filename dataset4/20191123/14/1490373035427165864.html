<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/zimni-sporty/martina-dubovska-sjezdove-lyzovani-slalom-capova-shiffrinova_1911231434_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T14:34:00+00:00"/>
    <meta property="og:title" content="Nejlepší výsledek kariéry. Lyžařka Dubovská dojela v prvním slalomu sezony devátá"/>
    <meta property="og:description" content="Rekordní 41. pohárový triumf ve slalomu vybojovala obhájkyně malého i velkého křišťálového glóbu Američanka Mikaela Shiffrinová, jež konkurenci deklasovala."/>
  </head>
  <body>
    <article>
      <h1>Nejlepší výsledek kariéry. Lyžařka Dubovská dojela v prvním slalomu sezony devátá</h1>
      <address><time datetime="2019-11-23T14:34:00+00:00">23 Nov 2019, 14:34</time> by <a rel="author">ČTK</a></address>
      <p>
        <b>Senzační deváté místo obsadila slalomářka Martina Dubovská v závodu Světového poháru ve finském Levi. Sedmadvacetiletá česká lyžařka si dnes výrazně vylepšila dosavadní maximum mezi elitou, kterou byla 18. příčka ze Semmeringu z prosince 2016. Rekordní 41. pohárový triumf ve slalomu vybojovala obhájkyně malého i velkého křišťálového glóbu Američanka Mikaela Shiffrinová</b>
      </p>
      <p>Čtyřnásobná mistryně světa Shiffrinová konkurenci deklasovala téměř o dvě sekundy, Dubovskou o více než tři a půl. V historické tabulce slalomářských hvězd překonala o jedno vítězství švédskou legendu Ingemara Stenmarka, jenž kraloval mezi tyčemi v letech 1974 až 1987. Technicky dokonalé Američance na rekord stačilo necelých sedm let. Celkově si v SP připsala Shiffrinová 61. vyhraný závod.</p>
      <related>
        <h4>Číst článek</h4>
        <a href="https://www.irozhlas.cz/sport/zimni-sporty/alpske-lyzovani-eser-ledecka-svetovy-pohar-slalom-alpska-kombinace-paralelni_1910301430_tat"/>
      </related>
      <p>Dubovská právě v Levi před šesti lety poprvé bodovala a v sobotu se přiblížila úspěchům bývalé mistryně světa Šárky Strachové mezi slalomářskou špičkou. V prvním kole šokovala rodačka z Třince se startovním číslem 56 desátým časem a po druhé jízdě si o příčku polepšila po výpadku Slovenky Petry Vlhové. Ta první kolo vyhrála, ale ve druhém po chybě do cíle nedojela.</p>
      <p>V Levi bodovala i čtyřiadvacátá Gabriela Capová, třetí česká lyžařka Tereza Nová premiérový závod mezi elitou dokončila a obsadila 62. příčku.</p>
      <p>„Jsem moc spokojená. Byl to první slalom sezony, měla jsem výborné lyže i rychlost. Samozřejmě jsem měla i štěstí, nevím, jak by to dopadlo, kdyby Petra dojela. Všechno do sebe zapadlo,“ řekla Shiffrinová, jež po prvním kole ztrácela na slovenskou rivalku 13 setin.</p>
      <figure>
        <iframe data-src="https://twitter.com/anyuser/status/1198233250008911872" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/sport/zimni-sporty/roman-koudelka-skoky-na-lyzich-david-jiroutek-skatemill_1911121622_mov"/>
        <a href="https://www.irozhlas.cz/sport/zimni-sporty/barbora-havlickova-beh-na-lyzich-beh-do-vrchu-juniorka-mistrovstvi-sveta_1911072031_and"/>
        <a href="https://www.irozhlas.cz/sport/zimni-sporty/ester-ledecka-trenink-lyze-chile-la-parva-trenink-ondrej-bank_1909061819_kro"/>
        <a href="https://www.irozhlas.cz/sport/zimni-sporty/sjezdove-lyzovani-marcel-hirscher-konec-kariery-zdravi-svetovy-pohar-olympijske_1909042130_and"/>
      </related>
    </article>
  </body>
</html>