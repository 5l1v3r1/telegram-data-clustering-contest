<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386186/erdogan-ile-gorusen-chpli-iddiasi-rahmi-turan-kaynagini-da-acikladi"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T14:14:00+00:00"/>
    <meta property="og:title" content="Erdoğan ile görüşen CHP'li iddiası: Rahmi Turan kaynağını da açıkladı"/>
    <meta property="og:description" content="Son dakika haberleri... Sözcü gazetesi yazarı Rahmi Turan'ın Saray’da Erdoğan ile görüşen CHP’linin Muharrem İnce olduğunu iddia etmesi sonrası şimdi de haber kaynağını açıkladı."/>
  </head>
  <body>
    <article>
      <h1>Erdoğan ile görüşen CHP'li iddiası: Rahmi Turan kaynağını da açıkladı</h1>
      <h2>Son dakika haberleri... Sözcü gazetesi yazarı Rahmi Turan'ın Saray’da Erdoğan ile görüşen CHP’linin Muharrem İnce olduğunu iddia etmesi sonrası şimdi de haber kaynağını açıkladı.</h2>
      <address>
        <time datetime="2019-11-23T14:14:00+00:00">23 Nov 2019, 14:14</time>
      </address>
      <p>Son dakika haberleri... Sözcü gazetesi yazarı <b>Rahmi Turan</b> 4 gün önce, Cumhurbaşkanı <b>Recep Tayyip Erdoğan</b>'ın CHP’li bir isme <b>“Senin genel başkan olman lazım”</b> dediği iddiasıyla ilgili bir köşe yazısı kaleme almıştı.</p>
      <p>Rahmi Turan, <b>“Saray’da Erdoğan ile görüşen CHP’li”</b> yazısı sonrası kaynağının kendisine o ismin <b>Muharrem İnce</b> olduğunu dün söylemişti. Turan, kamuoyunda tartışılan hadise sonrası bugün de haber kaynağının gazeteci <b>Talat Atilla</b> olduğunu söyledi. Haber kaynağı olarak gösterilen gazeteci Talat Atilla'dan ise jet cevap geldi. </p>
      <h3>RAHMİ TURAN: KAYNAĞIM GAZETECİ TALAT ATİLLA</h3>
      <p>İngiltere’nin başkenti Londra’da tedavi gören Rahmi Turan bugünkü açıklamasında, <b>“Gerek ilk yazımda gerekse dün geceki açıklamalarımda kaynağımı asla açıklamayacağımı söylemiştim. Açıkçası; açıklamayı da düşünmüyordum. Fakat bana ‘Muharrem İnce’ ismini veren kaynağımın, bugün bazı haber sitelerine yaptığı ‘Rahmi Turan’ın haber kaynağı ben değilim’ açıklamasını görünce o ismi açıklamaya karar verdim. Bana Muharrem İnce ismini veren kaynağım gazeteci Talat Atilla’dır.”</b> ifadelerini kullandı. </p>
      <h3>“MECBUR KALDIM…”</h3>
      <p>Turan sözlerini şöyle sürdürdü:</p>
      <blockquote>“Kendisi de bu bilgiyi çok güvenilir olduğunu söylediği bir başka kişi tarafından elde etmiş. Dediğim gibi kaynağımı açıklamayacaktım ama onun ‘kaynak ben değilim’ açıklamasını görünce ismini açıklama mecburiyetinde kaldım.”</blockquote>
      <figure>
        <img src="https://www.milligazete.com.tr/sites/71/uploads/2019/11/23/large/talat-atilla-1574514099.jpg?r=cc8e488c36129817415c841a1118bb07"/>
      </figure>
      <h3>TALAT ATİLLA: TÜM AYRINTILARI YAZACAĞIM</h3>
      <p>İddialarla ilgili sosyal medya hesabından da bir açıklama yapan Talat Atilla, <b>"Değerli dostlar Rahmi Turan aynı zamanda benim sitem de yazıyor diye Rahmi Turan'ın yazısını benimle irtibatlayanların hepsini mahkemeye vereceğim. Çok çirkin. "Olay doğru, ismi açıklayamam" diyen Kılıçdaroğlu'na "Açıklamama lüksünüz yok" denmesi gerekirken, hedef şaşırtarak Rahmi Turan'a ve haber kaynağına yüklenilmesi traji komik bir akıl tutulması. 20 dakika sonra tüm ayrıntıları yazacağım..."</b> dedi. </p>
      <p>
        <a href="https://www.milligazete.com.tr/haber/3386290/talat-atilla-kaynagim-chpli-kilicdarogluna-dogrulattim">
          <b>Talat Atilla: Kaynağım CHP'li, Kılıçdaroğlu'na doğrulattım</b>
        </a>
      </p>
      <p>
        <a href="https://www.milligazete.com.tr/haber/3386347/talat-atilla-kimdir">
          <b>Talat Atilla kimdir?</b>
        </a>
      </p>
      <h3>ERDOĞAN: KÜLLİYEYE CHP'Lİ GELDİĞİ YALAN</h3>
      <p>Rahmi Turan'ın iddiaları sonrası CHP ve Ak Parti'de peşpeşe açıklamalar gelmişti. Son olarak Cumhurbaşkanı Recep Tayyip Erdoğan'da dün iddiaların yalan olduğunu açıklamış Kılıçdaroğlu'na sert sözlerle yüklenmişti.  Erdoğan, <b>"Güya ben Külliye'de bir CHP'li ile görüşmüşüm. Arkadaşlarım gerekli cevabı verdiler. Bunu haber yapan gazeteci kayıp. Bay Kemal senin hayatın yalan. Eğer yiğitsen ben Cumhurbaşkanlığımı ortaya koyuyorum, acaba sen genel başkanlığını ortaya koyuyor musun? İspat edemiyorsan çek git. Bu kadar iddialı söylüyorum. Bizim hayatımıza yalan girmedi ama bunların hayatı yalan."</b> demişti. </p>
      <h3>İNCE: BENİM ÜZERİMDEN PARTİ İÇİ MUHALEFETE SALDIRIDIR</h3>
      <p>Turan'ın Saray'da Erdoğan'la görüşen CHP'li ismin Muharrem İnce olduğunu söylemesi üzerine Muharrem İnce'de sert tepki gelmişti. İnce, <b>"Daha ilk günden Rahmi Turan’ın dile getirdiği iddiaların merkezine benim adımın oturtulacağını bana gelen bilgiler doğrultusunda tahmin etmiştim. Bunun benim üzerimden parti içi muhalefete yönelik bir operasyon olduğunu ve bunun Genel Merkezin mutfağında bir çete tarafından pişirildiğini biliyordum. Tahminlerimde yanılmadım. İddiaların benimle uzaktan yakından bir ilgisi yoktur, olamaz. Bu bana, benim üzerimden parti içi muhalefete yönelik şerefsizce bir saldırıdır. Bu şerefsiz, onurdan insanlıktan nasip alamamış kalemşörle ve kaynağım dediği saray soytarısıyla mutlaka yargı önünde hesaplaşacağız. Bu iş elbette sadece yargıyla sınırlı kalmayacaktır. Siyaseten bu operasyonun parçası olan ve Cumhurbaşkanlığı seçim akşamından bu yana şahsıma yönelik kampanya yürütenlerle de hesaplaşmamız kamuoyunun huzurunda devam edecektir. Şundan herkes emin olsun ki kimsenin yaptığı yanına kar kalmayacaktır. Ben kendimin ne olduğunu biliyorum. Madem ismimi ortaya attınız elinizdeki belgeleri de tüm Türkiye ile paylaşmanızı bekliyorum. Bu konu artık benim için siyasi bir konu olmanın çok ötesine geçmiş bulunmaktadır. CHP yönetimi bu saatten sonra konuyu geçiştiremez. Bu konuyla ilgili benim üzerimden mutlaka bir disiplin soruşturmasını da başlatmalıdır. Ya da taraf olarak konuyu yargıya taşıyıp kendi duruşunu göstermelidir."</b> açıklamasında bulunmuştu. </p>
    </article>
  </body>
</html>