<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/24/lepni-kell-tobb-a-meddo-ferfi-mint-no-magyarorszagon"/>
    <meta property="og:site_name" content="infostart"/>
    <meta property="article:published_time" content="2019-11-23T14:02:00+00:00"/>
    <meta property="og:title" content="Lépni kell, több a meddő férfi, mint nő Magyarországon"/>
    <meta property="og:description" content="A meddőségért már 60 százalékban a férfiak felelősek, ez az arány pedig folyamatosan nő, így fontos lenne egy ezt célzó központi program – mondta az InfoRádiónak Dévai István, a Dévai Intézet igazgató főorvosa. A hvg.hu értesülései szerint a kormány már dolgozik egy ilyen tervezeten."/>
  </head>
  <body>
    <article>
      <h1>Lépni kell, több a meddő férfi, mint nő Magyarországon</h1>
      <address><time datetime="2019-11-23T14:02:00+00:00">23 Nov 2019, 14:02</time> by <a rel="author">Infostart / InfoRádió - Varga Mónika</a></address>
      <h3>A meddőségért már 60 százalékban a férfiak felelősek, ez az arány pedig folyamatosan nő, így fontos lenne egy ezt célzó központi program – mondta az InfoRádiónak Dévai István, a Dévai Intézet igazgató főorvosa. A hvg.hu értesülései szerint a kormány már dolgozik egy ilyen tervezeten.</h3>
      <p>Körülbelül 5-10 éve már, hogy a férfiak spermaképe nem megfelelő, emiatt pedig andrológiai és egyéb kezelések szükségesek ahhoz, hogy a kívánt terhességek létrejöjjenek – fogalmazott Dévai István, a Dévai Intézet igazgató főorvosa, hozzátéve, hogy a meddőségben a férfiak jelenleg nagyobb arányban érintettek a nőknél, miközben a terápiás lehetőségek meglehetősen szűkek, mert esetleg egy gyulladást egy herevisszérműtéttel helyre lehet hozni, de magát a termékenységet önmagában csak a lombikbébi eljárások tudják korrigálni. Mára a kezelések 60 százaléka ICSI (Intracytoplasmic Sperm Injection) megtermékenyítő eljárás, ami a férfi meddőséget kezeli.</p>
      <blockquote>A teljes magyar lakosság 15-16 százaléka meddő, tehát körülbelül 10 százalékban érintettek a férfiak</blockquote>
      <p>– tette hozzá a szakember.</p>
      <p>Ennek oka pedig legtöbbször az életmód: a cigaretta, az alkohol, bizonyos százalékban a kábítószer is, valamint a stressz. A főorvos szerint az étkezésre is nagyon oda kellene figyelni, a kiegyensúlyozott étrendre, a zöldség, a gyümölcs, a hal és a hús fogyasztására.</p>
      <p>Sajtóhírek szerint a kormány egy meddő férfiaknak szóló nemzeti programon dolgozik. A Dévai Intézet vezetője szerint ennek mindenképpen van létjogosultsága, tekintettel arra, hogy a jelek szerint nő a férfimeddőség aránya.</p>
      <p>A szakember égetőnek tartja felhívni a lakosság figyelmét a spermavizsgálatra, hogy a 25-27 éves férfi korosztálynál generálisan lehessen jelentkezni az eljárásra, amely megfelelő eszközökkel egyszerűen és gyorsan elvégezhető, mindemellett rendkívül informatív.</p>
      <blockquote>Számos férfi ugyanis nincs tisztában azzal, hogy milyen a spermaképe, és csak egy-két, akár több év sikertelen próbálkozás után döbben rá, hogy gond van.</blockquote>
      <p>Ha egy országos szűrésen kiderülne, hogy elváltozás van, akkor sok mindent lehetne tenni, vagy akár a meglévő, csökkent mennyiségű spermát, fagyasztásos módszerrel évekkel későbbre is megőrizhetnék – hívta fel a figyelmet a szakember.</p>
      <p>
        <i>Nyitókép: pixabay</i>
      </p>
      <p>
        <b>Kapcsolódó hang</b>
      </p>
      <p>Nemzeti program meddő férfiaknak</p>
      <figure>
        <audio src="https://infostart.hu/audio/00005/0000534eb.mp3"/>
      </figure>
      <p> </p>
    </article>
  </body>
</html>