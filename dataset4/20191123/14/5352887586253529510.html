<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/vakaru-lietuva/ziemos-sventes-palangoje-vietos-tirpsta-1751894/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T14:22:00+00:00"/>
    <meta property="og:title" content="Žiemos šventės Palangoje: vietos tirpsta"/>
    <meta property="og:description" content="Palanga jau sulaukė gausių užsakymų - šv. Kalėdų ir Naujųjų metų sutikimui vietas viešbučiuose ir restoranuose rezervuoja ne tik lietuviai, bet ir užsieniečiai."/>
  </head>
  <body>
    <article>
      <h1>Žiemos šventės Palangoje: vietos tirpsta</h1>
      <address><time datetime="2019-11-23T14:22:00+00:00">23 Nov 2019, 14:22</time> by <a rel="author">Vakarų ekspreso” inf.</a></address>
      <p>
        <b>Palanga jau sulaukė gausių užsakymų - šv. Kalėdų ir Naujųjų metų sutikimui vietas viešbučiuose ir restoranuose rezervuoja ne tik lietuviai, bet ir užsieniečiai.</b>
      </p>
      <p>Pasak Palangos viešbučių ir restoranų asociacijos prezidentės Ingridos Valaitienės, kurortas per šventes pasiruošęs priimti daugiau kaip 2,5 tūkstančius svečių, tačiau vietos viešbučiuose ir restoranuose labai sparčiai tirpsta.</p>
      <p>Anot pašnekovės, Šiais metais norintieji žiemos šventes sutikti kurorte suskubo rezervuoti vietas gerokai anksčiau - jau nuo lapkričio pradžios. Šiuo metu, pasak I. Valaitienės, Palangos viešbučių užimtumas šventiniu laikotarpiu yra apie 50-60 procentų. Viešbučių rezervacijos svetainėse matyti, jog dvivietis kambarys Naujųjų nakčiai Palangos viešbučiuose kainuoja nuo 100 eurų, privačiuose apartamentuose - nuo 50 Eur.</p>
      <p>"Tiek viešbučiai, tiek restoranai šventiniu laikotarpiu rengia specialius pasiūlymus svečiams. Viešbučiai siūlo ne tik nakvynę, bet ir šventinę vakarienę, muzikinius pasirodymus", - sakė I. Valaitienė.</p>
      <p>Viešbučių ir restoranų asociacijos prezidentė pažymėjo, jog šventinių pasiūlymų kainos svyruoja nuo siūlomų paslaugų.</p>
      <p>"Pigiausias ir populiariausias pasiūlymas - vadinamasis kėdės mokestis. Tai yra vienos vietos rezervavimas šventiniame restorano ar kavinės renginyje. Į jį įeina vakaro programa, pasitikimo taurė, šalti užkandžiai, o šventinę vakarienę jau galima pasirinkti iš pateikiamo meniu už atskirą kainą", - sakė I. Valaitienė.</p>
      <p>Anot pašnekovės, dauguma restoranų ir kavinių šventinį vakarą lankytojams užsako gyvą muziką. "Tik vienuose tai gali būti vieno solisto pasirodymas, o kituose grupės koncertas. taip pat skiriasi ir programų trukmė. Vieni siūlo šventinę vakarienę iki 12 valandos, Naujųjų sutikimą viešbučio ar restorano terasoje arba ant Palangos tilto, kiti kviečia linksmintis iki paryčių", -šventinių programų subtilybes vardino pašnekovė.</p>
      <p>I. Valaitienė pridūrė, kad kaip ir kasmet šiemet, Palanga spindės ir siūlys nuostabią šventinių programą visą gruodžio mėnesį.</p>
      <p>"Žiemos šventės kurorte visada būna labai nuostabios, jaukios, kupinos įvairiausių renginių ir pramogų tiek vaikams, tiek suaugusiesiems", - priminė I. Valaitienė.</p>
      <p>Palangos turizmo centro vadovė Rasa Kmitienė antrino, kad žiemos šventės prie jūros vilioja ne tik visos Lietuvos gyventojus, bet ir kaimynus.</p>
      <p>"Sulaukiame nemažai užklausimų apie šventinius renginius iš Latvijos, Lenkijos. Juos, kaip ir lietuvius, labiausiai domina kalėdinis periodas ir Naujųjų metų naktis, o svečių iš Rusijos, Baltarusijos antplūdžio laukiame nuo Naujųjų metų iki Trijų Karalių", - sakė R. Kmitienė.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/vakaru-lietuva/savaitgalis-palangoje---svente-seimai-1750789/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/palangos-sefui-pasitraukus-is-gyvenimo-draugai-prabilo-apie-ji-slegusias-problemas-1749077/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/palangoje-isvaduotojams-tarybiniams-kariams-per-velines-degtos-zvakutes-1746992/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/palanga-vilioja-svecius-ir-maistu-ir-geru-poilsiu-1745789/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/palangos-poilsiautoju-pramogai-irengtas-muzikinis-fontanas-kol-kas-neatsiperka-1745806/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/jei-persalate-pirma-kryptis---palanga-1745799/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/palangoje-atsirado-vieta-kur-nakti-jau-nepasigersi-1745432/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/siemet-palangos-muzikinio-fontano-pajamos---3-650-euru-islaidos---7-000-euru-1745213/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>