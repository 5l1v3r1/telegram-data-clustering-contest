<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Bocan-Harcenko-Nekima-ne-odgovara-sto-su-odnosi-Beograda-i-Moskve-stabilni/570124?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T14:37:29+00:00"/>
    <meta property="og:title" content="Bocan-Harčenko: Nekima ne odgovara što su odnosi Beograda i Moskve stabilni"/>
    <meta property="og:description" content="BEOGRAD - Ambasador Rusije u Beogradu Aleksandar Bocan-Harčenko izjavio je da nikakve skandalozne priče ne mogu da nanesu štetu odnosima Srbije i Rusije, poručivši da nisu svi u svijetu zadovoljni njihovom saradnjom i da ima poziva Beogradu da od nje odustane."/>
  </head>
  <body>
    <article>
      <h1>Bocan-Harčenko: Nekima ne odgovara što su odnosi Beograda i Moskve stabilni</h1>
      <address><time datetime="2019-11-23T14:37:29+00:00">23 Nov 2019, 14:37</time> by <a rel="author">Srna</a></address>
      <p>BEOGRAD - Ambasador Rusije u Beogradu Aleksandar Bocan-Harčenko izjavio je da nikakve skandalozne priče ne mogu da nanesu štetu odnosima Srbije i Rusije, poručivši da nisu svi u svijetu zadovoljni njihovom saradnjom i da ima poziva Beogradu da od nje odustane.</p>
      <p>On je naveo da je najvažnije u čitavoj "špijunskoj aferi" da su sada bilateralni odnosi i prijateljstvo Srbije i Rusije stabilni.</p>
      <p>"To je čvrsto, sadržajno, sa takvom perspektivom i dubinom da nikakve skandalozne priče, odnosno tobožnje vrbovanje od strane ruskog vojnika srpskog vojnika ne mogu nanijeti nikavku štetu našem odnosu", rekao je Bocan-Harčenko za RTS.</p>
      <p>Prema njegovim riječima, često se dešavalo da se uoči značajnih sastanaka na visokom nivou pojavljuju "neke provokacije, nešto skandalozno, pa poslije toga je moguće da se demantuje".</p>
      <p>"Navikli smo na to i bez obzira na takve provokacije idemo dalje", rekao je Bocan-Harčenko.</p>
      <p>On je naglasio da je za građane najvažnije pitanje da li će biti neke štete po odnose dvije zemlje, te poručio da je neće biti.</p>
      <p>Bocan-Harčenko je istakao da ne razumije zašto vojno tehnička saradnja snažno iritira druge partnere Srbije, u regionu ili još dalje i dodao da Rusija pruža najbolju ponudu u smislu cjene naoružanja, kvaliteta, modernosti.</p>
      <p>"Zato, u tržišnom smislu naš ruski proizvod odgovara Srbiji. Rusiji ne pada na pamet da kaže da joj smeta da neka suverena zemlja trguje sa drugom zemljom", rekao je on.</p>
      <p>Govoreći o Kosovu i Metohiji, ruski ambasador je ukazao da se ponekad, posebno iz Prištine, čuju optužbe da Rusija želi da spriječi razgovore, da ne želi da se pregovara i zauvjek riješi taj problem.</p>
      <p>"To uopšte nije istina, Rusija je uvijek podržavala i govorila u prilog pregovora, više nego drugi partneri iz zapadnih zemalja", naglasio je on.</p>
      <p>Bocan-Harčenko je ukazao da iz Prištine nije bilo nijednog pomaka u susret obrazloženim zahtjevima Beograda, posebno u vezi onog za ukidanje takse od 100 odsto na robu iz centralne Srbije i BiH.</p>
    </article>
  </body>
</html>