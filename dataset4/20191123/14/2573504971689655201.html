<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kontrokultura.it/228882/il-santo-graal-e-davvero-la-coppa-in-cui-cristo-celebro-lultima-cena/"/>
    <meta property="og:site_name" content="KontroKultura"/>
    <meta property="article:published_time" content="2019-11-23T14:20:54+00:00"/>
    <meta property="og:title" content="Il Santo Graal è davvero la coppa in cui Cristo celebrò l’Ultima cena?"/>
    <meta property="og:description" content="Il Santo Graal, una mitica coppa (forse dorata) su cui si sono narrate innumerevoli leggende, in ambito cristiano e non. Un oggetto sacro dai poteri miracolosi instancabilmente ricercato nei tempi che furono e su cui una moltitudine di autori (da Chretien de Troyes a Dan Brown) hanno tentato di dare una descrizione al mistico manufatto […]"/>
  </head>
  <body>
    <article>
      <h1>Il Santo Graal è davvero la coppa in cui Cristo celebrò l’Ultima cena?</h1>
      <address><time datetime="2019-11-23T14:20:54+00:00">23 Nov 2019, 14:20</time> by <a rel="author" href="https://www.kontrokultura.it/author/marco-d-c/" target="_blank">Marco Della Corte</a></address>
      <p>Il <b>Santo Graal</b>, una mitica coppa (forse dorata) su cui si sono narrate innumerevoli leggende, in ambito cristiano e non. Un oggetto sacro dai poteri miracolosi instancabilmente ricercato nei tempi che furono e su cui una moltitudine di autori (da Chretien de Troyes a Dan Brown) hanno tentato di dare una descrizione al mistico manufatto appartenuto, si dice, a <b>Gesù Cristo</b>.</p>
      <p>Il Graal appare soprattutto all’interno delle cronache cavalleresche con protagonisti Re Artù e i Cavalieri della Tavola Rotonda. Ma si tratta realmente di una coppa? In questo articolo tenteremo di fare un po’ di chiarezza.</p>
      <h3>Che cos’è il Santo Graal?</h3>
      <p>Secondo quanto ci è stato tramandato, il Santo Graal fu la coppa usata da Gesù nel corso dell’<b>Ultima cena</b>. Si narra inoltre che nel contenitore in questione <b>Giuseppe D’Arimatea</b> raccolse il sangue do Cristo crocifisso. Al contatto col plasma divino, la coppa ottenne dei poteri mistici.</p>
      <p>Secondo la leggenda, solamente i puri di cuore sono degni di cercare il Graal, che donerebbe al prescelto saggezza e vita eterna. L’arte e la letteratura ci hanno narrato diverse versioni dell’oggetto sacro, che in un primo tempo fu presentato come un calice, poi come una pietra ed infine… nelle sembianze di una donna!</p>
      <p>In alcune cronache medioevali il Graal è correlato ai templari e lo stesso <b>Steven Spielberg</b> riprende tale elemento all’interno del film <i>Indiana Jones e l’ultima crociata. </i>Se ne sono dette tante sulla coppa utilizzata da Cristo, ma il Graal è davvero qualcosa di materiale? È necessario precisare che il mito in questione, che ci si creda o meno, nasce molto prima della nascita di Gesù. Il mito del calice mistico altri non sarebbe che un potpourri di <b>storie e leggende antichissime </b>fuse tra loro. Quale di queste abbia un minimo fondo di verità non è dato saperlo oramai.</p>
      <h3>L’origine del termine</h3>
      <p>Il termine Graal potrebbe risalire alla parola latina <i>gradalis </i>(scodella, vaso) che nella mitologia classica era un contenitore impregnato di forze divine benigne. <i>Aleteia</i>, in un articolo a tema, pone anche la cornucopia tra questi contenitori sacri precristiani.</p>
      <p><b>Wolfram Von Eschembach</b> nella sua opera <i>Parzifal</i>, presenta il Santo Graal non più come una coppa, bensì come una pietra rarissima, la <b>Lapis Exillis</b>, dotata di incredibili poteri miracolosi. Lapis Exillis potrebbe essere una storpiatura del termine <i>Lapis ex coelis</i>: “La pietra caduta dal cielo” alludendo alla sua presunta origine divina.</p>
      <h3>E se il Graal fosse una donna?</h3>
      <p>Rientrando in tempi più recenti il best-seller <i>Il Santo Graal, </i>di Richard Leigh, Michael Baigent ed Henry Lincoln ed il cult di Dan Brown, <b><i>Il codice Da Vinci</i></b>, offrono una loro particolare interpretazione della coppa identificandola come un ventre, l’utero di una donna, e non una qualsiasi, bensì Maria Maddalena, che secondo l’opinione degli autori in questione altri non fosse che la moglie di Gesù Cristo.</p>
      <p>La <b>linea di sangue di Gesù</b> avrebbe dato in seguito origine alla stirpe reale dei Merovingi e, di conseguenza, a quella dei carolingi. Una teoria affascinante, ma pur sempre rielaborata (e, diciamocelo pure, alterata) da alcuni passi dei vangeli apocrifi e dall’interpretazione, fin troppo fantasiosa, di antiche leggende e cronache antiche. Sia come sia, la leggenda del Graal continua ad affascinare anche al giorno d’oggi e, a distanza di 2019 anni dalla nascita di Cristo, la sua ricerca è tutt’altro che terminata!</p>
    </article>
  </body>
</html>