<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90368"/>
    <meta property="og:site_name" content="Denník politika"/>
    <meta property="article:published_time" content="2019-11-23T14:35:05+00:00"/>
    <meta property="og:title" content="Most-Híd do parlamentných volieb povedie Érsek, predseda strany Bugár bude dvojkou"/>
    <meta property="og:description" content="23.11.2019 (Webnoviny.sk) – Vládnu stranu Most-Híd povedie do budúcoročných parlamentných volieb súčasný minister dopravy Árpád Érsek. Po dnešnom zasadnutí Republikovej rady Mosta-Híd v centrále strany to povedal jej predseda Béla Bugár. Ten má byť na druhom mieste kandidátky, na treťom mieste sa nachádza súčasný minister životného prostredia László Sólymos. Štvorkou bude podpredseda strany a splnomocnenec vlády SR pre rómske komunity Ábel Ravasz. Podpredseda Národnej rady SR Andrej Hrnčiar bude kandidovať zo siedmeho miesta."/>
  </head>
  <body>
    <article>
      <h1>Most-Híd do parlamentných volieb povedie Érsek, predseda strany Bugár bude dvojkou</h1>
      <address><time datetime="2019-11-23T14:35:05+00:00">23 Nov 2019, 14:35</time> by <a rel="author">Webnoviny</a></address>
      <p>23.11.2019 (Webnoviny.sk) – Vládnu stranu Most-Híd povedie do budúcoročných parlamentných volieb súčasný minister dopravy Árpád Érsek. Po dnešnom zasadnutí Republikovej rady Mosta-Híd v centrále strany to povedal jej predseda Béla Bugár. Ten má byť na druhom mieste kandidátky, na treťom mieste sa nachádza súčasný minister životného prostredia László Sólymos. Štvorkou bude podpredseda strany a splnomocnenec vlády SR pre rómske komunity Ábel Ravasz. Podpredseda Národnej rady SR Andrej Hrnčiar bude kandidovať zo siedmeho miesta.</p>
      <h3>Šanca aj kresťanskí demokrati</h3>
      <p><i>„My nielen hovoríme o tom, že treba spolupracovať, ale reálne to aj robíme a o tom svedčí to, že na našej kandidátke sú predstavitelia strany Šanca či Maďarskej kresťanskodemokratickej aliancie (MKDA-MKDSZ),“</i> priblížil na tlačovej konferencii Bugár.</p>
      <p>Kandidátka je podľa neho postavená tak, aby ukázala, že strana vie presadzovať záujmy regiónov a že sa vie spájať s cieľom spolupráce, ktorá bude osožná pre všetkých.</p>
      <p>Predseda Mosta-Híd zároveň potvrdil, že na kandidátke už nebude minister spravodlivosti Gábor Gál či štátna tajomníčka rezortu spravodlivosti Edita Pfundtner, ktorí medzičasom oznámili, že v parlamentných voľbách 2020 kandidovať nebudú.</p>
      <h3>Aktualizovaný volebný program</h3>
      <p>Podpredseda Mosta-Híd Ábel Ravasz na tlačovke povedal, že vo volebnom programe strany budú klásť dôraz predovšetkým na rozvoj regiónov, životné prostredie, oblasť dopravy a na národnostné menšiny.</p>
      <p><i>„Nepripravili sme úplne nový program, ale urobili aktualizáciu programu Občianska vízia 2016 a nazvali ho Občianska revízia 2020. Konkrétne body programu predstavíme čoskoro,“</i> uviedol Ravasz.</p>
      <p>Posledné prieskumy verejnej mienky ukazujú, že Most-Híd by sa do parlamentu nedostal. Podľa prieskumu agentúry Focus, ktorý sa uskutočnil 30. októbra až 6. novembra na vzorke 1 020 respondentov, by stranu volilo 4,1 percenta. Agentúra MVK namerala strane v prieskume od 5. do 12. novembra na vzorke 1 079 opýtaných podporu 2,3 percenta.</p>
      <p>Hnutia a politické strany musia podať kandidačnú listinu do 1. decembra. Parlamentné voľby sa budú konať 29. februára 2020, vyhlásil ich predseda parlamentu Andrej Danko.</p>
      <p>Viac k témam: <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a><br/>Zdroj: Webnoviny.sk – <a href="https://www.webnoviny.sk/most-hid-do-parlamentnych-volieb-povedie-ersek-predseda-strany-bugar-bude-dvojkou/"><u>Most-Híd do parlamentných volieb povedie Érsek, predseda strany Bugár bude dvojkou</u></a> © SITA Všetky práva vyhradené.</p>
    </article>
  </body>
</html>