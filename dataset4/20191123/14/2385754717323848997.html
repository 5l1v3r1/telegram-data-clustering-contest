<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598747/disy-o-k-kyprianou-na-kounaei-to-daxtylo-stin-ezekia-papaioanou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T14:26:00+00:00"/>
    <meta property="og:title" content="ΔΗΣΥ: Ο κ. Κυπριανού να κουνάει το δάχτυλο στην Εζεκία Παπαϊωάνου"/>
    <meta property="og:description" content="«Είναι προφανές ότι για το ΑΚΕΛ η καλύτερη άμυνα είναι η επίθεση έστω κι αν αυτή, όπως εκδηλώθηκε και από τον Γενικό Γραμματέα του κόμματος της Αριστεράς..."/>
  </head>
  <body>
    <article>
      <h1>ΔΗΣΥ: Ο κ. Κυπριανού να κουνάει το δάχτυλο στην Εζεκία Παπαϊωάνου</h1>
      <address><time datetime="2019-11-23T14:26:00+00:00">23 Nov 2019, 14:26</time> by <a rel="author">SigmaLive</a></address>
      <p>«Είναι προφανές ότι για το ΑΚΕΛ η καλύτερη άμυνα είναι η επίθεση έστω κι αν αυτή, όπως εκδηλώθηκε και από τον Γενικό Γραμματέα του κόμματος της Αριστεράς σήμερα προς τον ΔΗΣΥ, είναι κενή περιεχομένου», ανέφερε το Σάββατο (23/11) ο εκπρόσωπος Τύπου του κόμματος, Δημήτρης Δημητρίου.</p>
      <p>Και συνέχισε λέγοντας: «Το είπαμε και χθες. Για εμάς στο Δημοκρατικό Συναγερμό είναι θέμα αρχής που το διατυπώσαμε από την πρώτη μέρα απαιτώντας σε όλους τους τόνους την πλήρη διαλεύκανση της σοβαρής αυτής υπόθεσης. Τονίσαμε πως πρέπει να γίνει η διερεύνηση από την αστυνομία με ενίσχυση της εμπιστοσύνης στον θεσμό που την διεξάγει. Εμείς, έχουμε υπομονή να περιμένουμε την ολοκλήρωση της έρευνας. Αν από την έρευνα, προκύψει πως ο οποιοσδήποτε, όποιος και αν είναι, όποια ιδιότητα και αν έχει, προέβη σε παράνομες πράξεις, είτε αφορούν παράνομη εισαγωγή και χρήση λογισμικού, πόσο μάλλον υποκλοπή προσωπικών δεδομένων, είμαστε οι πρώτοι που απαιτούμε από τους θεσμούς να εξαντλήσουν την αυστηρότητα τους και να προχωρήσουν σε παραδειγματική τιμωρία».</p>
      <p>Για να καταλήξει ως εξής: «Ούτε και δεχόμαστε παράλληλα από το ΑΚΕΛ να μας κάνει μαθήματα σεβασμού των ανθρωπίνων δικαιωμάτων και σεβασμού των ατομικών ελευθεριών. Αξίες που για εμάς στον Δημοκρατικό Συναγερμό, είναι αδιαπραγμάτευτες, πολεμήσαμε και πολεμούμε για να είναι κτήμα όλων των πολιτών. Το δάχτυλο του, ο κ. Άντρος Κυπριανού, ας το κουνάει στην Εζεκία Παπαϊωάννου και ας κάνει εκεί πρώτα τα μαθήματά του».</p>
    </article>
  </body>
</html>