<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/dijeso-hullott-a-polgaror-egyesuletnel-2044524/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T14:30:00+00:00"/>
    <meta property="og:title" content="Díjeső hullott a polgárőr egyesületnél"/>
    <meta property="og:description" content="Évi háromezer szolgálati órát teljesítenek önkéntesként a jászárokszállási polgárőrök."/>
  </head>
  <body>
    <article>
      <h6 class="kicker">JÁSZÁROKSZÁLLÁS</h6>
      <h1>Díjeső hullott a polgárőr egyesületnél</h1>
      <address><time datetime="2019-11-23T14:30:00+00:00">23 Nov 2019, 14:30</time> by <a rel="author">Illés Anita</a></address>
      <h4>Évi háromezer szolgálati órát teljesítenek önkéntesként a jászárokszállási polgárőrök.</h4>
      <p>A közterületi járőrözés és rendezvénybiztosítás mellett a polgárőr egyesület néhány évvel ezelőtt <a href="https://www.szoljon.hu/helyi-kozelet/kamerakkal-figyelik-meg-a-hulladekgyujtoket-1942065/">kamerarendszert épített ki</a> a városban, ami erősíti a lakosok biztonságérzetét. Munkájuk elismeréseként ebben az évben megkapták a Jászárokszállás Városért Díjat és az „Év Polgárőr Egyesülete” kitüntetést is. A helyi polgárőr egyesület tagjai évek óta önkéntesként dolgoznak a város közbiztonságáért. Feladataikat jelenleg huszonnégy fővel végzik, akik között nők is vannak.</p>
      <p>– Úgy gondolom, hogy a tagtársaim nevében bátran kijelenthetem: szabadidőnk egy részét felajánlva csak szívvel-lélekkel lehet igazán ezt a közösségi szolgálatot ellátni – vélekedett találkozásunkkor Czuczu Krisztián, a jászárokszállási polgárőr egyesület elnökhelyettese. Ezt erősítette meg Vágó Albert, a polgárőrség vezetője is, akivel telefonon beszéltünk. Ebben az évben kétszeresen is elismerték a polgárőrök munkáját.</p>
      <figure>
        <img src="https://www.szoljon.hu/wp-content/uploads/2019/11/+otf/922w/JaszPolgarorCzuczuKrisztian1.jpg"/>
        <figcaption>Czuczu Krisztián, a jászárokszállási polgárőr egyesület elnökhelyettese szerint az elismerések a csapatmunkának szólnak. Jelenleg huszonnégyen végzik a feladatokat<br/>Fotó: Illés Anita</figcaption>
      </figure>
      <p>– Megtiszteltetést jelent számunkra, hogy idén nyáron megkaptuk a Jászárokszállás Városért Díjat, majd néhány hónappal később októberben az Országos Polgárőr Szövetség kiemelt rendezvényének számító 1956-os díszünnepségén Jász-Nagykun-Szolnok megyében az „Év Polgárőr Egyesülete” kitüntetést. Az elismerések természetesen a csapatmunkának, a közösen végzett szolgálatnak szólnak – állapította meg az elnökhelyettes. Kiemelte, hogy tevékenységükben elsősorban a bűnmegelőzésre, a gyerekek biztonságos közlekedésére, a települési és térségi rendezvények zavartalan biztosítására helyezik a hangsúlyt.</p>
      <p>– Ebben az évben például az egyik kiemelt esemény volt Jászkiséren a Jász Világtalálkozó, ahol több mint ötszáz órát teljesítettünk. A rendőrség felkérésére segítünk baleseteknél a helyszín biztosításában, valamint eltűnt személyek felkutatásában is. Jelentős, hogy az elmúlt három hónapban közel kétszázötven kerékpárt regisztráltunk a nyilvántartási rendszerbe, amivel a kerékpárlopásokat igyekszünk megakadályozni – hangsúlyozta Czuczu Krisztián. Hozzátette: az utóbbi időben sok problémájuk van az illegális szemetelőkkel, akik a szelektív hulladékgyűjtő szigeteket rendszeresen elárasztják szeméttel.</p>
      <p>– Akad olyan hulladékgyűjtő sziget a városban, amit kamerával figyelünk meg. A kamerával rögzített felvételeknek köszönhetően az elmúlt két hónapban már három illegális szemetelő ellen tettünk feljelentést – mondta az egyesület elnökhelyettese.</p>
      <hr/>
      <p>
        <b>Az utánpótlás felé fordulnak</b>
      </p>
      <p>A polgárőrség néhány évvel ezelőtt pályázati támogatással és az önkormányzat segítségével kamerarendszert épített ki Jászárokszálláson, ami erősíti a lakosok biztonságérzetét. A város minden évben egymillió forintot biztosít az egyesület működéséhez. A polgárőrség irodájában jelenleg felújítási munkálatok zajlanak, így hamarosan megújult környezetben fogadják majd a lakosokat.</p>
      <p>– A jövőben a fiatalabb korosztály felé is szeretnének jobban nyitni, mert kevés fiatal csatlakozik a közösséghez – állapította meg Czuczu Krisztián. Így terveik között szerepel, hogy polgárőr szakkört indítanak a helyi iskolában, hogy minél több fiatal megismerje a polgárőrség tevékenységét, és átérezzék a közösségért végzett önkéntes szolgálat jelentőségét.</p>
      <hr/>
    </article>
  </body>
</html>