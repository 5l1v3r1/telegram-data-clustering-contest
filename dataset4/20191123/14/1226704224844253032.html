<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/papez-frantisek-po-prichode-do-japon/431859-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T14:15:00+00:00"/>
    <meta property="og:title" content="Pápež František po príchode do Japonska vyzval na jadrové odzbrojenie"/>
    <meta property="og:description" content="Pápež navštívi Nagasaki a Hirošimu a hovorí, že sa bude modliť za obete katastrofického bombardovania týchto dvoch miest."/>
  </head>
  <body>
    <article>
      <h1>Pápež František po príchode do Japonska vyzval na jadrové odzbrojenie</h1>
      <h2>Pápež navštívi Nagasaki a Hirošimu a hovorí, že sa bude modliť za obete katastrofického bombardovania týchto dvoch miest.</h2>
      <address><time datetime="2019-11-23T14:15:00+00:00">23 Nov 2019, 14:15</time> by <a rel="author">TASR</a></address>
      <p>Tokio 23. novembra (TASR) - Pápež František pricestoval v sobotu do Tokia, kde sa začína druhá časť jeho aktuálneho ázijského turné. V Japonsku zostane do utorka 26. novembra, píše agentúra AFP.</p>
      <p>Pápež krátko po pristátí na letisku v Tokiu, kam priletel po návšteve Thajska, apeloval v prospech spoločných opatrení na úplné odstránenie jadrových zbraní.</p>
      <p><i>"Čoskoro navštívim Nagasaki a Hirošimu, budem sa modliť za obete katastrofického bombardovania týchto dvoch miest a zopakujem vaše vlastné výzvy na jadrové odzbrojenie,"</i> povedal František po uvítacom obrade. Zhodenie jadrových bomb na tieto dve mestá označil za <i>"tragickú udalosť v ľudskej histórii"</i>.</p>
      <p>Návštevu Hirošimy i Nagasaki má 82-ročný pápež argentínskeho pôvodu na programe v nedeľu. Zhodenie amerických atómových bômb na tieto mestá v auguste 1945 si vyžiadalo najmenej 214.000 mŕtvych a prispelo k ukončeniu druhej svetovej vojny v Tichomorí - niekoľko mesiacov po tom, ako v Európe kapitulovalo nacistické Nemecko.</p>
      <figure>
        <img src="https://www2.teraz.sk/usercontent/photos/6/6/6/3-6660ecec85c41832b3e16a246de82cc9156dd6a3.jpg"/>
        <figcaption>Pápež František vystupuje z lietadla počas príletu na letisko v Tokiu 23. novembra 2019. Svätý Otec pricestoval na trojdňovú návštevu Japonska.<cite>Foto: TASR/AP</cite></figcaption>
      </figure>
      <p>V pondelok 25. novembra sa hlava katolíckej cirkvi stretne s cisárom Naruhitom, premiérom Šinzóom Abem a na štadióne v Tokiu bude celebrovať omšu.</p>
      <p>Pápež sa v krajine vychádzajúceho slnka stretne aj s obeťami zemetrasenia z roku 2011 a následnej vlny cunami, ktoré zasiahli severovýchod Japonska a vyžiadali si 18.500 obetí na životoch. Živel zároveň spôsobil katastrofu atómovej elektrárne vo Fukušime.</p>
      <p>Ide o tretiu pápežovu cestu do Ázie a jeho 32. zahraničnú cestu. Prichádza ho do dvoch krajín s katolíckou menšinou, ktoré pápež nenavštívil od 80. rokov 20. storočia.</p>
    </article>
  </body>
</html>