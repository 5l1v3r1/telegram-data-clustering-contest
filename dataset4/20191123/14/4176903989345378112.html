<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/putin-pozvao-vladajucu-partiju-da-preuzme-odgovornost/"/>
    <meta property="og:site_name" content="Krstarica"/>
    <meta property="article:published_time" content="2019-11-23T14:55:04+00:00"/>
    <meta property="og:title" content="Putin pozvao vladajuću partiju da preuzme odgovornost"/>
    <meta property="og:description" content="Predsednik Rusije Vladimir Putin pozvao je danas vladajuću Jedinstvenu Rusiju, čiji se danas godišnji kongres održava u Moskvi, da preuzme svoje"/>
  </head>
  <body>
    <article>
      <h1>Putin pozvao vladajuću partiju da preuzme odgovornost</h1>
      <address><time datetime="2019-11-23T14:55:04+00:00">23 Nov 2019, 14:55</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/9fdd9b3b.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Predsednik Rusije Vladimir Putin pozvao je danas vladajuću Jedinstvenu Rusiju, čiji se danas godišnji kongres održava u Moskvi, da preuzme svoje odgovornosti i „odgovori na probleme ljudi“ da bi ponovo postala „mašina koja pobedjuje“ kakva je bila.</p>
      <p>Putin je govorio pred 2.000 delegata medju kojima veliki broj regionalnih guvernera, poslanika ili senatora i premijer Dmitrij Medvedev, šef Jedinstvene Rusije.</p>
      <p>„Vi treba da nadjete i sami pokrenete goruća pitanja, bez čekanja. Pokušajte sami da rešite probleme“, rekao je Putin okupljenim delegatima navodeći kao primer bolnice u lošem stanju i škole.</p>
      <p>„Na terenu treba da vidite sve što zvaničnici ne vide. Tražite rešenja“, rekao je Putin koji nije zvanično član stranke koju je osnovao 2001.</p>
      <p>Jedinstvenoj Rusiji popularnost tone zbog ekonomske stagnacije Rusije i nepopularne penzijske reforme. Današnji Kongres, 19.Kongres stranke, poslužiće joj da pripremi parlamentarne izbore za 2021. odredjujući tim za predizbornu kampanju, što prema ruskim medijima nikad nije uradjeno toliko rano.</p>
      <p>Putin je istakao ogroman značaj tih izbora za budućnost partije i pozvao članove stranke da deluju tako da ljudi osete „pozitivne promene u svom životu“.</p>
      <p>„Članovi stranke nemaju moralno pravo da ne izvrše zadatke, da ih izbegavaju, da se kriju iza praznih obećanja, populizma, da kriju neuspeh i svoju nekompetenciju“, rekao je Putin. </p>
      <p>Prisustvo Putina na kongresu je da utiče na jačanje partije čija podrška je sada 32,6 odsto, daleko od 54 odsto dobijeno na izborima 2016, prema poslednjim anketama.</p>
      <p>Ruski predsednik, s podrškom gradjana od 70 odsto, želi da vrati disciplinu u redove stranke od koje su se brojni članovi distancirali, i prijavili se kao nezavisni kandidati na lokalnim izborima u septembru da bi izbegli nepopularnost Jedinstvene Rusije.</p>
      <p>Teškoće Jedinstvene Rusije otkrivaju njen još jedan veliki problem: nejakost političkog sistema  dalje od njegove vrhunske ličnosti, Vladimira Putina.</p>
      <p>U očima stručnjaka Jedinstvena Rusija danas je aneks Kremlja, ne donosi ni ideje ni strategiju i nepotrebna je izmedju dva izborna perioda. Analitičarka Tatjana Stanovaja smatra da Kremlj shvata da je potrebno spasti partiju ali da potcenjuje ozbiljnost situacije pošto se 2020. očekuje niz regionalnih izbora.</p>
      <p>Stanovaja je rekla da nikakva velika reforma Jedinstvene Rusije ne može da se obavi dok se ne budu znale namere Putina za posle 2024. godine kada mu ističe predsednički mandat.</p>
      <p>(Beta)</p>
    </article>
  </body>
</html>