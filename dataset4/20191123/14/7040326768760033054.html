<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/muharrem-ince-yarin-basin-toplantisi-duzenleyecek-1392768"/>
    <meta property="og:site_name" content="Karar.com"/>
    <meta property="article:published_time" content="2019-11-23T14:52:00+00:00"/>
    <meta property="og:title" content="Muharrem İnce, yarın basın toplantısı düzenleyecek"/>
    <meta property="og:description" content="Rahmi Turan'ın 'Beştepe'ye giden CHP'li Muharrem İnce'ydi' açıklamasının ardından iddiaların odağındaki İnce'den ikinci kez konuştu. Yarın basın toplantısı düzenleyeceğini belirten İnce"/>
  </head>
  <body>
    <article>
      <h1>Muharrem İnce, yarın basın toplantısı düzenleyecek</h1>
      <address>
        <time datetime="2019-11-23T14:52:00+00:00">23 Nov 2019, 14:52</time>
      </address>
      <p>
        <b>Rahmi Turan'ın 'Beştepe'ye giden CHP'li Muharrem İnce'ydi' açıklamasının ardından iddiaların odağındaki İnce'den ikinci kez konuştu. Yarın basın toplantısı düzenleyeceğini belirten İnce "Evimde sürece ilişkin kamuoyunu bilgilendirmek için isteyen gazetecinin, istediği soruyu sorabileceği basın toplantısı düzenleyeceğim" dedi. Sözcü yazarı Rahmi Turan, Beştepe'de Cumhurbaşkanı Erdoğan'la görüşen CHP'li ismin Muharrem İnce olduğunu açıklamıştı. İddiaları Twitter'dan yalanlayan İnce "Yargıda hesaplaşacağız" demişti.</b>
      </p>
      <p>Eski CHP Yalova Milletvekili Muharrem İnce'nin, Beştepe'ye giderek gizlice Cumhurbaşkanı Erdoğan ile görüştüğü iddiasının ardından Muharrem İnce'den ikinci açıklama geldi.</p>
      <p>Twitter'dan açıklama yapan İnce "24 Kasım 2019 Pazar günü saat 13.00’de Yalova Merkez Elmalık Köyündeki evimde sürece ilişkin kamuoyunu bilgilendirmek için isteyen gazetecinin istediği soruyu sorabileceği basın toplantısı düzenleyeceğim" ifadelerini kullandı.</p>
      <figure>
        <img src="https://static.karar.com/img/article_detail/19-11/23/01.jpg"/>
      </figure>
      <p>
        <b>NE OLMUŞTU?</b>
      </p>
      <p>CHP'li İnce şunları söylemişti: Daha ilk günden Rahmi Turan’ın dile getirdiği iddiaların merkezine benim adımın oturtulacağını bana gelen bilgiler doğrultusunda tahmin etmiştim.<br/><br/>Bunun benim üzerimden parti içi muhalefete yönelik bir operasyon olduğunu ve bunun Genel Merkezin mutfağında bir çete tarafından pişirildiğini biliyordum. Tahminlerimde yanılmadım.<br/><br/><b>"YARGI ÖNÜNDE HESAPLAŞACAĞIZ"</b><br/><br/>İddiaların benimle uzaktan yakından bir ilgisi yoktur, olamaz. Bu bana, benim üzerimden parti içi muhalefete yönelik şerefsizce bir saldırıdır. Bu şerefsiz, onurdan insanlıktan nasip alamamış kalemşörle ve kaynağım dediği saray soytarısıyla mutlaka yargı önünde hesaplaşacağız. Bu iş elbette sadece yargıyla sınırlı kalmayacaktır. Siyaseten bu operasyonun parçası olan ve Cumhurbaşkanlığı seçim akşamından bu yana şahsıma yönelik kampanya yürütenlerle de hesaplaşmamız kamuoyunun huzurunda devam edecektir. Şundan herkes emin olsun ki kimsenin yaptığı yanına kar kalmayacaktır.<br/><br/><b>"SİYASİ BİR KONU OLMANIN ÖTESİNE GEÇTİ"</b><br/><br/>Ben kendimin ne olduğunu biliyorum. Madem ismimi ortaya attınız elinizdeki belgeleri de tüm Türkiye ile paylaşmanızı bekliyorum. Bu konu artık benim için siyasi bir konu olmanın çok ötesine geçmiş bulunmaktadır.<br/><br/>CHP yönetimi bu saatten sonra konuyu geçiştiremez. Bu konuyla ilgili benim üzerimden mutlaka bir disiplin soruşturmasını da başlatmalıdır. Ya da taraf olarak konuyu yargıya taşıyıp kendi duruşunu göstermelidir."</p>
      <related>
        <a href="https://www.karar.com/guncel-haberler/ak-parti-iftiraya-sahip-cikan-kilicdaroglu-istifa-etmeli-1392422"/>
      </related>
      <related>
        <a href="https://www.karar.com/guncel-haberler/muharrem-incede-bestepe-iddiasina-yanit-genel-merkezdeki-bir-cetenin-isi-1392277"/>
      </related>
      <related>
        <a href="https://www.karar.com/guncel-haberler/bestepeye-giden-chpli-iddiasi-rahmi-turan-o-isim-muharrem-ince-1392272"/>
      </related>
    </article>
  </body>
</html>