<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gaming.hwupgrade.it/news/videogames/resident-evil-3-nuove-conferme-sul-remake-arrivera-nel-2020_85676.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-23T14:21:01+00:00"/>
    <meta property="og:title" content="Resident Evil 3: nuove conferme sul remake, arriverà nel 2020"/>
    <meta property="og:description" content="Dopo l'acclamato remake del secondo capitolo, anche Resident Evil 3: Nemesis potrebbe sbarcare sulle piattaforme di ultima generazione, almeno secondo i rumor. Stando alle indiscrezioni, Capcom potrebbe annunciare Resident Evil 3 Remake il prossimo mese, durante i The Game Awards 2019."/>
  </head>
  <body>
    <article>
      <h1>Resident Evil 3: nuove conferme sul remake, arriverà nel 2020</h1>
      <address><time datetime="2019-11-23T14:21:01+00:00">23 Nov 2019, 14:21</time> by <a rel="author">Pasquale Fusco</a></address>
      <p>
        <b>Dopo l'acclamato remake del secondo capitolo, anche Resident Evil 3: Nemesis potrebbe sbarcare sulle piattaforme di ultima generazione, almeno secondo i rumor. Stando alle indiscrezioni, Capcom potrebbe annunciare Resident Evil 3 Remake il prossimo mese, durante i The Game Awards 2019.</b>
      </p>
      <p>Quello di Resident Evil 2 si è dimostrato un eccellente remake, come testimoniano gli ottimi dati di vendita - con oltre 3 milioni di copie vendute nella prima settimana di lancio - e la recente nomination nella categoria Game of the Year ai <a href="https://gaming.hwupgrade.it/news/videogames/the-game-awards-2019-annunciato-l-elenco-delle-nomination_85608.html">The Game Awards 2019</a>. Sarà proprio in occasione di quest’ultimo evento che, stando ai rumor, <b>Capcom</b> potrebbe svelare <b>un altro remake</b>, quello con cui riproporrà ai giocatori il mai troppo lodato <b>Resident Evil 3: Nemesis</b>.</p>
      <p>
        <b>Resident Evil 3: Nemesis tornerà il prossimo anno?</b>
      </p>
      <p>La voce di corridoio in questione proviene da <a href="https://www.youtube.com/channel/UCoIXnB865l9Ex9zs4OIXTdQ">Spawn Wave</a>, youtuber che avrebbe pubblicato un video in cui discute della presunta esistenza di <b>Resident Evil 3 Remake</b>.</p>
      <figure>
        <iframe src="https://www.youtube.com/embed/ksBrLDX8SCM" width="600" height="338" data-service="Youtube" scrolling="no"/>
      </figure>
      <p>Attualmente in lavorazione presso <b>Capcom</b>, il terzo capitolo potrebbe sbarcare sulle piattaforme di ultima generazione - <b>PC</b>, <b>PlayStation 4</b>,<b> Xbox One</b> - subendo lo stesso trattamento riservato per Resident Evil 2, rilasciato lo scorso gennaio. L’insider non si scompone circa le possibili caratteristiche del prossimo remake, ma sostiene che sarà anch’esso basato sul <b>RE Engine</b>, motore utilizzato per lo sviluppo di Resident Evil 7: Biohazard (2017) e per il suddetto secondo capitolo.</p>
      <p>Cosa più importante, stando alle dichiarazioni di Spawn Wave l’annuncio legato a <b>Resident Evil 3: Nemesis</b> potrebbe arrivare prima di quanto si possa immaginare: durante la cerimonia dei<b> The Game Awards 2019</b>, prevista per il prossimo 13 dicembre. In tale occasione, Capcom potrebbe anche svelare la finestra di lancio del gioco, che potrebbe coincidere con un generico <b>2020</b>. </p>
      <p>C’è da dire che Spawn Wave aveva già dimostrato di essere un affidabile insider prevedendo per primo l’esistenza di Elder Ring, prossimo RPG targato From Software, e il coinvolgimento dell’autore George R. R. Martin. Trattandosi comunque di un rumor, consiglieremmo di trattare queste informazioni con la dovuta cautela, in attesa di eventuali conferme da parte di Capcom. Vista la vicinanza ai <b>TGA 2019</b>, l’attesa non dovrebbe essere troppo lunga.</p>
    </article>
  </body>
</html>