<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/zelenskyj-spodivayetsya-shho-ukrayina-otrymaye-bezviz-iz-kanadoyu.html"/>
    <meta property="og:site_name" content="1NEWS"/>
    <meta property="article:published_time" content="2019-11-23T14:01:34+00:00"/>
    <meta property="og:title" content="Зеленський сподівається, що Україна отримає безвіз із Канадою"/>
    <meta property="og:description" content="Зеленський сподівається, що Україна отримає безвіз із Канадою"/>
  </head>
  <body>
    <article>
      <h1>Зеленський сподівається, що Україна отримає безвіз із Канадою</h1>
      <address>
        <time datetime="2019-11-23T14:01:34+00:00">23 Nov 2019, 14:01</time>
      </address>
      <figure>
        <img src="https://1news.com.ua/wp-content/uploads/2019/11/075014982-1024x576.jpg"/>
      </figure>
      <p>Президент Володимир Зеленський заявив прем’єр-міністру Канади Джастіну Трюдо, що сподівається на поступове спрощення візового режиму для українців. Зеленський подзвонив Трюдо, щоб привітати його Ліберальну партію з перемогою на виборах, а Канаду – з формуванням нового уряду, повідомляє 1NEWS, посилаючись на <a href="https://gazeta.ua/articles/world-life/_do-kanadi-bez-vizi-koli-chekati-sproschennya-vizovogo-rezhimu/939534">Gazeta.ua</a>.</p>
      <p>У розмові Зеленський висловив сподівання на поступову лібералізацію Канадою візового режиму для громадян України. На думку президента, це має “ще більше зміцнити взаємини між народами двох країн”.</p>
      <p>Нагадаємо, під час візиту до Канади у липні Зеленський повідомив, що канадська сторона запропонувала приєднати Україну до програми Trusted Travelers, яка передбачає спрощену процедуру приїзду українців до Канади.</p>
      <p>Тоді Зеленський сказав, що розглядає це як “ще один крок до майбутнього безвізового режиму з Канадою”.</p>
      <p>Згідно з програмою уряду, у 2020 році планують завершити переговори про спрощення візового режиму з Канадою.</p>
      <p>Канада в перші місяці 2019 року відмовила у візах 23% заявників з України.</p>
    </article>
  </body>
</html>