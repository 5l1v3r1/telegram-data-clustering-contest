<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isaechia.it/2019/11/23/temptation-island-6-jessica-battistello-gesto-riconquistare-definitamente-andrea-filomena/"/>
    <meta property="og:site_name" content="Isa e Chia"/>
    <meta property="article:published_time" content="2019-11-23T14:00:44+00:00"/>
    <meta property="og:title" content="‘Temptation Island 6’, Jessica Battistello rivela quale gesto ha dovuto fare per riconquistare definitamente Andrea Filomena"/>
    <meta property="og:description" content="La coppia formata da Jessica Battistello ed Andrea Filomena è stata sicuramente una delle più discusse della scorsa stagione di Temptation Island. I due sono approdati nel villaggio sardo per scoprire se potevano dare nuova vita al loro rapporto dopo aver cancellato il matrimonio che si sarebbe dovuto celebrare questa estate ma, a causa dell’eccessiva vicinanza tra la ragazza e il tentatore (e futuro tronista) Alessandro Zarino, la relazione tra i due è arrivata definitivamente al capolinea durante il loro falò di confronto finale."/>
  </head>
  <body>
    <article>
      <h1>‘Temptation Island 6’, Jessica Battistello rivela quale gesto ha dovuto fare per riconquistare definitamente Andrea Filomena</h1>
      <address><time datetime="2019-11-23T14:00:44+00:00">23 Nov 2019, 14:00</time> by <a rel="author">Melissa</a></address>
      <figure>
        <img src="https://static.nexilia.it/isaechia/2019/11/Andrea-Filomena-e-Jessica-Battistello.jpeg"/>
        <figcaption>Andrea Filomena e Jessica Battistello</figcaption>
      </figure>
      <p>La coppia formata da <b>Jessica Battistello </b>ed <b>Andrea Filomena</b> è stata sicuramente una delle più discusse della scorsa stagione di <i>Temptation Island</i>. I due sono approdati nel villaggio sardo per scoprire se potevano dare nuova vita al loro rapporto dopo aver cancellato il matrimonio che si sarebbe dovuto celebrare questa estate ma, a causa dell’eccessiva vicinanza tra la ragazza e il tentatore (e futuro tronista) <b>Alessandro Zarino</b>, la relazione tra i due è arrivata definitivamente al capolinea durante il loro falò di confronto finale.</p>
      <p>Sin dal primo momento sono stati numerosi gli avvistamenti pubblici tra il <b>Filomena</b> e la <b>Battistello</b> tanto che diverse persone hanno avanzato l’ipotesi che i due, in realtà, fossero d’accordo da prima ancora di partire per <i>Temptation Island</i> e che non si fossero mai lasciati. Se dalla fine della trasmissione <b>Jessica</b> più di una volta ha parlato della sua relazione con <b>Andrea</b>, rispondendo a qualche curiosità degli utenti che la seguono sui <i>social</i>, <b>Andrea</b> ha preferito la via del silenzio e sembrava aver chiuso definitivamente il suo cuore alla <b>Battistello </b>(ve ne abbiamo parlato<b> <a href="https://www.isaechia.it/2019/09/09/temptation-island-6-jessica-battistello-abito-sposa-nozze-andrea-filomena-replica-ironia-invidiosa-ilaria-teolis-nunzia-sansone/">QUI </a></b>e<b> <a href="https://www.isaechia.it/2019/09/12/temptation-island-6-jessica-battistello-riconquistare-andrea-filomena-gesto/">QUI</a></b>).</p>
      <p>A diversi mesi di distanza dalla loro rottura, però, i due hanno annunciato pubblicamente di essere tornati insieme nonostante il lungo periodo che li ha visti divisi (ve lo abbiamo raccontato in <a href="https://www.isaechia.it/2019/10/30/temptation-island-andrea-filomena-jessica-battistello-tornati-insieme-annuncio-ufficiale/"><b>QUESTO</b> </a>articolo) e, alle pagine del <i>magazine</i> di<i> Uomini e Donne</i>, la coppia ha svelato gioie e dolori del difficile momento vissuto. Se da una parte la <b>Battistello</b> ha spiegato di non essere mai riuscita a staccarsi totalmente da quello che era il suo ex fidanzato e di aver provato il tutto per tutto organizzando un incontro con gli ex suoceri…</p>
      <blockquote>Dopo il confronto a <i>Uomini e Donne</i> io e <b>Andrea</b> abbiamo continuato a sentirci, soprattutto per via del cane che condividevamo. Volevo lottare per recuperar la nostra storia, ma lui mi diceva di non essere pronto: temporeggiava senza respingermi. Sapevo che al di là della delusione, la posizione assunta dalla sua famiglia lo frenava. Nulla di quello che facevo sembrava bastare, nonostante le tante dimostrazioni. Ho passato molte settimane chiusa in casa perché non stavo bene: sono arrivata al punto di decidere di gettare la spugna, lasciare tutto e partire per Santo Domingo, per tornare dai miei genitori. Quando l’ho comunicato ad <b>Andrea</b>, lui mi ha fermata: mi ha spiegato che la paura, l’orgoglio e anche la famiglia lo stavano bloccando, ma non voleva lasciarmi andare via. In quel momento ho capito di dover fare ancora qualcosa per salvare il nostro rapporto e ho chiesto di poter parlar con i suoi genitori per avere un confronto. Ho trovato davanti a me due persone comprensive che, nonostante tutto, desideravano la felicità di entrambi. Da quel momento io e <b>Andrea</b> abbiamo deciso di riprovarci.</blockquote>
      <p>Dall’altra <b>Andrea</b> ha raccontato la sua iniziale titubanza nel fidarsi nuovamente della ragazza ma di aver abbassato tutte le difese dopo averla vista cercare un confronto con i suoi genitori:</p>
      <blockquote>Da parte mia c’era c’era tanta rabbia. Il mio essere altalenante derivava anche dalla volontà di farla penare. Ma la verità è che non ho mai smesso di amarla, nonostante lei pensasse il contrario. Avevo paura di soffrire e sapere di non avere l’appoggio della mia famiglia non mi faceva stare sereno. È importante che la mia compagna abbia un buon rapporto con i miei genitori, che sia parte integrante del nostro nucleo familiare: è bello essere una coppia in tutto. Non mi sarei mai aspettato che <b>Jessica</b> cercasse un confronto con loro. È stato un gesto importante che i miei hanno apprezzato e che ha cambiato molte cose.</blockquote>
      <p>Il ritorno alla realtà dopo la travagliata esperienza nell’<i>Is Morus Relais</i> ha inevitabilmente alterato qualsiasi equilibrio precedente ma ha dato anche la possibilità a <b>Jessica</b> di vedere <b>Andrea </b>con occhi diversi:</p>
      <blockquote>Vedere <b>Andrea</b> stare male per quello che era successo a <i>Temptation Island</i> ha cambiato molte cose dentro di me. In precedenza lui era diventato freddo, abitudinario e io ero arrivata al villaggio convinta che non ci fosse più un sentimento forte alla base della nostra relazione. Vederlo soffrire mi ha fatto capire la misura del suo amore e ho guardato il nostro rapporto da una prospettiva diversa. Mi sono interrogata sui miei sentimenti: la mancanza di <b>Andrea</b> era sempre più forte. Ho provato a stare sola per capire se fosse solo un dispiacere passeggero oppure no, ma più provavo a distrarmi con altro o ricevevo messaggi da altri ragazzi, più lui mi mancava. In quel momento ho capito di volere solo <b>Andrea</b>.</blockquote>
      <p>Nel frattempo il <b>Filomena</b>, invece, ha dovuto fare i conti con l’assenza della <b>Battistello</b> in quello che era stato il loro nido d’amore…</p>
      <blockquote>Non riuscivo a togliermela dalla testa. Da quando ho rimesso piede in casa non ho più dormito nella nostra camera da letto. Ogni sera andavo sul divano perché il pensiero di ritrovarmi in quella stanza da solo era una sofferenza. Dare una seconda possibilità a questa storia voleva dire andare contro le mie regole, eppure una parte di me sempre più forte mi suggeriva di fare proprio questo. Provavo a uscire, ogni sera cenavo fuori in compagnia, ma era evidente agli occhi di tutti che non fossi più sereno. <b>Jessica</b> era quello che mi mancava.</blockquote>
      <p>Non tutto il male viene per nuocere però e oggi la coppia, grazie agli errori commessi in passato, sembra più consapevole e disposta a superare le divergenze caratteriali come ha raccontato <b>Andrea</b>…</p>
      <blockquote>Cerchiamo i compromessi, una volta cede uno e una l’altro. Quando arrivo a casa dal lavoro cerco di darle attenzioni, di essere più presente. <b>Jessica</b> è più amorevole e sento tutto il suo affetto. Le lascio i suoi spazi, perché non voglio più commettere gli errori del passato.</blockquote>
      <p>E <b>Jessica</b> è sembrata dello stesso avviso del fidanzato tanto da aver sentito <b>Alessandro</b>, dopo la fine del suo percorso come tronista a <i>Uomini e Donne</i>, con il totale supporto di <b>Andrea</b>:</p>
      <blockquote>Siamo più consapevoli dell’amore che proviamo uno per l’altro. Ancora oggi tra di noi non è tutto perfetto, ma c’è la volontà di limare i difetti del nostro carattere e di venirci incontro. Continuiamo a discutere per le sciocchezze, ma se prima io mettevo il muso e non parlavo per giorni, ora cerco un confronto e il dialogo. Sono diventata anche molto più gelosa di lui. <b>Andrea</b> prima si lamentava dell’assenza di questo mio lato caratteriale, invece adesso mi viene naturale essere così. Lo vedo maturato e, nonostante certi aspetti della sua personalità siano difficili da cambiare, mi sta dimostrando di avere tutte le intenzioni di provarci. Ora si fida di più e mi lascia molti più spazi. Qualche giorno fa ho sentito <b>Alessandro</b> al telefono, per sapere come stava dopo la fine del suo trono, e <b>Andrea</b> è stato comprensivo.</blockquote>
      <p>La <b>Battistello</b> infatti ha svelato di essere rimasta in buoni rapporti con <b>Zarino</b> e ha raccontato di aver seguito anche il suo percorso nel <i>dating show</i>:</p>
      <blockquote>Tra di noi è rimasto un bel rapporto. Quando <b>Alessandro</b> mi ha detto che avrebbe fatto il tronista, ho fatto fatica a immaginarlo su quella poltrona, per via della sua timidezza. Ho visto il suo percorso e credo abbia peccato di ingenuità. A volte ha assunto un atteggiamento troppo morbido anche nei confronti di <b>Giulio</b>, passando per quello senza carattere. So che avrebbe potuto dare di più. L’ho chiamato per sapere come vivesse la fine del suo percorso. Credo che <b>Veronica</b> gli piacesse veramente, ma non ha saputo gestire la situazione e se l’è lasciata scappare di mano.</blockquote>
      <p><b>Andrea</b>, dal canto suo, ha detto di non aver mai avuto nulla contro l’ex tronista…</p>
      <blockquote>Personalmente non mi spaventa il loro rapporto. Come ho ripetuto più volte, non ho nulla contro <b>Alessandro</b>, anzi posso dirle che mi è dispiaciuto che nel programma le cose per lui non siano andate bene. È un ragazzo educato.</blockquote>
      <p>Il matrimonio sembra essere ancora oggi un argomento caldo per la coppia e infatti <b>Andrea</b> ha raccontato che, seppur la volontà ci sia presente da entrambe le parti, tutti e due non hanno intenzione di affrettare le cose:</p>
      <blockquote>Voglio procedere con calma. Non siamo ancora tornati a convivere: vorrei che le cose venissero da sole, lentamente, per farle durare poi per sempre. La fiducia in lei, in noi, c’è, ma ora non è ancora il momento di tornare a stare nella stessa casa. […] La parola matrimonio in questo momento non è nella mia mente. Prima è importante assicurarci il nostro equilibrio.</blockquote>
      <p>Un andare con i piedi di piombo condiviso dalla <b>Battistello</b> che ha riconosciuto ancora una volta gli errori commessi in passato:</p>
      <blockquote>Prima di fare il trasloco vogliamo essere sicuri che sia l’ultima volta: per ora ci dividiamo tra casa mia e casa sua. Dopo un mese che eravamo fidanzati siamo andati a convivere, poi dopo un anno e mezzo è arrivata la proposta di matrimonio. Andare a mille non ci ha fatto del bene: ha fatto stare male noi e i nostri genitori, che ci hanno sempre seguiti nelle nostre decisioni. Adesso è arrivato il momento di fare le cose in maniera diversa. […] Non ne abbiamo più parlato. Quando siamo usciti dal programma <b>Andrea</b> si è ripreso l’anello di fidanzamento e non me l’ha più ridato.</blockquote>
      <p>Riguardo la sua complicità con <b>Alessandro</b> durante <i>Temptation Island</i>, invece, <b>Jessica</b> ha svelato le ragioni del loro avvicinamento:</p>
      <blockquote>Sa, la verità è che uscendo ho capito di aver scelto di partecipare al programma perché mi mancavano tante cose: mi sentivo sola, mi mancava l’affetto emotivo ma anche fisico. A <i>Temptation Island</i> ho trovato in <b>Alessandro</b> quello che mi mancava e, pensando che mi bastasse riceverlo da un’altra persona, mi sono presa tutte le attenzioni di cui avevo bisogno. Ma la realtà dei fatti è che tutto questo lo volevo solo da <b>Andrea</b>. Nonostante tutto quello che è successo, non mi pento di ciò che ha fatto, perché è quello che oggi mi ha permesso di capire molte cose sul rapporto che stavo vivendo e su ciò che voglio nel mio futuro. La verità è che sto bene con <b>Andrea</b>, noi due insieme a fare una passeggiata tra i campi con il cane. Pensavo di desiderare altro e, in realtà, quello che mi rende felice è la normalità.</blockquote>
      <p>Una complicità che ovviamente, d’altro canto, <b>Andrea</b> non ha piacere a ricordare:</p>
      <blockquote>Personalmente vorrei dimenticare quello che è successo. Mi rendo conto che anche grazie a questa esperienza la nostra coppia è rinata e <b>Jessica</b> ha capito parte dei suoi errori, ma con tutta sincerità non so se, tornando indietro, accetterei di rifarla (ride, ndr). Ho sofferto come un cane.</blockquote>
      <p>La rottura e il successivo ritorno di fiamma tra <b>Jessica</b> ed <b>Andrea</b> ha inevitabilmente fatto molto discutere e ha reso i due oggetto di accese critiche: se da una parte la ragazza ha confessato di non dargli troppo peso…</p>
      <blockquote>La nostra storia è stata sulla bocca di tanti, ma delle critiche non ci importa più. Quando leggo alcune cattiverie, elimino direttamente i commenti. Condividere con il <i>web</i> la nostra riappacificazione non era certo tra i nostri primi pensieri. Abbiamo pensato di ufficializzarlo semplicemente perché, piuttosto che far parlare a sproposito terze persone che potevano fotografarci insieme, preferivamo dichiararlo noi senza lasciar intendere che ci fosse alcun segreto da voler mantenere. […] Ho ritrovato la serenità che avevo perso dopo l’estate. Spero che le cose vadano sempre meglio.</blockquote>
      <p>Dall’altra <b>Andrea</b> ha detto di non aver fatto altro che seguire il proprio cuore:</p>
      <blockquote>Sui <i>social</i> ci sono persone che mi offendono e persone intelligenti che non o fanno. Quello che penso è che bisogna provare le cose sulla propria pelle prima di poter giudicare. Anche se una persona ti ha fatto soffrire, l’amore può essere così forte da permettere di superare le difficoltà insieme. Ciascuno di noi può commettere un errore, ma se c’è un sentimento, vale la pena dare un’altra possibilità. L’importante è non ostinarsi vedendo una persona che persevera nel suo errore. Davanti a me, però, oggi ho una donna cambiata, perciò perché non seguire il mio istinto e il mio cuore se mi portano da lei?! La gente mormora e noi lasciamola parlare. […] Sto bene e stiamo bene. Da quando sono di nuovo con lei, sono tornato a sorridere.</blockquote>
      <p>Per quanto riguarda il loro futuro come coppia <b>Andrea</b> ha parlato del sogno di diventare papà un giorno…</p>
      <blockquote>Il mio sogno è sempre stato quello di avere una famiglia. Un figlio è un grande atto d’amore, ma richiede anche molte responsabilità e tanto impegno. Più che cercare il matrimonio, se questo rapporto dovesse trovare la sua stabilità, mi piacerebbe vedermi padre.</blockquote>
      <p>Un desiderio, quello di diventare genitori, condiviso anche dalla compagna che all’abito bianco sembra preferire altro:</p>
      <blockquote>I preparativi del matrimonio non ci hanno lasciato un bel ricordo. La cosa più bella che potrebbe capitare nelle nostre vite sarebbe quella di diventare genitori.</blockquote>
      <p>E voi che cosa ne pensate? Vi piacciono <b>Andrea</b> e <b>Jessica</b>?</p>
    </article>
  </body>
</html>