<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zdravlje/ishrana/alarm-ovaj-vitamin-je-od-vitalnog-znacaja-za-mlade-a-oni-ga-ne-unose/"/>
    <meta property="og:site_name" content="Krstarica"/>
    <meta property="article:published_time" content="2019-11-23T14:05:00+00:00"/>
    <meta property="og:title" content="Alarm: ovaj vitamin je od vitalnog značaja za mlade, a oni ga ne unose"/>
    <meta property="og:description" content="Za potrebe istraživanja angažovano je 766 zdravih tinejdžera (od 14 do 18 godina); pratili su njihovu ishranu 7 dana."/>
  </head>
  <body>
    <article>
      <h1>Alarm: ovaj vitamin je od vitalnog značaja za mlade, a oni ga ne unose</h1>
      <address><time datetime="2019-11-23T14:05:00+00:00">23 Nov 2019, 14:05</time> by <a rel="author" href="https://www.krstarica.com/author/d-c/" target="_blank">D. C.</a></address>
      <figure>
        <img src="https://www.krstarica.com/wp-content/uploads/2017/11/food-1725992_1280-750x430.jpg"/>
        <figcaption>Foto: Mariekekoene/Pixabay.com</figcaption>
      </figure>
      <p>Brza i nezdrava ishrana i pored upozorenja ostaje najpopularnija kod tinejdžera, kako kod nas tako i u svetu.</p>
      <p>Jedno novije istraživanje na ovu temu pokazuje da hrana koju obično koriste mladi sadrži malo vitamina K.</p>
      <p>Ishrana sa malim sadržajem vitamina K (spanać, kupus, zelena slata, maslinovo ulje…) povećava rizik za srčane probleme. Konkretno, manji sadržaj vitamina K povećava rizik za proširenje leve srčane komore, što uzrokuje <a href="https://www.krstarica.com/tag/pritisak/">visok krvni pritisak</a> i manju efikasnost rada samog srca.</p>
      <p>Visok krvni pritisak češće je prisutan kod odraslih osoba i u hroničnom obliku, ali primećeno je da se on sve češće javlja i kod mlađih osoba, a jedan od uzroka mogao bi biti i manjak vitamina K.</p>
      <p>Za potrebe istraživanja angažovano je 766 zdravih tinejdžera (od 14 do 18 godina); pratili su njihovu ishranu 7 dana i radili su test ehokardiografije (kako bi se ispitala leva komora srca). Samo je 25% učesnika imalo dovoljan unos vitamina K, dok je 10% već imalo određeni nivo proširenja leve komore srca.</p>
      <related>
        <h4>Slični tekstovi</h4>
        <a href="https://www.krstarica.com/kuvar/glavna-jela/jela-s-mesom/piletina-s-povrcem-u-aspiku/"/>
        <a href="https://www.krstarica.com/zdravlje/tegobe/ovo-povrce-prava-je-bomba-za-imunitet/"/>
        <a href="https://www.krstarica.com/kuvar/glavna-jela/jela-bez-mesa/slozenac/"/>
        <a href="https://www.krstarica.com/kuvar/supe-i-corbe/corbe/vitaminska-corba/"/>
      </related>
      <p>Istraživanje je ovaj podataka obelodanilo nakon razmatranja i drugih mogućih faktora poput pola, rase, fizičke aktivnosti i eventualnih ranijih bolesti ili problema sa srcem ili krvnim pritiskom.</p>
      <p>Međutim, bez obzira na sve, istraživanje je samo ukazalo ne značaj vitamina K, a direktno uzročno-posledična veza nije utvrđena između vitamina K i leve komore srca.</p>
      <p>Poznato je da je vitamin K važan za koagulaciju krvi i zdravlje kostiju. Ovaj nutrijent takođe može poboljšati aktivnost proteina poznatog kao „Matrix gla protein“, koji pomaže u sprečavanju taloženja kalcijuma u krvnim sudovima.</p>
      <p>Zbog svega navedenog istraživači ukazuju na potrebu veće studije za procenu povezanosti između unosa vitamina K i zdravlja srca.</p>
      <p>Bez obzira na buduća istraživanja i rezultate tih istraživanja, potrebno je da svi mi, a naročito mlade osobe, koristimo što više voća i povrća u redovnoj ishrani.</p>
    </article>
  </body>
</html>