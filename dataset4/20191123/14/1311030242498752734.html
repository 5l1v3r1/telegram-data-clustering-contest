<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625934"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T14:24:00+00:00"/>
    <meta property="og:title" content="নিয়োগদাতাদের অভিযোগ, তারা দক্ষ কর্মী পাচ্ছে না: শিক্ষামন্ত্রী"/>
    <meta property="og:description" content="শিক্ষামন্ত্রী দীপু মনি বলেছেন, ‘আমাদের বিশ্ববিদ্যালয়গুলো শিক্ষার্থীদের ভবিষ্যৎ চাকরির বাজারের উপযোগী হিসেবে গড়ে তুলতে পারছে না। নিয়োগদাতারা অভিযোগ করেন, তারা দক্ষ কর্মী পাচ্ছেন না।’ ১৮তম এশিয়ান ইউনিভার্সিটি প্রেসিডেন্টস ফোরাম-২০১৯’ (এইউপিএফ) এর সম্মেলনে প্রধান অতিথির বক্তব্যে শিক্ষামন্ত্রী এই কথা বলেন।"/>
  </head>
  <body>
    <article>
      <h1>নিয়োগদাতাদের অভিযোগ, তারা দক্ষ কর্মী পাচ্ছে না: শিক্ষামন্ত্রী</h1>
      <address><time datetime="2019-11-23T14:24:00+00:00">23 Nov 2019, 14:24</time> by <a rel="author">নিজস্ব প্রতিবেদক, ঢাকা</a></address>
      <p>শিক্ষামন্ত্রী দীপু মনি বলেছেন, ‘আমাদের বিশ্ববিদ্যালয়গুলো শিক্ষার্থীদের ভবিষ্যৎ চাকরির বাজারের উপযোগী হিসেবে গড়ে তুলতে পারছে না। নিয়োগদাতারা অভিযোগ করেন, তারা দক্ষ কর্মী পাচ্ছেন না।’</p>
      <p>১৮তম এশিয়ান ইউনিভার্সিটি প্রেসিডেন্টস ফোরাম-২০১৯’ (এইউপিএফ) এর সম্মেলনে প্রধান অতিথির বক্তব্যে শিক্ষামন্ত্রী এই কথা বলেন। আজ শনিবার সকালে রাজধানীর রেডিসন ব্লু ওয়াটার গার্ডেনে এই অনুষ্ঠান হয়।</p>
      <p>শিক্ষামন্ত্রী বলেন, বাংলাদেশ এখন জনমিতির সুবিধা ভোগ করছে। এই সুবিধা পুরোপুরি কাজে লাগাতে হলে তরুণদের উদ্যোক্তা হিসেবে গড়ে তুলতে হবে। এ সময় তিনি তরুণ শিক্ষার্থীদের উদ্যোক্তা হওয়ার আহ্বান জানান। পাশাপাশি উদ্যোক্তাদের শিক্ষাক্ষেত্রে ফলদায়ক বিনিয়োগের কথা বলেন।</p>
      <p>দীপু মনি আরও বলেন, শিক্ষার্থীদের শুধু বিজ্ঞান ও গণিতের বিষয়গুলোতে জোর দিলে চলবে না। তাদের ভালো মানুষ হতে হবে। এ জন্য মানবিক মূল্যবোধ জাগ্রত করার বিষয়গুলোর প্রতিও নজর দিতে হবে। এসব সমস্যা মোকাবিলায় তিনি শিক্ষাপ্রতিষ্ঠান ও শিল্পপ্রতিষ্ঠানের মধ্যে নিবিড় সম্পর্ক গড়ে তোলার আহ্বান জানান। তিনি এইউপিএফের মতো আন্তর্জাতিক আয়োজনকে বাংলাদেশের বিশ্ববিদ্যালয়গুলোর জন্য একটি বিশেষ সুযোগ বলে অবিহিত করেন।</p>
      <p>গতকাল শুক্রবার থেকে শুরু হওয়া এইউপিএফের এই সম্মেলন চলবে আগামীকাল শনিবার পর্যন্ত। এতে এশিয়ার ১৫টি দেশের ৪০টি বিশ্ববিদ্যালয়ের প্রেসিডেন্ট, ভাইস চ্যান্সেলর ও র‌্যাক্টরেরা অংশ নিয়েছেন। বাংলাদেশে প্রথমবারের মতো এই সম্মেলন হচ্ছে। বেসরকারি বিশ্ববিদ্যালয় সমিতির সহযোগিতায় ড্যাফোডিল ইন্টারন্যাশনাল ইউনিভার্সিটি (ডিআইইউ) বাংলাদেশের পক্ষে এই সম্মেলনের আয়োজন করে।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/d0399379fceadc5be73795fa0dd345b0-5dd94184b00ed.jpg"/>
        <figcaption>১৮তম এইউপিএফ সম্মেলনে এশিয়ার ১৫টি দেশের ৪০টি বিশ্ববিদ্যালয়ের প্রেসিডেন্ট, ভাইস চ্যান্সেলর ও র‌্যাক্টরেরা অংশ নেন। ঢাকা, ২৩ নভেম্বর। ছবি: সংগৃহীত</figcaption>
      </figure>
      <p>অনুষ্ঠানে স্বাগত বক্তব্যে দেন ডিআইইউর ট্রাস্টি বোর্ডের চেয়ারম্যান মো. সবুর খান। বাংলাদেশে বর্তমানে শতাধিক বেসরকারি বিশ্ববিদ্যালয় ও প্রায় অর্ধশত সরকারি বিশ্ববিদ্যালয় আছে উল্লেখ করে সবুর খান বলেন, বলার অপেক্ষা রাখে না, বাংলাদেশের শিক্ষাক্ষেত্রে একধরনের বিপ্লব চলছে। এই সময় সবচেয়ে গুরুত্ব আরোপ করা উচিত গুণগত শিক্ষার ওপর। এইউপিএফ উচ্চশিক্ষার গুণগত মান উন্নয়নে কাজ করছে।</p>
      <p>অনুষ্ঠানে মূল প্রবন্ধ উপস্থাপন করেন, তুরস্কের নাগরিক ওয়ার্ল্ড বিজনেস এনজেলস্ ইনভেস্টমেন্ট ফোরামের (ডব্লিউবিএএফ) চেয়ারম্যান বেইবার্স আলতুনতাস। এতে অন্যান্যের মধ্যে এইউপিএফের পক্ষে দক্ষিণ কোরিয়ার দং সিউ ইউনিভার্সিটির প্রেসিডেন্ট জেককি চ্যাং ও এইউপিএফ-২০১৯ এর আহ্বায়ক ও ডিআইইউর সহ-উপাচার্য এস এম মাহাবুব-ঊল হক মজুমদার প্রমুখ বক্তব্য দেন। ২০২০ সালে এইউপিএফের ১৯তম সম্মেলন হবে মালয়েশিয়ায়।</p>
      <p><b>আরও পড়ুন:</b> <br/><a href="https://www.prothomalo.com/nagorik-sangbad/article/1625230/">বাংলাদেশে শুরু হচ্ছে এইউপিএফের সম্মেলন শুক্রবার</a></p>
    </article>
  </body>
</html>