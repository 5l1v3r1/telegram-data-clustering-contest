<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-nahadaiemo-hto-vynen-aktsia-holodomor/30288304.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T14:55:13+00:00"/>
    <meta property="og:title" content="«Нагадаємо, хто винен»: біля посольства Росії пройшла акція з нагоди роковин Голодомору"/>
    <meta property="og:description" content="Активісти зібралися біля посольства Росії в Києві з нагоди Дня пам’яті жертв Голодомору 23 листопада. Учасники обклеїли паркан біля дипломатичної установи банерами з написом «Голодомор 1932-1933. Пам’"/>
  </head>
  <body>
    <article>
      <h1>«Нагадаємо, хто винен»: біля посольства Росії пройшла акція з нагоди роковин Голодомору</h1>
      <address>
        <time datetime="2019-11-23T14:55:13+00:00">23 Nov 2019, 14:55</time>
      </address>
      <p>Активісти зібралися біля посольства Росії в Києві з нагоди Дня пам’яті жертв Голодомору 23 листопада. Учасники обклеїли паркан біля дипломатичної установи банерами з написом «Голодомор 1932-1933. Пам’яєтаємо. Помстимось».</p>
      <p>Як повідомляє кореспондент Радіо Свобода, акцію організували представники «Об’єднання добровольців» та «Всесвітнього руху патріотів України».</p>
      <p>Як пояснили самі учасники журналістам, мета акції – нагадати про відповідальність у Голодоморі Радянського Союзу, правонаступницею якого вважає себе сучасна Росія.</p>
      <figure>
        <img src="https://gdb.rferl.org/05864CFF-4781-401F-B777-1298BEB58ADE.jpg"/>
      </figure>
      <p>«Ми уже п’ятий рік поспіль проводимо таку акцію поблизу російського консульства. Так нагадуємо суспільству і самим собі хто винен у цих смертях, адже велика кількість і дорослих, і малих в часи Голодомору загинули дуже жорстокою смертю. Росія вбивала українців тоді і продовжує робити це і нині тільки в інший спосіб», – йшлося в <a href="https://dobrovoltsi.org.ua/news/nahadaemo-ditovbyvtsyam-hto-vynen-u-holodomori/">анонсі</a> акції, оприлюдненому 20 листопада.</p>
      <p>Аналогічні акції анонсувалися і біля дипломатичних представництв Росії в інших містах: Харкові, Львові, Одесі.</p>
      <figure>
        <img src="https://gdb.rferl.org/8546D9E5-BFF6-4D0A-825D-2CDCAE59C63F.jpg"/>
      </figure>
      <p>Росія <a href="https://www.radiosvoboda.org/a/henocyd-ukrajinci-jevreji-virmeny/30260176.html">не визнала штучний</a> характер Голодомору 1932-1933 років. Російська дипломатія і частина ангажованої Кремлем наукової спільноти активно поширюють у світі, і насамперед у країнах Заходу, тезу про те, що Голодомор <a href="https://www.radiosvoboda.org/a/29599478.html">не може бути визнаний геноцидом</a>, бо, за їхніми твердженнями, то був «голод, викликаний природними факторами, що охопив багато республік СРСР».</p>
      <figure>
        <img src="https://gdb.rferl.org/F127B1F6-C8D2-49AF-9BE0-0F05B2D21614.jpg"/>
      </figure>
      <p>23 листопада в Україні та світі <a href="https://www.radiosvoboda.org/a/news-ukraina-den-pamyati-zhertv-holodomoru/30287891.html">вшановують пам’ять загиблих під час Голодомору-геноциду</a> 1932–1933 років. У цей день о 16:00 пройде акція «Запали свічку пам’яті» – щоб долучитися, достатньо запалити свічку на своєму вікні.</p>
      <p>У листопаді 2006 року Верховна Рада України визнала Голодомор 1932–1933 років <a href="https://www.radiosvoboda.org/a/holodomor-henotsyd-korotke-poyasnennia/29613422.html">геноцидом</a> українського народу.</p>
      <p>
        <b>Читайте також:<a href="https://www.radiosvoboda.org/a/news-zelenskyi-on-holodomor-commemoration/30288276.html"> </a><a href="https://www.radiosvoboda.org/a/news-zelenskyi-on-holodomor-commemoration/30288276.html">«Не зможемо забути, не зможемо пробачити»: Зеленський в день пам’яті жертв Голодомору</a></b>
      </p>
      <p>Україна з посиланням на дані науково-демографічної експертизи стверджує, що загальна кількість людських втрат від Голодомору 1932–33 років становить майже 4 мільйони осіб, а втрати українців у частині ненароджених становлять понад 6 мільйонів.​</p>
    </article>
  </body>
</html>