<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/clj-legia-liderem-ligi/75840"/>
    <meta property="og:site_name" content="Legia.Net"/>
    <meta property="article:published_time" content="2019-11-23T14:04:00+00:00"/>
    <meta property="og:title" content="CLJ: Legia liderem ligi!"/>
    <meta property="og:description" content="Legia Warszawa wygrała w Rembertowie 1:0 z Hutnikiem Kraków w ostatnim meczu ligowym w 2019 roku. Jedyną bramkę dla miejscowych zdobył Szymon Włodarczyk."/>
  </head>
  <body>
    <article>
      <h1>CLJ: Legia liderem ligi!</h1>
      <address><time datetime="2019-11-23T14:04:00+00:00">23 Nov 2019, 14:04</time> by <a rel="author">Maciej Ziółkowski</a></address>
      <p>
        <b>Legia Warszawa wygrała w Rembertowie 1:0 z Hutnikiem Kraków w ostatnim meczu ligowym w 2019 roku. Jedyną bramkę dla miejscowych zdobył Szymon Włodarczyk.</b>
      </p>
      <p>Początek spotkania należał do gospodarzy, którzy często gościli na połowie przyjezdnych, szukali dośrodkowań z bocznych sektorów czy akcji przeprowadzonych środkiem boiska. Bliski szczęścia w pewnej sytuacji był Szymon Włodarczyk. Rosły snajper dopadł do piłki w polu karnym, lecz jego uderzenie z ostrego kąta obronił golkiper. Warszawiacy mieli sporo rzutów różnych, jednak rywale dobrze się bronili. Mecz z bliska obserwowali m.in. Piotr Włodarczyk, Jacek Zieliński, Radosław Mozyrko oraz Radosław Pruchnik. W 34. minucie Kajetan Staniszewski zszedł do środka i oddał mocny strzał, a bramkarz Hutnika, z problemami, ale jednak oddalił zagrożenie. Parę chwil później, Hubert Derlatka dograł w "szesnastkę" z prawej strony, a obok bramki główkował Włodarczyk. Co jakiś czas przeciwnicy starali się zapędzać do przodu, aczkolwiek defensywa Legii wespół z Kacprem Tobiaszem wychodziła z opresji. </p>
      <p>Tuż po przerwie na murawie zameldował się Wiktor Kamiński, mistrz Polski z Legią do lat 15, który niedawno trenował z pierwszym zespołem pod wodzą Aleksandara Vukovicia. Kilka chwil po wejściu na murawę, "Kamyk" płasko zagrał wzdłuż pola karnego, a Włodarowi do muśnięcia futbolówki zabrakło niewiele. Następnie goście uzyskali rzut wolny blisko "szesnastki", lecz Tobiasz popisał się ważną paradą. Gospodarze dążyli do objęcia prowadzenia. W pewnym momencie Dawid Barnowski sprytnie uruchomił Gabora Grabowskiego. Pomocnik miękko zacentrował, a strzał głową Włodarczyka obronił bramkarz. Co więcej, dwa ciekawe uderzenia oddał wprowadzony Kamiński. </p>
      <p>W końcowych fragmentach aktywny był też Hutnik, który dwa-trzy razy poważniej zagroził Legii po szybszych kontrach. W 88. minucie gospodarze wreszcie strzelili gola! Patryk Pierzak posłał centrostrzał z lewej strony, który obił słupek, a piłkę głową z bliska do siatki skierował Włodarczyk.</p>
      <p>Legia wygrała 1:0 z Hutnikiem w ostatnim meczu o stawkę w 2019 roku.</p>
      <p><b>CLJ: Legia Warszawa - Hutnik Kraków 1:0 (0:0)</b><br/>Włodarczyk (88. min.)</p>
      <p>Legia: Tobiasz - Derlatka (77' Czajkowski), Szewczyk, Rokosz, Barnowski (72' Pacek) - Rytelewski - Staniszewski (46' Kamiński), Gościniarek, Grabowski (90' Ślendak), Pierzak - Włodarczyk</p>
    </article>
  </body>
</html>