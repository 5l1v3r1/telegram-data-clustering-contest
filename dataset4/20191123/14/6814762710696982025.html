<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S58dc/stovky-policistu-zabrany-sacovani-strasburk-po-teroru-opevnuje-vanocni-trhy"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T14:30:00+00:00"/>
    <meta property="og:title" content="Stovky policistů, zábrany, šacování. Štrasburk po teroru opevňuje vánoční trhy"/>
    <meta property="og:description" content="Rok po teroristickém útoku, který si ve Štrasburku vyžádal pět mrtvých a jedenáct zraněných, se znovu otevírají tamější proslulé vánoční trhy. Radnice přitom slibuje „mnohem dynamičtější a lépe koordinovaná“ bezpečnostní opatření. Centrum alsaské metropole bude uzavřené, nebude do něj možné dojet ani veřejnou dopravou. Procházet se bude přes kontrolní stanoviště a na bezpečnost budou dohlížet stovky policistů v uniformě i jejich kolegové v civilu, informuje francouzský The Local."/>
  </head>
  <body>
    <article>
      <h6 class="kicker">Nadstandardní opatření</h6>
      <h1>Stovky policistů, zábrany, šacování. Štrasburk po teroru opevňuje vánoční trhy</h1>
      <address><time datetime="2019-11-23T14:30:00+00:00">23 Nov 2019, 14:30</time> by <a rel="author">jhr, tk</a></address>
      <slideshow>
        <figure>
          <img src="https://echo24.cz/img/5dd967adffd8fa2b1e569fb4/1040/540/FIT?_sig=10dKatvDEIhMwGrmE1QXK6OxxdsJG7AjOdIXjfYI0Xc"/>
          <figcaption>Omezení ve Štrasburku<cite>Foto: Tomáš Kačmár</cite></figcaption>
        </figure>
        <figure>
          <img src="https://echo24.cz/img/5dd967acffd8fa2b1e569fa6/1040/540/FIT?_sig=1Z5bVrvDpUtYBrVPcihrK2HgpL8srMof2QZ-Szv3X5k"/>
          <figcaption>Omezení ve Štrasburku<cite>Foto: Tomáš Kačmár</cite></figcaption>
        </figure>
        <figure>
          <img src="https://echo24.cz/img/5dd967afffd8fa2b1e569fc2/1040/540/FIT?_sig=C2OtRXjvD0fUwTse2EJkxb7E7OCNKCqAcasydopXnNI"/>
          <figcaption>Omezení ve Štrasburku<cite>Foto: Tomáš Kačmár</cite></figcaption>
        </figure>
        <figure>
          <img src="https://echo24.cz/img/5dd967b1ffd8fa2b1e569fd0/1040/540/FIT?_sig=Ric1tdqGzABxhh59eEwfTLQQIjUQ35BxOQYBnLoNaeI"/>
          <figcaption>Omezení ve Štrasburku<cite>Foto: Tomáš Kačmár</cite></figcaption>
        </figure>
        <figure>
          <img src="https://echo24.cz/img/5dd967b2ffd8fa2b1e56a023/1040/540/FIT?_sig=7DgobWXyTFCYNG_R5hcW7IIGhAxnYa3KVieAidyoKvw"/>
          <figcaption>Omezení ve Štrasburku<cite>Foto: Tomáš Kačmár</cite></figcaption>
        </figure>
        <figure>
          <img src="https://echo24.cz/img/5dd93f42ffd8fa2b1e540424/1040/540/FIT?_sig=IVcsTnZxmfTzU2p7jCVtorOA39CX_xMo2cY6nrp-CVA"/>
          <figcaption>Vánoční trhy ve Štrasburku<cite>Foto: Shutterstock</cite></figcaption>
        </figure>
      </slideshow>
      <p>
        <b>Rok po teroristickém útoku, který si ve Štrasburku vyžádal pět mrtvých a jedenáct zraněných, se znovu otevírají tamější proslulé vánoční trhy. Radnice přitom slibuje „mnohem dynamičtější a lépe koordinovaná“ bezpečnostní opatření. Centrum alsaské metropole bude uzavřené, nebude do něj možné dojet ani veřejnou dopravou. Procházet se bude přes kontrolní stanoviště a na bezpečnost budou dohlížet stovky policistů v uniformě i jejich kolegové v civilu, informuje francouzský <a href="https://www.thelocal.fr/20191122/strasbourg-christmas-market-reopens-one-year-after-attack-that-shocked-france">The Local</a>.</b>
      </p>
      <p>Celkem bude ulicemi procházet 500 policistů. Na určitých stanovištích v centru města budou muset podle agentury AFP lidé ukazovat obsah svých batohů a tašek. Samozřejmostí jsou i zábrany proti vjezdu aut mezi stánky.</p>
      <p>Redaktor serveru Echo24, který je aktuálně ve Štrasburku, potvrzuje, že kontroly a zábrany jsou prakticky na každém mostu vedoucím do historického centra. Policie a pracovníci ostrahy kontrolují obsahy batohů, případně chtějí ukázat, zda nemá návštěvník něco schovaného pod bundou.</p>
      <figure>
        <img src="https://echo24.cz/img/5dd967acffd8fa2b1e569fa6/500/260?_sig=AN6CJz8eSkl_Z_Qb7Vcb60pE9GDACqAKCHAat_d7COA"/>
      </figure>
      <p>„Pokud jde o vánoční trhy ve Štrasburku, z ničeho konkrétního obavy nemáme, ať už jde terorismus nebo něco jiného,“ nechal se slyšet Christophe Castaner, francouzský ministr vnitra. Do města chce dle svých slov „přinést poselství o bdělosti, ale také klidu, důvěry a pozvání“.</p>
      <p>V loňském roce vánoční atmosféru zlikvidoval teroristický útok, který 11. prosince spáchal radikální islamista Chérif Chekatt, když začal střílet na veřejnosti. Francouze s alžírskými kořeny zastřelila po dvoudenním pátrání zásahová jednotka francouzské policie.</p>
      <blockquote>Samotný útok ve Štrasburku začal okolo 19.50 místního času poblíž náměstí Kléber, kde se konal vánoční trh zvaný Christkindelsmärik. Útočník postupně začal střílet na třech místech, dvakrát byl napaden příslušníky bezpečnostních sil a byl postřelen. Kromě pistole útočil také nožem. Útok probíhal celkem 10 minut, střelec podle svědků zvolával „Allah Akbar“. Se zraněnou rukou pak ujel z místa činu taxíkem. Podle řidiče měl s sebou granát.</blockquote>
      <p>Vánoční trhy se ve Štrasburku otevřely v pátek. Svůj stánek i letos otevřela Monique Kupryczová-Adamová, která podle svých slov ani na chvíli neuvažovala, že by kvůli loňskému atentátu letos na trzích své cukrovinky neprodávala. „Moje rodina se vánočních trhů účastní od roku 1906, ukázali bychom tím, že máme strach; to nepřipadá v úvahu,“ cituje stánkařku ČTK. Právě pocit bezpečí chce zajistit vedení města, zároveň ale přiznalo, že stoprocentní bezpečnost se na trzích zajistit nedá.</p>
      <figure>
        <img src="https://echo24.cz/img/5dd967afffd8fa2b1e569fc2/500/260?_sig=i7-sdzF9lCZsaP248xJWsyoKE2ECCQ9NxA7mzM24eKw"/>
      </figure>
      <p>Štrasburské trhy nebyly jediné, které se v minulosti staly terčem útoku. V prosinci 2016 najel Tunisan Anis Amri nákladním vozem do stánků na vánočních trzích v západní části berlínského centra. Útok si vyžádal 12 mrtvých a desítky zraněných. Zahynula při něm také Češka Naďa Čižmárová.</p>
      <related>
        <a href="https://echo24.cz/a/Ss9Pj/sance-i-pro-michalakovou-barnevernet-ve-strasburku-opet-prohral"/>
      </related>
    </article>
  </body>
</html>