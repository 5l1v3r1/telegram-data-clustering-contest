<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/bil-gejts-vestacka-inteligencija-mora-biti-dostupna-svima/"/>
    <meta property="og:site_name" content="Krstarica"/>
    <meta property="article:published_time" content="2019-11-23T14:37:00+00:00"/>
    <meta property="og:title" content="Bil Gejts: Veštačka inteligencija mora biti dostupna svima"/>
    <meta property="og:description" content="PEKING - Kako tenzije između Kine i SAD ne jenjavaju sve se češće mogu čuti glasine i o trci u naoružanju između dve države na polju veštačke"/>
  </head>
  <body>
    <article>
      <h1>Bil Gejts: Veštačka inteligencija mora biti dostupna svima</h1>
      <address><time datetime="2019-11-23T14:37:00+00:00">23 Nov 2019, 14:37</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>PEKING – Kako tenzije između Kine i SAD ne jenjavaju sve se češće mogu čuti glasine i o trci u naoružanju između dve države na polju veštačke inteligencije, a suosnivač Majkrosofta Bil Gejts nedavno je rekao da ne može da shvati kako bi razdvajanje ili ograničavanje naučnih istraživanja uopšte funkcionisalo.</p>
      <p>„Ne možete da nosite poruke koje ćete deliti drugima, a koje kažu da ne smete nekome nešto da date, jer mu je baka Kineskinja. To neće funkcionisati“, istakao je Gejts na konferenciji „Blumberg nju ekonomi forum“ u Pekingu.</p>
      <p>SAD je dugo imala koristi od otvorenog deljenja rezultata naučnih istraživanja, što je i dalje ogromna prednost, posebno na polju veštačke inteligencije, prenosi B92.net.</p>
      <p>Gejts je potpuno uveren da za takav pristup ne postoji alternativa.</p>
      <p>„Ko god bude imao otvoren sistem, biće u ogromnoj prednosti. Možete potpuno da ignorišete sve koji će pokušati da zatvore svoje sisteme“, poručio je on.</p>
      <p>Gejts je posetio Majkrosoftov istraživački centar u Pekingu, koji se bavi upravo veštačkom inteligencijom.</p>
      <p>On je naglasio da je deljenje rezultata naučnih istraživanja jedan od razloga što su zaposleni u tom centru i došli da rade za Majkrosoft i dodao da bi oni otišili da rade negde drugde da nije takvog pristupa.</p>
      <p>(Tanjug)</p>
    </article>
  </body>
</html>