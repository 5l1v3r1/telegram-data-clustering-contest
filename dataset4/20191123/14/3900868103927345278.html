<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562959/allos-aeras-sti-mitropoli-kalabrytwn-apostaseis-ierwnymoy-apo-ambrosio-video-"/>
    <meta property="og:site_name" content="NOOZ."/>
    <meta property="article:published_time" content="2019-11-23T14:12:00+00:00"/>
    <meta property="og:title" content="Άλλος &quot;αέρας&quot; στη μητρόπολη Καλαβρύτων: Αποστάσεις Ιερωνύμου από Αμβρόσιο [video]"/>
    <meta property="og:description" content="Στροφή από τον ξενοφοβικό και ρατσιστικό λόγο του προκατόχου του, Αμβροσίου, φαίνεται να κάνει ο νέος μητροπολίτης Καλαβρύτων και Αιγιαλείας, Ιερώνυμος, ο οποίος ενθρονίστηκε νωρίτερα στον μητροπολιτικό ναό της Φανερωμένης, στο Αίγιο."/>
  </head>
  <body>
    <article>
      <h1>Άλλος "αέρας" στη μητρόπολη Καλαβρύτων: Αποστάσεις Ιερωνύμου από Αμβρόσιο [video]</h1>
      <address>
        <time datetime="2019-11-23T14:12:00+00:00">23 Nov 2019, 14:12</time>
      </address>
      <p>
        <b>Στροφή από τον ξενοφοβικό και ρατσιστικό λόγο του προκατόχου του, Αμβροσίου, φαίνεται να κάνει ο νέος μητροπολίτης Καλαβρύτων και Αιγιαλείας, Ιερώνυμος, ο οποίος ενθρονίστηκε νωρίτερα στον μητροπολιτικό ναό της Φανερωμένης, στο Αίγιο.</b>
      </p>
      <p>Ο κύριος Ιερώνυμος, χαρακτήρισε την νεολαία "<b>χρυσή ελπίδα</b>" για τον τόπο μας και πρόσθεσε:</p>
      <p>"Η μέριμνά μας θα στραφεί όλως ιδιαιτέρως και στη χρυσή ελπίδα του τόπου μας, τη νεολαία μας, για αυτό ανοίγουμε την πατρική μας καρδιά και καλούμε τους νέους και τις νέες να <b>συγχωρήσουν </b>τις <b>ατέλειες </b>μας και να <b>έλθουν στην εκκλησία</b> χωρίς <b>προκαταλήψεις</b>, <b>εμμονές</b>, κάθε είδους <b>φόβους </b>και <b>αναστολές</b>".</p>
      <p>Η φράση αυτή, απηχεί (και έρχεται σε αντιδιαστολή) με μία δήλωση του Αμβρόσιου που είχε προκαλέσει <b>αίσθηση</b>, δηλαδή πως "η <b>Χρυσή Αυγή </b>θα μπορούσε να αναδειχτεί σε μία γλυκιά ελπίδα" για τον τόπο.</p>
      <p>Ο νέος μητροπολίτης έκανε επίσης ιδιαίτερη αναφορά στο <b>κοινωνικό έργο </b>της μητρόπολης, επισημαίνοντας τα εξής:</p>
      <p>"Θα εργαστούμε για τη συστηματική ανάπτυξη, στήριξη κι συνέχιση του σπουδαίου φιλανθρωπικού έργου της μητρόπολής μας. Η επισκοπική μας καρδιά θα πάλλεται καθημερινά από ειλικρινές πατρικό ενδιαφέρον για όλους τους αδελφούς μας με <b>ειδικές ανάγκες</b>, όπως επίσης και για τους καθ΄ οιονδήποτε τρόπο <b>αναξιοπαθούντες</b> αδελφούς μας, αλλά και τις <b>ηρωικές πολύτεκνες οικογένειες</b>, τους <b>ανέργους </b>και τα ορφανά<b>"</b>.</p>
      <p>
        <b>Ρεπορτάζ του Ionian Channel</b>
      </p>
      <figure>
        <iframe src="https://www.youtube.com/embed/-MSAthRIR4M" width="640" height="360" data-service="Youtube" scrolling="no"/>
      </figure>
      <p>Ο <b>αρχιεπίσκοπος Ιερώνυμος</b>, που ήταν παρών στην ενθρόνιση, είπε ότι "καμαρώνουμε για κληρικούς, όπως ο νέος μητροπολίτης και του ευχόμαστε να έχει δύναμη".</p>
      <p>Την κυβέρνηση στην τελετή εκπροσώπησε ο υπουργός Ενέργειας και Περιβάλλοντος, <b>Κωστής Χατζηδάκης</b>, ο οποίος ανέφερε ότι ο νέος μητροπολίτης "είναι ένας άνθρωπος σεμνός, σοβαρός και ευγενής", εκφράζοντας τη βεβαιότητά ότι "θα κάνει καλή δουλειά για την μητρόπολη Καλαβρύτων και Αιγιαλείας, η οποία είναι μία ιστορική μητρόπολη".</p>
      <p>Νωρίτερα, <b>πλήθος πιστών </b>υποδέχθηκε τον νέο μητροπολίτη στην<b> πλατεία Αγίας Λαύρας</b>.</p>
      <p>Παρόντες στην τελετή υποδοχής ήταν ο μητροπολίτης, πρώην Καλαβρύτων και Αιγιαλείας, <b>Αμβρόσιος</b>, <b>κληρικοί</b>, <b>βουλευτές </b>του νομού Αχαΐας, ο περιφερειάρχης, <b>Νεκτάριος Φαρμάκης</b>, ο πρώην υπουργός, <b>Τρύφωνας Αλεξιάδης</b>, εκπρόσωποι των <b>στρατιωτικών αρχών </b>και των <b>σωμάτων Ασφαλείας </b>κ.α. </p>
      <p>
        <b>Φωτογραφία από Patras Times</b>
      </p>
    </article>
  </body>
</html>