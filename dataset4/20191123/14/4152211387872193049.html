<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/593845/%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%9C%E0%A7%8D%E0%A6%AF%E0%A7%87-%E0%A6%8F%E0%A6%95-%E0%A6%A6%E0%A6%BF%E0%A6%A8%E0%A7%87-%E0%A7%A9-%E0%A6%B2%E0%A6%BE%E0%A6%96%E0%A7%87%E0%A6%B0-%E0%A6%AC%E0%A7%87%E0%A6%B6%E0%A6%BF-%E0%A6%AD%E0%A7%8B%E0%A6%9F%E0%A6%BE%E0%A6%B0-%E0%A6%A8%E0%A6%BF%E0%A6%AC%E0%A6%A8%E0%A7%8D%E0%A6%A7%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T14:11:00+00:00"/>
    <meta property="og:title" content="যুক্তরাজ্যে এক দিনে ৩ লাখের বেশি ভোটার নিবন্ধন"/>
    <meta property="og:description" content="যুক্তরাজ্যে সাধারণ নির্বাচনের আগে শুক্রবার এক দিনে ভোটার হিসেবে নিবন্ধন করেছেন তিন লাখেরও বেশি মানুষ। এর মধ্যে দুই লাখের বয়স ৩৫ বছরের নিচে। ব্রিটিশ সংবাদমাধ্যম ইন্ডিপেন্ডেন্ট জানিয়েছে, এই নিবন্ধন যুক্তরাজ্যের রাজনৈতিক ইতিহাসে একদিনে চতুর্থ সর্বোচ্চ। আগামী ১২ ডিসেম্বর অনুষ্ঠিত হবে..."/>
  </head>
  <body>
    <article>
      <h1>যুক্তরাজ্যে এক দিনে ৩ লাখের বেশি ভোটার নিবন্ধন</h1>
      <address><time datetime="2019-11-23T14:11:00+00:00">23 Nov 2019, 14:11</time> by <a rel="author">বিদেশ ডেস্ক</a></address>
      <p>
        <b>যুক্তরাজ্যে সাধারণ নির্বাচনের আগে শুক্রবার এক দিনে ভোটার হিসেবে নিবন্ধন করেছেন তিন লাখেরও বেশি মানুষ। এর মধ্যে দুই লাখের বয়স ৩৫ বছরের নিচে। ব্রিটিশ সংবাদমাধ্যম ইন্ডিপেন্ডেন্ট জানিয়েছে, এই নিবন্ধন যুক্তরাজ্যের রাজনৈতিক ইতিহাসে একদিনে চতুর্থ সর্বোচ্চ।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/23/3ad428da548116a24c34c73b60df9baf-5dd93eaf7fe15.jpg"/>
      </figure>
      <p>আগামী ১২ ডিসেম্বর অনুষ্ঠিত হবে যুক্তরাজ্যের সাধারণ নির্বাচন। এই নির্বাচন সামনে রেখে ভোটার নিবন্ধনের সময় শেষ হবে আগামী ২৬ নভেম্বর। এর আগেই শুক্রবার মোট তিন লাখ আট হাজার ভোটার নিবন্ধন করেন।</p>
      <p>পর্যবেক্ষকরা আশা করছেন, ভোটার নিবন্ধনের সময় শেষ হওয়ার আগে এই ধারা বজায় থাকবে। অনিবন্ধিত কয়েক লাখ ভোটার নিবন্ধন করবেন।</p>
      <p>এর আগে ২০১৭ সালের সাধারণ নির্বাচনের আগে একদিনে ৬ লাখ ২২ হাজার ৩৮৯ জন ভোটার নিবন্ধন করেন।  এছাড়া ২০১৫ সালের সাধারণ নির্বাচন ও ২০১৬ সালের ব্রেক্সিট গণভোটের সময়েও একদিনে বিপুল সংখ্যক ভোটার নিবন্ধন করেছিলেন।</p>
      <p>শুক্রবার নিবন্ধিত হওয়া ভোটারদের একটি বড় অংশই অনলাইনে নিবন্ধনের কাজ সেরেছেন। এর মধ্যে এক লাখ তিন হাজার নিবন্ধিত ভোটারের বয়স ২৫ বছরের নিচে। আরও এক লাখ তিন হাজারের বয়স ২৫ থেকে ৩৪ বছরের মধ্যে। ৫৩ হাজারের বয়স ৩৫ থেকে ৪৪ বছরের মধ্যে। আর ৪৫ থেকে ৫৪ বছরের মধ্যে রয়েছে ২৮ হাজার ৫০০ ভোটার। আর ২০ হাজার ভোটারের বয়স ৫৪ বছরের বেশি।</p>
      <p>সরকারি কর্তৃপক্ষের প্রকাশিত এই পরিসংখ্যান জেরেমি করবিনের লেবার পার্টির জন্য সুবিধাজনক হবে বলে মনে করা হচ্ছে। তরুণ প্রজন্মের মধ্যে দলটির ব্যাপক সমর্থন রয়েছে। আর তারাই শুক্রবারের নিবন্ধনে সবচেয়ে বেশি জোর দিয়েছে বলে মনে করা হচ্ছে।</p>
      <p> </p>
      <footer>/জেজে/এএ/</footer>
    </article>
  </body>
</html>