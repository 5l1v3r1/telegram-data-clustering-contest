<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012736/%D8%A7%D8%B9%D8%AA%D8%B1%D8%A7%D9%81%D8%A7%D8%AA-%D9%81%D8%B1%D9%85%D8%A7%D9%86%D8%AF%D9%87-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A7%D8%B9%D8%B2%D8%A7%D9%85-%D9%87%D8%B2%D8%A7%D8%B1%D8%A7%D9%86-%D9%86%DB%8C%D8%B1%D9%88-%D9%87%D9%85-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T13:52:57+00:00"/>
    <meta property="og:title" content="اعترافات فرمانده آمریکایی؛ اعزام هزاران نیرو هم در برابر ایران بازدارندگی ایجاد نکرد"/>
    <meta property="og:description" content="فرمانده ارشد نیروهای آمریکایی در منطقه غرب آسیا در مصاحبه‌ای اذعان کرد واشنگتن با وجود ارسال حجم زیادی نیرو و تجهیزات نظامی به منطقه، باز هم در ایجاد بازدارندگی در برابر ایران ناکام بوده است."/>
  </head>
  <body>
    <article>
      <h1>اعترافات فرمانده آمریکایی؛ اعزام هزاران نیرو هم در برابر ایران بازدارندگی ایجاد نکرد</h1>
      <address>
        <time datetime="2019-11-23T13:52:57+00:00">23 Nov 2019, 13:52</time>
      </address>
      <p>
        <i>فرمانده ارشد نیروهای آمریکایی در منطقه غرب آسیا در مصاحبه‌ای اذعان کرد واشنگتن با وجود ارسال حجم زیادی نیرو و تجهیزات نظامی به منطقه، باز هم در ایجاد بازدارندگی در برابر ایران ناکام بوده است.</i>
      </p>
      <p>به گزارش مشرق، «<b>کنث مکنزی</b>» رئیس مقر تروریستی «<b>سنتکام</b>» که مسئولیت فرماندهی کلیه نیروهای آمریکایی در منطقه غرب آسیا را بر عهده دارد، در یک مصاحبه اذعان کرده است که واشنگتن با وجود اعزام هزاران نیرو و حجم انبوهی جنگ‌افزار به منطقه در ایجاد بازدارندگی در برابر ایران ناکام بوده است.</p>
      <blockquote>بیشتر بخوانید:<br/><a href="https://www.mashreghnews.ir/news/1008997/%DA%86%D8%B1%D8%A7-%DA%A9%D8%B4%D9%88%D8%B1%D9%87%D8%A7-%D8%A8%D9%87-%D8%A7%D8%A6%D8%AA%D9%84%D8%A7%D9%81-%D8%AF%D8%B1%DB%8C%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D9%86%D9%BE%DB%8C%D9%88%D8%B3%D8%AA%D9%86%D8%AF">چرا کشورها به <i>ائتلاف</i> دریایی آمریکا نپیوستند؟</a></blockquote>
      <p>پایگاه «فارین پالیسی» که امروز (شنبه) گفت‌وگویی با مکنزی منتشر کرده، در ابتدای گزارش خود نوشته است: «پنتاگون از ماه می تاکنون ۱۴۰۰۰ نیروی آمریکایی دیگر، یک ناو هواپیمابر و ده‌ها هزار تن تجهیزات نظامی به خاورمیانه ارسال کرده تا به آنچه که تهدیدات جدید هشدارآمیز ایران می‌خواند، پاسخ دهد. اما با وجود تقویت آرایش نظامی ایالات متحده، ژنرال ارشد ایالات متحده در این منطقه معتقد است که تهدید ایران همچنان در حال افزایش است و تهران احتمالا بار دیگر ضرباتی وارد می‌کند.»</p>
      <p>مکنزی که به بحرین سفر کرده، در این مصاحبه مانند دیگر مقام‌های آمریکایی حمله تلافی‌جویانه تابستان امسال یمنی‌ها به تأسیسات نفتی شرکت سعودی «آرامکو» را به ایران نسبت داده و مدعی شده است که این حمله نشانگر «کشوری است که غیرمسئولانه رفتار می‌کند.»</p>
      <p>وی می‌افزاید: «تصور من این است که احتمال بسیار زیادی وجود دارد که آن‌ها بار دیگر حمله کنند.»</p>
      <p>
        <b>ارزیابی محتاطانه رفتار ایران</b>
      </p>
      <p>فارین پالیسی در ادامه به نقل از مکنزی مدعی شده است که جمهوری اسلامی ایران اهداف هژمونیک در سر دارد و از همین رو نیز سرمایه‌گذاری عظیمی در زمینه توسعه موشک‌های بالستیک انجام داده است. فارین پالیسی به گزارشی استناد کرده است که هفته گذشته آژانس اطلاعات دفاعی آمریکا در خصوص توان نظامی ایران منتشر و در آن عنوان کرد که ایران بزرگترین زرادخانه موشکی خاورمیانه را در اختیار دارد و آن را یک عامل بازدارنده می‌داند.</p>
      <p>به نوشته فارین پالیسی مقام‌های آمریکایی اینکه ایران با به کارگیری تعداد زیادی پهپاد و موشک حمله‌ای ترتیب دهد، ابراز نگرانی کرده‌اند. این مقام‌ها حمله به تأسیسات آب‌شیرین‌کن عربستان سعودی را «موجب تغییر بازی» توصیف کرده‌اند. واشنگتن مدعی است حمله به تأسیسات آرامکو هم با همین روش انجام گرفته است. هرچند که واشنگتن تاکنون هیچ مدرکی برای اثبات ادعاهای خود ارائه نکرده است.</p>
      <p>مکنزی در این رابطه گفته است: «من هیچ‌چیز را از ایران بعید نمی‌دانم. زمانی که کشوری چنین غیرمسئولانه عمل می‌کند، باید هنگام ارزیابی رفتار احتمالی آن‌ها در آینده، احتیاط به خرج دهید.»</p>
      <p>به گفته این فرمانده آمریکایی، پاسخ واشنگتن به ایران تاکنون به تلاش برای ایجاد بازدارندگی محدود بوده و این کشور تلاش کرده تا تهران را به انجام حملات بیشتر تحریک نکند. او ادعا کرده که اعزام نیروهای آمریکایی به منطقه هرچند ایران را از حمله به نیروهای آمریکایی بازداشته، اما نتوانسته از پاسخ‌های ایران به «شرکای منطقه‌ای» آمریکا ممانعت کند.</p>
      <p>
        <b>ائتلاف کوچک آمریکا</b>
      </p>
      <p>فارین پالیسی با اشاره به اظهارات اخیر مکنزی در کنفرانس «گفت‌وگوی منامه» در بحرین که تلاش‌ها برای ایجاد یک ائتلاف بین‌المللی در برابر ایران را «خوب، اما نوپا» توصیف کرد، نوشته است که آمریکا در تلاش است تا کشورهای دیگر را نیز به مقابله با ایران وارد، با این وجود تاکنون تنها ۶ کشور انگلیس، عربستان سعودی، بحرین، استرالیا، امارات عربی متحده و آلبانی به درخواست آمریکا پاسخ مثبت داده‌اند.</p>
      <p>مکنزی در نشست منامه مدعی شده است: «متأسفانه، بعضی اوقات رژیم ایران نشان داده که زورگوی منطقه است و تنها راه برای ایستادن در برابر یک زورگو، این است که با هم وارد عمل شویم.»</p>
      <p>این فرمانده آمریکایی به فارین پالیسی گفته است که بر اساس طرح ائتلاف تحت رهبری آمریکا، دو کشتی جنگی این ائتلاف همواره در دو سوی تنگه هرمز مستقر هستند و با یک شبکه اطلاعاتی و نظارتی در تماسند تا بتوانند ترددها در آب‌های خلیج فارس را رصد کنند. </p>
      <p>او با اذعان به اینکه واشنگتن و متحدانش برای پوشش تمام آب‌های منطقه کشتی کافی در اختیار ندارند، گفته است که هدف آمریکا این است که ایران بداند فعالیت‌هایش در منطقه تحت رصد و نظارت قرار دارد.</p>
      <p>به گفته مکنزی، این ائتلاف «بسته به میزان تهدید» به شکلی «تقریبا مرتب» کشتی‌های تجاری در حال گذر از تنگه را همراهی می‌کند. با این وجود، مکنزی نظارت ماهواره‌ای را مهمترین جزء فعالیت‌های این ائتلاف توصیف کرده و گفته است که در ماه‌های اخیر عبور کشتی‌های تجاری از آب‌های منطقه «تا حد زیادی بدون مداخله» صورت گرفته است.</p>
      <p>فارین پالیسی در این خصوص نوشته است: «کارشناسان در مورد ائتلاف بین‌المللی امنیت دریایی، ابراز بدبینی کرده و می‌گویند که ایالات متحده از تابستان امسال که تشکیل این ائتلاف را اعلام کرد، تاکنون در جلب حمایت بر آن با دشواری روبرو بوده است. هرچند که چند کشور به این ائتلاف پیوسته‌اند، اما هنوز میزان مشارکت اروپایی‌ها بسیار ناچیز است و آسیایی‌ها هم هیچ حضوری در آن ندارند.»</p>
      <p>این پایگاه با بیان اینکه در مورد توانایی نیروی دریایی کشورهای خلیج فارس برای مقابله با ایران هم تردید وجود دارد و همین امر می‌تواند واشنگتن را به درگیر شدن در مناقشات منطقه بکشد. فارین پالیسی به نقل از «آنتونی کوردزمن» کارشناس امور منطقه نوشته است: «آن‌ها قطعا می‌توانند نفتکش‌ها را همراهی کنند، اما اگر در این مسیر با مشکلی مواجه شوند، سؤال این است که چه کسی و چطور می‌خواهد از آن‌ها پشتیبانی کند؟»</p>
      <p>
        <b>نگرانی از رفتار ایران</b>
      </p>
      <p>مکنزی در بخش دیگری از صحبت‌هایش، از فعالیت‌های ایران در دیگر مناطق غرب آسیا هم ابراز نگرانی کرده و مدعی شده است که تهران برای تهدید اسرائیل در حال انتقال سلاح به سوریه و عراق است. در حالی که ایران چندین سال است که طرح صلحی برای حل و فصل بحران یمن ارائه کرده و از مذاکرات انصارالله یمن با طرف‌های مقابل هم استقبال کرده، مکنزی تهران را به تلاش برای ممانعت از پیشرفت گفت‌وگوهای دیپلماتیک در یمن متهم کرده است.</p>
      <p>وی گفته است: «طبق معمول، بازیگر بزرگی که دنبال خرابکاری است، ایران است... اگر حوثی‌ها به حال خود بودند، فکر می‌کنم که ممکن بود که می‌توانستند با سعودی‌ها به رابطه‌ای برسند.»</p>
      <p>در حال که در سند آژانس اطلاعات دفاعی آمریکا تصویری منطقی و راهبردی از فعالیت‌های موشکی و منطقه‌ای ایران ترسیم شده، مکنزی در مصاحبه تهران را «بازیگری غیرمنطقی» توصیف کرده و گفته است که با وجود استقرار نظامیان پرتعداد و جنگ‌افزارهای پرشمار در منطقه، نمی‌توان رفتار ایران را پیش‌بینی کرد.</p>
      <p>وی گفته است: «در بازدارندگی، فرض بر این است که در آن سو یک بازیگر منطقه‌ای حضور دارد. اما در رفتارهای آن‌ها نوعی از بی‌پروایی و بی‌مسئولیتی وجود دارد که شما را در قبال آنچه که ممکن است فردا یا پس فردا انجام دهند، بسیار نگران می‌کند. این بسیار نگران‌کننده است.»</p>
      <p>منبع: فارس</p>
    </article>
  </body>
</html>