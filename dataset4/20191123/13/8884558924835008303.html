<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/drevi-in-v-nedeljo-zjutraj-napovedano-poplavljanje"/>
    <meta property="og:site_name" content="Primorske novice"/>
    <meta property="article:published_time" content="2019-11-23T13:28:08+00:00"/>
    <meta property="og:title" content="Drevi in v nedeljo zjutraj napovedano poplavljanje nižjih predelov obale"/>
    <meta property="og:description" content="Ob slovenski obali bo morje danes ob večernem plimovanju med 18. in 21. uro poplavilo nižje predele obale v višini med 15 in 30 centimetrov. V nedeljo bo v času jutranje plime med 6. in 10. uro morje po napovedih hidrologov z agencije za okolje poplavljalo predvidoma v še večjem obsegu, in sicer med 25 in 40 centimetrov."/>
  </head>
  <body>
    <article>
      <h1>Drevi in v nedeljo zjutraj napovedano poplavljanje nižjih predelov obale</h1>
      <address><time datetime="2019-11-23T13:28:08+00:00">23 Nov 2019, 13:28</time> by <a rel="author">STA</a></address>
      <p>
        <b>Ob slovenski obali bo morje danes ob večernem plimovanju med 18. in 21. uro poplavilo nižje predele obale v višini med 15 in 30 centimetrov. V nedeljo bo v času jutranje plime med 6. in 10. uro morje po napovedih hidrologov z agencije za okolje poplavljalo predvidoma v še večjem obsegu, in sicer med 25 in 40 centimetrov.</b>
      </p>
      <figure>
        <img src="https://static.primorske.si/foto/highres/gnweb/720950_f264_plima_izola10z.jpg"/>
        <figcaption>Foto: Zdravko Primožič/FPA</figcaption>
      </figure>
      <p><b>ISTRA</b> &gt; Kot so danes sporočili iz Centra za obveščanje Republike Slovenije, bo v tem času zaradi burje najbolj izpostavljen rt Madona v Piranu.</p>
      <p>Zaradi visokega plimovanja in močnega vetra je morje v minulih dneh že poplavilo objekte in ulice na nižjih predelih obale v občinah Koper, Piran in Izola.</p>
      <p>Po besedah izolskega župana <b>Danila Markočiča</b> so samo v njihovi občini po grobih ocenah utrpeli za 1,8 milijona evrov škode, v Piranu za dva milijona evrov, v Kopru in Ankaranu pa za več kot 600.000 evrov, zato ocenjujejo, da bodo presegli prag 0,3 promila bruto domačega proizvoda, po katerem lahko na upravi za zaščito in reševanje sprožijo postopek, da se dogodek obravnava kot naravna nesreča.</p>
    </article>
  </body>
</html>