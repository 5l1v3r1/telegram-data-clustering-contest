<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/593801/%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C-%E0%A6%B0%E0%A6%B8%E0%A7%81%E0%A6%A8%E0%A7%87%E0%A6%B0-%E0%A6%AC%E0%A6%BF%E0%A6%95%E0%A6%B2%E0%A7%8D%E0%A6%AA-%E0%A6%B9%E0%A6%A4%E0%A7%87-%E0%A6%AA%E0%A6%BE%E0%A6%B0%E0%A7%87-%E2%80%98%E0%A6%9A%E0%A6%BF%E0%A6%AD%E2%80%99"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T13:36:00+00:00"/>
    <meta property="og:title" content="পেঁয়াজ রসুনের বিকল্প হতে পারে ‘চাইভ’"/>
    <meta property="og:description" content="বাংলাদেশ কৃষি গবেষণা ইনস্টিটিউট (বারি)-এর বিজ্ঞানীরা একটি ফসল উদ্ভাবন করেছেন, যার নাম চাইভ-১। এটি পেঁয়াজ রসুনের বিকল্প হতে পারে বলে আশা প্রকাশ করেছেন বিজ্ঞানীরা। ২০১৭ সালের দিকে এই উচ্চ ফলনশীল জাত অবমুক্ত করা হয়। চীন দেশে মশলা হিসেবে এটি বেশ জনপ্রিয়। পৃথিবীর অন্যান্য দেশেও এর ব্যবহার..."/>
  </head>
  <body>
    <article>
      <h1>পেঁয়াজ রসুনের বিকল্প হতে পারে ‘চাইভ’</h1>
      <address><time datetime="2019-11-23T13:36:00+00:00">23 Nov 2019, 13:36</time> by <a rel="author">রায়হানুল ইসলাম আকন্দ, গাজীপুর</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/23/24d6f53820c97400546f0270508fd09a-5dd935a12bb9a.jpg"/>
      </figure>
      <p>বাংলাদেশ কৃষি গবেষণা ইনস্টিটিউট (বারি)-এর বিজ্ঞানীরা একটি ফসল উদ্ভাবন করেছেন, যার নাম চাইভ-১। এটি পেঁয়াজ রসুনের বিকল্প হতে পারে বলে আশা প্রকাশ করেছেন বিজ্ঞানীরা। ২০১৭ সালের দিকে এই উচ্চ ফলনশীল জাত অবমুক্ত করা হয়। চীন দেশে মশলা হিসেবে এটি বেশ জনপ্রিয়। পৃথিবীর অন্যান্য দেশেও এর ব্যবহার রয়েছে বলে জানিয়েছেন বিজ্ঞানীরা।</p>
      <p>বারি আঞ্চলিক মশলা গবেষণা কেন্দ্রের ঊর্ধ্বতন বৈজ্ঞানিক কর্মকর্তা ড. নূর আলম চৌধুরী দীর্ঘদিন ‘চাইভ’ নিয়ে গবেষণা করেন। তার সহযোগী হিসেবে ছিলেন ড. মোস্তাক আহমেদ, ড. আলাউদ্দিন খান ও মোহাম্মদ মনিরুজ্জামান। তারা ‘চাইভ’ এর উচ্চ ফলনশীল জাত উদ্ভাবনের লক্ষ্যে দীর্ঘদিন গবেষণা চালান। এটি বছর জুড়েই চাষযোগ্য ও ফলনের উপযোগী।</p>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/23/f7444f4df7c52f3f4ada2262df4dfe11-5dd935a11c45a.jpg"/>
      </figure>
      <p>ইনস্টিটিউটের ঊর্ধ্বতন বৈজ্ঞানিক কর্মকর্তা ড. নূর আলম চৌধুরী জানান, পেঁয়াজ ও রসুনের স্বাদ বা গুণাগুণ থাকায় আপদকালীন সময়ে পেঁয়াজ বা রসুনের বিকল্প হয়ে উঠতে পারে এই ‘চাইভ’। এটি সাধারণত স্যুপ, সালাদ ও চাইনিজ ডিসে ব্যবহৃত হয়। এর পাতার কিনারা মসৃণ ও লিলিয়ান আকৃতির। এর স্বাদ অনেকটা পেঁয়াজ রসুনের মতো। ‘চাইভ’ রোগ নিয়ন্ত্রণ করে ও হজমে সাহায্য করে। এছাড়া এর মধ্যে ক্যান্সার প্রতিরোধী গুণাগুণও বিদ্যমান। এর মধ্যে প্রচুর পরিমানে ভিটামিন সি, ভিটামিন বি-১, ভিটামিন বি-২, নায়াসিন, ক্যারোটিন ও খনিজ উপাদান আছে। দেশের পাহাড়ি এলাকা সিলেট ও চট্টগ্রামেই সাধারণত ‘চাইভ’ চাষ হয়ে থাকে। আমাদের দেশের যেসব এলাকায় পেঁয়াজের চাষ হয় বিশেষ করে ফরিদপুর, পাবনা, রাজবাড়ী, মেহেরপুর, কুষ্টিয়া, মাগুরা, বগুড়া ও লালমনিরহাট এলাকায় এই ফসল চাষের সম্ভাবনা তৈরি হয়েছে। এই গাছ একবার লাগালে দীর্ঘদিন ধরে ফল পাওয়া যায়। টবে বা বাড়ির আঙিনায় এই ফসলের চাষ করা যায়।</p>
      <p>বৈজ্ঞানিক এই কর্মকর্তা আরও জানান, বিবিএস ২০১৭ এর তথ্য অনুযায়ী আমাদের দেশে বর্তমানে বাৎসরিক পেঁয়াজ উৎপাদন হয় ১৭ লাখ ৩৫ হাজার মেট্রিক টন। যদিও দেশে চাহিদা রয়েছে ২২ লাখ মেট্রিক টন। বাকি পেঁয়াজ বিদেশ থেকে আমদানি করতে হয়। পেঁয়াজের বিকল্প হিসেবে এই ‘চাইভ’ ব্যবহার করা গেলে আমদানি নির্ভরতা কমে আসবে। এছাড়াও এই চাইভ জাতীয় ফসলের অন্যতম বৈশিষ্ট্য হচ্ছে এসব সারা বছর ধরেই চাষ করা যায়।</p>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/23/d4667466241a69fdd5b5f42b0f21d4f2-5dd935a15afa5.jpg"/>
      </figure>
      <p>চাইভ-১ জাতের গাছের উচ্চতা ৩০-৪০ সেন্টিমিটার পর্যন্ত হয়ে থাকে, পাতার দৈর্ঘ্য হয় ২৩-৩০ সেন্টিমিটার। এর দৈর্ঘ্য হয় এক থেকে দেড় সেন্টিমিটার। প্রতি হেক্টরে পাতা ও গাছসহ উৎপাদন হয় ১০-১২ টন। চারা লাগানোর সময় থেকে ৬৫-৭০ দিনের মধ্যে ফসল সংগ্রহ শুরু হয়। বছরে ৪-৫ বার ফসল সংগ্রহ করা যায়।</p>
      <p>বাংলাদেশ কৃষি গবেষণা ইনস্টিটিউটের মশলা ফসল বিশেষজ্ঞ আঞ্চলিক মশলা গবেষণা কেন্দ্র (বিএআরআই- বারি) গাজীপুরের প্রধান বৈজ্ঞানিক কর্মকর্তা ড. শৈলেন্দ্র নাথ মজুমদার জানান, পেঁয়াজ রসুনের বিকল্প হিসেবে আদর্শ একটি মশলাজাতীয় ফসল চাইভ। এর গুণাগুণও পেঁয়াজ-রসুনের চেয়ে বেশি। দেশে ব্যাপকভাবে চাইভ চাষ করা গেলে পেঁয়াজ-রসুনের ঘাটতি মেটানো সম্ভব।</p>
      <p> </p>
      <footer>/এএইচ/</footer>
    </article>
  </body>
</html>