<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641535/%D8%AC%D8%B2%DB%8C%DB%8C%D8%A7%D8%AA-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D8%B3%D8%B1%D9%88%DB%8C%D8%B3-%D9%85%D8%AF%D8%A7%D8%B1%D8%B3-%D9%88-%D9%85%D8%B9%D9%84%D9%85%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T13:08:00+00:00"/>
    <meta property="og:title" content="جزییات سهمیه سوخت سرویس مدارس و معلمان"/>
    <meta property="og:description" content="وزیر آموزش و پرورش با بیان اینکه رانندگان سرویس مدارس و اولیا نگرانی بابت افزایش هزینه‌های سرویس نداشته باشند، گفت: بودجه ۹۹ آموزش و پرورش ..."/>
  </head>
  <body>
    <article>
      <h1>
        <a href="https://www.bultannews.com/fa/news/641535/%D8%AC%D8%B2%DB%8C%DB%8C%D8%A7%D8%AA-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D8%B3%D8%B1%D9%88%DB%8C%D8%B3-%D9%85%D8%AF%D8%A7%D8%B1%D8%B3-%D9%88-%D9%85%D8%B9%D9%84%D9%85%D8%A7%D9%86">جزییات سهمیه سوخت سرویس مدارس و معلمان</a>
      </h1>
      <h2>وزیر آموزش و پرورش با بیان اینکه رانندگان سرویس مدارس و اولیا نگرانی بابت افزایش هزینه‌های سرویس نداشته باشند، گفت: بودجه ۹۹ آموزش و پرورش ...</h2>
      <address><time datetime="2019-11-23T13:08:00+00:00">23 Nov 2019, 13:08</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، محسن حاجی میرزایی در حاشیه امضای تفاهمنامه ساخت ۱۷۰ هزار واحد مسکونی برای فرهنگیان در پاسخ به ‌اینکه شما وعده داده بودید که بودجه ۹۹ آموزش و پرورش به صورت ویژه تدوین می‌شود، آیا این کار در حال انجام است، اظهارکرد: وزارت آموزش و پرورش در بحث بودجه همواره با یک مشکل سالانه مواجه بوده و آن این است که برآوردهای هزینه این وزارتخانه به درستی صورت نگرفته است.</p>
      <p>بودجه سال ۹۹ آموزش و پرورش واقع‌بینانه‌تر تدوین می‌شود</p>
      <p>وی با بیان اینکه این مشکل باعث شده مطالبات به سال‌های بعد موکول شود، گفت: این مسئله باعث بروز مشکلاتی برای نظام آموزشی کشور شده است. برای رفع این مشکلات، همکاران ما بودجه ۹۹ را واقع بینانه تر تدوین خواهند کرد.</p>
      <p>وزیر آموزش و پرورش با بیان اینکه نباید تنگناها و مشکل بودجه ۹۹ را فراموش کنیم، تأکید کرد: در تدوین لایحه و ارقام بودجه ۹۹ آموزش و پرورش با کارشناسان سازمان برنامه و بودجه مذاکره و ارتباطات خوبی داریم و امیدواریم بتوانیم مشکلات سال‌های اخیر بودجه آموزش و پرورش را حل کنیم.</p>
      <p>حاجی میرزایی در پاسخ به پرسش دیگری مبنی بر سهمیه سوخت معلمانی که در روستاها تدریس می‌کنند، گفت: سهمیه سوخت سرویس مدارس براساس تصمیم‌گیری ستاد سوخت به تناسب با پیمایش تعیین شده است.</p>
      <p>وی توضیح داد: در این راستا سرویس‌های مدارس پس از ثبت‌نام در سامانه سپند ماهانه تا ۱۲۰ لیتر در کارت سوخت آنها معادل ریالی شارژ خواهد شد.</p>
      <p>وزیر آموزش و پرورش با بیان اینکه این سهمیه از ۲۴ آبان تخصیص یافته است، افزود: دارندگان سرویس مدارس و اولیا نگرانی در این رابطه نداشته باشند و نباید سرویس‌های مدارس دریافتی خود را افزایش دهند.</p>
      <p>حاجی میرزایی پاسخی به پرسش سهمیه سوخت معلمانی که در روستاها تدریس می‌کنند، نداد.</p>
    </article>
  </body>
</html>