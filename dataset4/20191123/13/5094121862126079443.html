<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/jihovychod-francie-postihly-zaplavy-stovky-lidi-musely-opustit-domovy-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T13:58:00+00:00"/>
    <meta property="og:title" content="Jihovýchod Francie postihly záplavy. Stovky lidí musely opustit domovy"/>
    <meta property="og:description" content="Po bouřkách doprovázených silnými dešti se na jihovýchodě Francie dnes pohřešuje 77letý muž. Zhruba šest stovek lidí z města Hyères východně od Toulonu se muselo preventivně evakuovat, informovala dnes na twitteru prefektura Var. Záplavy postihly také severozápad Itálie."/>
  </head>
  <body>
    <article>
      <h1>Jihovýchod Francie postihly záplavy. Stovky lidí musely opustit domovy</h1>
      <address><time datetime="2019-11-23T13:58:00+00:00">23 Nov 2019, 13:58</time> by <a rel="author">ČTK</a></address>
      <p>Sedmasedmdesátiletého muže hasiči a záchranáři hledají v okolí jeho bydliště ve městě Saint-Antonin-du-Var, asi 80 kilometrů severovýchodně od Marseille. Ve městě Fréjus mezi Nice a Marseille museli hasiči evakuovat kemp. Zhruba 2400 domácností v departementu Var je dnes bez elektřiny. Kvůli zaplavené trati nejezdí vlaky mezi přístavními městy Saint-Raphaël a Touloun.</p>
      <figure>
        <img src="https://g.denik.cz/1/d1/ctk-nekolikadennim-povodnovem-poplachu-se-zacina-uklidnovat-situace-v-benatkach-opet-se-tam-otevrely_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/benatky-italie-zaplavy-povodne-pohotovost-vaporetto-gondola-20191118.html">Záplavy v Benátkách: Situace se uklidňuje, vodní „autobusy“ znovu vypluly Přečíst článek ›</a>
      </aside>
      <p>Druhá nejvyšší meteorologická výstraha dnes platí v sedmi departementech na jihovýchodě Francie. Meteorologové varují před silným větrem, deštěm a záplavami.</p>
      <p>Už v pátek museli hasiči v Nice zasahovat u popadaných stromů a čerpat vodu ze zatopených sklepů.</p>
      <h3>Problémy má i Itálie</h3>
      <p>Vydatný déšť způsobil místní záplavy také na severozápadě Itálie. V Janově se utrhlo několik svahů a zemina z nich zablokovala silnice. Voda zaplavila sklepy, podchody i několik obchodů.</p>
      <p>V údolí řeky Polvecera, která metropolí Ligurie protéká, spadlo během tří hodin téměř 300 milimetrů srážek, tedy zhruba 300 litrů na metr čtvereční. Šéf regionu Liguria Giovanni Toti vyzval obyvatele, aby raději nevycházeli z domů.</p>
      <figure>
        <img src="https://g.denik.cz/1/65/italske-benatky-postihly-nejhorsi-zaplavy-od-roku-1966_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/kriticka-situace-v-benatkach-kvuli-zaplavam-je-uzavreno-namesti-sv-marka-20191115.html">Kritická situace v Benátkách. Kvůli záplavám je uzavřeno náměstí sv. Marka Přečíst článek ›</a>
      </aside>
    </article>
  </body>
</html>