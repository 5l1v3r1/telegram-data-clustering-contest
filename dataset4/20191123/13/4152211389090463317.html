<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/593809/%E0%A6%9F%E0%A7%8D%E0%A6%B0%E0%A6%BE%E0%A6%AE%E0%A7%8D%E0%A6%AA%E0%A7%87%E0%A6%B0-%E0%A6%9B%E0%A6%AC%E0%A6%BF-%E0%A6%A8%E0%A6%BE-%E0%A6%9F%E0%A6%BE%E0%A6%99%E0%A6%BE%E0%A6%A8%E0%A7%8B%E0%A7%9F-%E0%A6%AC%E0%A6%B0%E0%A6%96%E0%A6%BE%E0%A6%B8%E0%A7%8D%E0%A6%A4-%E0%A6%B9%E0%A6%A8-%E0%A6%AE%E0%A6%BE%E0%A6%B0%E0%A7%8D%E0%A6%95%E0%A6%BF%E0%A6%A8-%E0%A6%A6%E0%A7%82%E0%A6%A4"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T13:41:00+00:00"/>
    <meta property="og:title" content="ট্রাম্পের ছবি না টাঙানোয় বরখাস্ত হন মার্কিন দূত"/>
    <meta property="og:description" content="যুক্তরাষ্ট্রের প্রেসিডেন্ট ডোনাল্ড ট্রাম্প দাবি করেছেন, ইউক্রেনে মার্কিন দূতাবাসে তার ছবি না টাঙানোর কারণে তিনি কূটনীতিক মারি ইয়োভানোভিচকে বরখাস্ত করেছেন। তবে বিষয়টি নিয়ে ট্রাম্প বিস্তারিত কিছু বলেননি। এই মার্কিন দূত ট্রাম্পের বিরুদ্ধে শুরু হওয়া অভিশংসন তদন্তে সাক্ষ্য দিয়েছেন। ব্রিটিশ..."/>
  </head>
  <body>
    <article>
      <h1>ট্রাম্পের ছবি না টাঙানোয় বরখাস্ত হন মার্কিন দূত</h1>
      <address><time datetime="2019-11-23T13:41:00+00:00">23 Nov 2019, 13:41</time> by <a rel="author">বিদেশ ডেস্ক</a></address>
      <p>
        <b>যুক্তরাষ্ট্রের প্রেসিডেন্ট ডোনাল্ড ট্রাম্প দাবি করেছেন, ইউক্রেনে মার্কিন দূতাবাসে তার ছবি না টাঙানোর কারণে তিনি কূটনীতিক মারি ইয়োভানোভিচকে বরখাস্ত করেছেন। তবে বিষয়টি নিয়ে ট্রাম্প বিস্তারিত কিছু বলেননি। এই মার্কিন দূত ট্রাম্পের বিরুদ্ধে শুরু হওয়া অভিশংসন তদন্তে সাক্ষ্য দিয়েছেন। ব্রিটিশ সংবাদমাধ্যম বিবিসি এখবর জানিয়েছে।</b>
      </p>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/23/43a7383257c9181107a18ddcaed4b5c8-5dd937a8d1662.jpg"/>
      </figure>
      <p>গত সপ্তাহে দেওয়া সাক্ষ্যতে ইয়োভানোভিচ দাবি করেছেন, ভুয়া অজুহাতে তাকে বরখাস্ত করা হয়েছে। তাকে যারা বরখাস্ত করেছে তাদের লক্ষ্য ছিল প্রশ্নবিদ্ধ।</p>
      <p>ট্রাম্পের বিরুদ্ধে অভিশংসন তদন্তে সাক্ষ্য দেওয়া ১২ জনের মধ্যে ছিলেন এই দূত।</p>
      <p>শুক্রবার সকালে মার্কিন সংবাদমাধ্যম ফক্স অ্যান্ড ফ্রেন্ডস অনুষ্ঠানে টেলিফোনে অংশ নিয়ে ট্রাম্প ইয়োভানোভিচকে বরখাস্তের পক্ষে সাফাই গেয়েছেন। তিনি বলেন, ‘এই রাষ্ট্রদূত, যাকে সবাই খুব ভালো বলছেন, তিনি দূতাবাসে আমার ছবি টাঙাতে চাননি’।</p>
      <p>ট্রাম্প আরও বলেন, দূতাবাসের দায়িত্বে রয়েছেন ওই দূত। প্রায় দুই বছর লেগেছে ছবি টাঙাতে। তিনি আমার সম্পর্কে খারাপ কথা বলেন, তিনি আমাকে সমর্থন করেন না। ওই রাষ্ট্রদূতকে বদলানোর অধিকার আমার রয়েছে।</p>
      <p>যুক্তরাষ্ট্রের প্রেসিডেন্ট বলেন, স্বাভাবিক নিয়ম হলো দূতাবাসে যুক্তরাষ্ট্রের প্রেসিডেন্টের ছবি টাঙাতে হয়। তিনি কোনও দেবদূত ছিলেন না।</p>
      <p>ট্রাম্প এই প্রথম ইয়োভানোভিচকে আক্রমণ করে কথা বলেননি। এর আগে শুক্রবার সাক্ষ্য দেওয়ার সময় টুইটারে সমালোচনা করেন তিনি। </p>
      <footer>/এএ/</footer>
    </article>
  </body>
</html>