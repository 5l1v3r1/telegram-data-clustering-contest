<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200986/%D9%85%D8%AC%D9%85%D8%B9-%D8%AE%DB%8C%D8%B1%DB%8C%D9%86-%D8%B3%D9%84%D8%A7%D9%85%D8%AA-%D8%A8%D9%87-%D9%87%DB%8C%DA%86-%D8%A7%D8%B3%D8%AA%D8%A7%D9%86%DB%8C-%D9%86%DA%AF%D8%A7%D9%87-%D9%88%DB%8C%DA%98%D9%87-%D9%86%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T13:56:14+00:00"/>
    <meta property="og:title" content="مجمع خیرین سلامت به هیچ استانی نگاه ویژه ندارد"/>
    <meta property="og:description" content="ایسنا/قم معاون مشارکت مردمی و رسانه‌ای مجمع خیرین سلامت کشور با بیان اینکه هدف مجمع خیرین توزیع عادلانه امکانات و تحقق عدالت اجتماعی است، افزود: مجمع به کشور به عنوان یک کل نگاه می‌کند و به هیچ استانی نگاه ویژه ندارد."/>
  </head>
  <body>
    <article>
      <h1>مجمع خیرین سلامت به هیچ استانی نگاه ویژه ندارد</h1>
      <address><time datetime="2019-11-23T13:56:14+00:00">23 Nov 2019, 13:56</time> by <a rel="author">زینب شوندی</a></address>
      <p>ایسنا/قم معاون مشارکت مردمی و رسانه‌ای مجمع خیرین سلامت کشور با بیان اینکه هدف مجمع خیرین توزیع عادلانه امکانات و تحقق عدالت اجتماعی است، افزود: مجمع به کشور به عنوان یک کل نگاه می‌کند و به هیچ استانی نگاه ویژه ندارد.</p>
      <p>سید محمد طباطبایی در نشست خبری مجمع خیرین سلامت که در دانشگاه علوم پزشکی قم برگزار شد، گفت: بحث مشارکت مردمی از گذشته مورد توجه نخبگان و عموم مردم جامعه بوده است و امروزه در سراسر جهان نیز نهادهای مردمی نقشی برجسته دارند و تاثیر آن‌ها فراتر از حد معمول است.</p>
      <p>وی ادامه داد: مقام معظم رهبری در جلسات خود با مسئولین و فعالان حوزه سلامت کشور، بارها به لزوم جذب مشارکت مردمی در زمینه سلامت اشاره کردند، مجمع خیرین سلامت کشور نیز طبق رهنمودهای رهبری با هدف تجمیع ظرفیت‌های مردمی در حوزه سلامت تشکیل شد و تاکنون بالغ بر ۶ هزار و ۱۰۰ میلیارد تومان در سال در حوزه سلامت هزینه کرده و حدود ۵ هزار مرکز درمانی توسط مجمع خیرین ساخته شده و یا مرمت و تجهیز گشته است.</p>
      <p>معاون مشارکت مردمی و رسانه ای مجمع خیرین سلامت عنوان کرد: ۱۱۰هزار خیر در سراسر کشور با مجمع خیرین حوزه سلامت ارتباط دارند، مجمع علاوه بر امور سخت افزاری مانند تجهیز و نوسازی مراکز به امور نرم‌افزاری مورد نیاز بیماران نیز می‌پردازد، برای مثال تلاش بر هدایت خیرین به حمایت از پروژه‌های پژوهشی حوزه سلامت و حوزه پیشگیری است، اگر خیری یک پروژه پژوهشی را حمایت کند می تواند نتیجه پروژه را با نام خود به ثبت برساند.</p>
      <p>
        <b>نقش پررنگ روحانیت در حوزه سلامت</b>
      </p>
      <p>وی ادامه داد: روحانیت در حوزه سلامت نقشی ویژه داشته است که متاسفانه مغفول مانده و بسیاری از آن اطلاعی ندارند، در همین راستا در هفته جاری همایش تجلیل از روحانیون فعال در حوزه سلامت برگزار خواهد شد، رسالت این همایش تبیین موضوع و تشویق در جهت افزایش مشارکت مردمی است.</p>
      <p>
        <b>لزوم ارائه خدمت منطبق با نیاز سنجی</b>
      </p>
      <p>طباطبایی بیان کرد: فعالیت‌های مجمع خیرین سلامت با دانشگاه‌های علوم پرشکی هماهنگ است و مجمع خدمات خود را منطبق با ضرورت‌های اعلام شده و نیاز سنجی کارشناسی دانشگاه علوم پزشکی ارائه می‌دهد، رهبر انقلاب نیز در دیدار با خیرین بر همکاری و هماهنگی با دانشگاه علوم پزشکی تاکید کردند.</p>
      <p>معاون مشارکت مردمی و رسانه ای مجمع خیرین سلامت کشور عنوان کرد: مجمع خیرین سلامت یک مجموعه است و به کشور به عنوان یک کل واحد نگاه می‌کند، به هیچ استانی توجه ویژه ندارد و صرفا میزان نیاز و ضرورت مناطق را در ارائه امکانات در نظر می‌گیرد و بر این اساس استان‌ها و شهرستان‌های محروم در اولویت قرار دارند، برخی خیرین مراجعه کرده و شهر خاصی را برای حمایت خود در نظر دارند، ما مناطق محروم‌تر و ضرورت‌های موجود را به آن ها می‌گوییم اما در نهایت این خود خیر است که تصمیم می‌گیرد.</p>
      <p>وی ادامه داد: حتی در برخی شهرهای حومه‌ای استان‌هایی مانند تهران و قم نیز نیاز ویژه به تاسیس مراکز درمانی وجود دارد، مطالبه‌ی ما توزیع عادلانه است، وظیفه ما نیز هدایت خیرین محترم به حوزه‌های ضروری سلامت است که فرهنگ سازی رسانه‌ای نیز نیاز دارد.</p>
      <p>انتهای پیام</p>
    </article>
  </body>
</html>