<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200969/%D9%87%D9%85%D9%87-%D8%AF%D8%B3%D8%AA%DA%AF%DB%8C%D8%B1%D8%B4%D8%AF%DA%AF%D8%A7%D9%86-%D8%AD%D9%88%D8%A7%D8%AF%D8%AB-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%A7%D8%B2-%D9%88%D8%B6%D8%B9%DB%8C%D8%AA-%D8%B2%D9%86%D8%AF%D8%A7%D9%86-%D9%88-%D9%86%DA%AF%D9%87%D8%AF%D8%A7%D8%B1%DB%8C-%D8%B4%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T13:18:58+00:00"/>
    <meta property="og:title" content="همه دستگیرشدگان حوادث سهمیه بندی بنزین از وضعیت زندان و نگهداری‌شان راضی‌اند"/>
    <meta property="og:description" content="دادستان کل کشور با بیان اینکه بعد از حوادث اخیر که به واسطه اجرای طرح سهمیه‌بندی بنزین اتفاق افتاد، تعدادی از افراد دستگیر شدند و اکنون در بازداشت به سر می‌برند، این افراد همگی با خانواده‌شان ارتباط گرفته و تماس تلفنی داشته‌اند و نکته مهم این است که همه این دستگیرشدگان از وضعیت زندان و نگهداری‌شان اعلام رضایت کرده‌اند."/>
  </head>
  <body>
    <article>
      <h6 class="kicker">دادستان کل کشور:</h6>
      <h1>همه دستگیرشدگان حوادث سهمیه بندی بنزین از وضعیت زندان و نگهداری‌شان راضی‌اند</h1>
      <address><time datetime="2019-11-23T13:18:58+00:00">23 Nov 2019, 13:18</time> by <a rel="author">زهرا میرزایی</a></address>
      <p>دادستان کل کشور با بیان اینکه بعد از حوادث اخیر که به واسطه اجرای طرح سهمیه‌بندی بنزین اتفاق افتاد، تعدادی از افراد دستگیر شدند و اکنون در بازداشت به سر می‌برند، این افراد همگی با خانواده‌شان ارتباط گرفته و تماس تلفنی داشته‌اند و نکته مهم این است که همه این دستگیرشدگان از وضعیت زندان و نگهداری‌شان اعلام رضایت کرده‌اند.</p>
      <p>به گزارش ایسنا به نقل از روابط عمومی دادستانی کل کشور، حجت الاسلام محمدجعفر منتظری در حاشیه جریان بازدید از زندان بزرگ فشافویه در رابطه با وضعیت زندانیان در جمع خبرنگاران اظهار کرد: در بازدید دو ساعته‌ای که از زندان بزرگ تهران صورت گرفت، دیدار چهره به چهره‌ای با افراد دستگیر شده داشتیم.</p>
      <p>وی افزود: بعد از حوادث اخیر که به واسطه اجرای طرح سهمیه‌بندی بنزین اتفاق افتاد، تعدادی از افراد دستگیر شدند و اکنون در بازداشت به سر می‌برند. کنترل این کار و نظارت بر کارهایی که این افراد انجام داده‌اند، مورد توجه دستگاه قضایی است، هم به لحاظ اینکه افرادی که در این حوادث ممکن است مقصر نباشند و بی‌گناه باشند و در جمعیت دستگیر شده باشند و افرادی که ممکن است دارای تقصیر در مراتب مختلف باشند.</p>
      <p>منتظری ادامه داد: تاکید ما به مسئولان در زندان فشافویه این بود که هرچه سریع‌تر این افراد تعیین تکلیف شده و زودتر غربالگری شوند، البته مسئولان مرتبط هم وعده داده‌اند که ظرف 48 ساعت آینده غربالگیری آنها به پایان خواهد رسید.</p>
      <p>دادستان کل کشور تصریح کرد: افراد دستگیرشده‌ای که بی‌گناه تشخیص داده شوند، در اولین فرصت آزاد خواهند شد اما آنهایی که مرتکب جرم شده‌ باشند، حتما به سرعت درجه‌بندی شده و به جرم آنها رسیدگی خواهد شد.</p>
      <p>وی خاطرنشان کرد: آنهایی که جرم کمتری دارند و مرتکب جرائم خیلی مهم نشده‌ باشند، هرچه زودتر تعیین تکلیف می گردند اما آنهایی که جرائم سنگینی انجام داده‌ باشند در چارچوب قوانین با آنها برخورد خواهد شد.</p>
      <p>دادستان کل کشور افزود: در این بازدید دو ساعته به تمام دستگیرشدگان توصیه کردیم که در بازجویی‌ها و تحقیقات از خود صداقت به خرج دهند، زیرا وقتی صداقت داشته باشند می‌توان به آنها کمک کرد.</p>
      <p>منتظری افزود: این افراد همگی با خانواده‌شان ارتباط گرفته و تماس تلفنی داشته‌اند و نکته مهم این است که همه این دستگیرشدگان از وضعیت زندان و نگهداری‌شان اعلام رضایت کرده‌اند.</p>
      <p>دادستان کل کشور تصریح کرد: پیام ما به دشمنان کشور این است که تصور نکنند با فریب دادن عده قلیلی می‌توانند به اهداف خود برسند، البته عوامل اصلی هم شناسایی شده و هیچ خط قرمزی برای برخورد با آنها نخواهیم داشت.</p>
      <p>وی ادامه داد: قطعا دستگاه‌های امنیتی و اطلاعاتی با توجه به مستندات موجود مسائل را تعقیب کرده و برای ما هم شناسایی عوامل اصلی اولویت دارد که البته تا امروز هم تعدادی دستگیر شده اند.</p>
      <p>دادستان کل کشور گفت: این افراد که عوامل اصلی هستند بدانند که امکان گریز و فرار برایشان وجود نخواهد داشت.</p>
      <p>منتظری ادامه داد: ملت عزیز ایران همانگونه که در همه مراحل همراه نیروهای اطلاعاتی و امنیتی بوده‌اند برای بازگرداندن آرامش به کشور اکنون هم حامی و همراه باشند. بیگانگان و دشمنان در طول چهار دهه گذشته دشمنی کرده و از هر فرصتی برای برهم زدن آرامش نظام استفاده کرده اما تا امروز به نتیجه دلخواه خود نرسیده است.</p>
      <p>منتظری خاطرنشان کرد: امروز اذناب بیگانگان در منطقه تلاش‌هایی می کنند و با همه سرمایه‌گذاری‌هایشان دستشان کوتاه مانده و تنها چند بانک را به آتش کشیده اند که این موضوع باید برای آنها آبروریزی باشد.</p>
      <p>وی افزود: ملت غیور و همیشه در صحنه ایران اجازه نمی دهد دشمن بخواهد از این موقعیت سوء استفاده کند و به نتیجه دلخواه خود برسد. لذا من به جوانان توصیه میکنم تا به دستگاه قضایی اطلاعاتی و امنیتی کشور کمک کرده و تصاویر و مستندات خود از اغتشاشگران را به دستگاه های امنیتی ارائه دهند.</p>
      <p>منتظری عنوان کرد: اگر هر شهروندی در کشور خود را همیار و کمکیار دستگاه های امنیتی بداند در ایجاد امنیت سهیم می شود و به این ترتیب امنیت کشور حفظ خواهد شد.</p>
      <p>دادستان کل کشور در پایان گفت: در این بازدید به دستگاه های امنیتی و ضابطان توصیه کردیم تا با تلاش شبانه روزی موضوع غربالگری را تسریع کنند.</p>
      <p>انتهای پیام</p>
    </article>
  </body>
</html>