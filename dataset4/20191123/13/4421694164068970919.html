<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/na-frankivshhyni-lyudy-led-ne-pobyly-likarya-shvydkoyi-pomylkovo-vvazhayuchy-yiyi-p-yanoyu/"/>
    <meta property="og:site_name" content="VARTA1"/>
    <meta property="article:published_time" content="2019-11-23T13:30:18+00:00"/>
    <meta property="og:title" content="На Франківщині люди ледь не побили лікаря швидкої, помилково вважаючи її п’яною"/>
    <meta property="og:description" content="На Франківщині люди ледь не побили лікаря швидкої, помилково вважаючи її п`яною"/>
  </head>
  <body>
    <article>
      <h1>На Франківщині люди ледь не побили лікаря швидкої, помилково вважаючи її п’яною</h1>
      <address>
        <time datetime="2019-11-23T13:30:18+00:00">23 Nov 2019, 13:30</time>
      </address>
      <p>Post Views: 11 047</p>
      <p>Виїзд бригади «швидкої» медичної допомоги на дорожньо-транспортну пригоду, яка трапилася ввечері, 21 листопада, на проспекті Лесі Українки, у Калуші, вилився у шокуючий інцидент: розлючений натовп атакував медпрацівницю — фельдшерку бригади «швидкої».</p>
      <p>Про подробиці інциденту <a href="http://vikna.if.ua/news/category/kl/2019/11/22/104456/view/?fbclid=IwAR2ES2TTs-HcDhtS5gkkJZJ-5E3PubFtSVkbilTmVNRgwHvV4Sj625xeARM">«Вікнам»</a> розповів виконуючий обов’язки головного лікаря Калуської станції швидкої невідкладної медичної допомоги Юрій Єйна, який був на місці події.</p>
      <p>“Після того, як надійшов виклик про автоаварію на проспекті Лесі Українки, бригада швидкої негайно виїхала на місце події. Наша диспетчерська служба знаходиться в Івано-Франківську, всі виклики фіксуються, бригади забезпечені планшетами. У даному випадку від моменту виклику до приїзду бригади на місце події минуло в межах шести хвилин. Для виїздів по місту показник становить до 10 хвилин. Тому всі закиди, що, мовляв, «швидка» довго добиралася, є безпідставними.</p>
      <p>За пів години після виїзду мені зателефонували і повідомили, що машина «швидкої» і бригада заблоковані натовпом, а наших працівників мало не б’ють. Відповідно, я одразу ж виїхав на місце події. Там побачив, що досить великий натовп оточив машину, люди поводилися агресивно, погрожували медпрацівникам, ображали, обзивали їх. Мене спочатку до машини не пропускали, бо я нібито приїхав вигороджувати своїх працівників. Урешті-решт, я таки пробився до машини «швидкої». На запитання «у чому справа» отримав відповідь, що фельдшерка п’яна. На це відповів: такого не може бути. Фельдшерка — калушанка, 1975 року народження, більше двадцяти років працює на «швидкій». Працює добросовісно і жодних нарікань на її роботу ніколи не було. Більше того, вона взагалі не вживає алкоголь. Тож, поцікавився: на підставі чого такі звинувачення? Відповідь була такою: в неї блищать очі й вона труситься”, — розповів Юрій Єйна.</p>
      <p>Після цього фельдшерку, яка перебувала в кабіні «швидкої», силою витягнули з машини і посадили в салон. Тут же перебували люди з натовпу і працівник поліції з приладом для визначення вмісту алкоголю у крові.</p>
      <p>“Більше того, четверо–п’ятеро осіб тримали мобільні перед обличчям фельдшерки і знімали це все на відео. Супроводжувалося все криками, матюками, образами і погрозами. Аргументи, що це ненормально, що вони не мають права так себе поводити, не справили ніякого враження. Тож, ми порадилися і вирішили зробити тест на алкоголь. Це тривало хвилин двадцять. Фельдшерка в стресі спочатку не могла нормально подути в трубку, потрібен великий обсяг повітря і в неї це не виходило. Урешті-решт, тест було зроблено. Аналіз показав відсутність алкоголю в крові медпрацівниці. Відтак, працівник поліції вийшов з машини і показав усім нульові показання приладу, що все нормально. Після цього сторонні особи вийшли з машини і натовп почав розходитися. Я навіть не знаю, чи хтось вибачився перед нашою працівницею”, — зазначив Юрій Єйна.</p>
      <p>Упродовж усього інциденту на місці були працівники поліції, проте жінку від хамства і погроз розлюченого натовпу ніхто не захистив.</p>
      <p>“Ми чергуємо добами, тож, постраждала фельдшерка, не зважаючи на стрес, відпрацювала свою зміну і вранці 22 листопада пішла додому. Не знаю, як вона буде діяти, скаржитися чи позиватися до суду. Але ми будемо захищати свою працівницю.</p>
      <p>До речі, під час інциденту надійшло зо двадцять дзвінків на диспетчерську «швидкої» та стільки ж — у поліцію з повідомленнями, що фельдшерка нібито п’яна. Відповідно, сьогодні Івано-Франківський обласний центр екстреної медичної допомоги, якому ми підпорядковуємося, передав заяву в поліцію щодо інциденту. Ми вважаємо, що правоохоронці мали б захистити медиків від свавілля натовпу. Так, як це відбувається скрізь у світі”, — наголосив виконуючий обов’язки головного лікаря Калуської станції швидкої невідкладної допомоги.</p>
      <p>За словами керівника Калуської «швидкої», відсутність захисту, важкі умови роботи, несправедливі звинувачення призводять до того, що тут ніхто не хоче працювати. Крім того, на «швидкій» — низькі зарплати: молодий лікар отримує менше 5 тис гривень. Калуш і Калуський район обслуговують шість бригад «швидкої», у тому числі чотири — лікарські.</p>
      <p>«У нас скоро залишаться одні пенсіонери, не буде кому працювати. А після таких випадків бажання працювати в людей залишається ще менше. Ні культури, ні поваги, ні захисту», — зазначив Юрій Єйна.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>