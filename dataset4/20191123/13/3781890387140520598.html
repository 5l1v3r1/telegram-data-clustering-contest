<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743249"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T13:42:00+00:00"/>
    <meta property="og:title" content="แผ่นดินไหวอินโดฯ6.1แมกนิจูด สะเทือนทั่วภูมิภาคปาปัว"/>
    <meta property="og:description" content="เกิดแผ่นดินไหวรุนแรงวัดได้ 6.1 แมกนิจูดสร้างความสั่นสะเทือนให้กับภูมิภาคปาปัวทางตะวันออกไกลของอินโดนีเซีย แต่ศูนย์กลางแผ่นดินไหวอยู่ห่างจากพื้นที่อาศัยและไม่มีความเสี่ยงจากคลื่นสึนามิ"/>
  </head>
  <body>
    <article>
      <h1>แผ่นดินไหวอินโดฯ6.1แมกนิจูด สะเทือนทั่วภูมิภาคปาปัว</h1>
      <address>
        <time datetime="2019-11-23T13:42:00+00:00">23 Nov 2019, 13:42</time>
      </address>
      <p>
        <b>เกิดแผ่นดินไหวรุนแรงวัดได้ 6.1 แมกนิจูดสร้างความสั่นสะเทือนให้กับภูมิภาคปาปัวทางตะวันออกไกลของอินโดนีเซีย แต่ศูนย์กลางแผ่นดินไหวอยู่ห่างจากพื้นที่อาศัยและไม่มีความเสี่ยงจากคลื่นสึนามิ</b>
      </p>
      <p>สำนักข่าวเอพีรายงานจากกรุงจาการ์ตา ประเทศอินโดนีเซีย เมื่อวันที่ 23 พ.ย.ว่า สำนักงานสำรวจธรณีวิทยาสหรัฐแจ้งเหตุแผ่นดินไหวรุนแรงวัดได้ 6.1 แมกนิจูด เมื่อวันเสาร์ที่ 23 พ.ย.สร้างแรงสั่นสะเทือนให้กับภูมิภาคปาปัวทางตะวันออกไกลของอินโดนีเซีย แต่ศูนย์กลางแผ่นดินไหวแม้จะอยู่ลึกลงไปเพียง 10 กม.แต่ก็ห่างจากพื้นที่อาศัยของประชาชน ซึ่งปกติแล้วศูนย์กลางแผ่นดินไหวในระดับตื้นนั้นมักจะสร้างความเสียหายให้ได้มากกว่าศูนย์กลางแผ่นดินไหวระดับลึก<br/><br/>นายราห์มัต ทริโยโน หัวหน้าศูนย์แผ่นดินไหวและสึนามิ สำนักงานอุตุนิยมวิทยา ภูมิอากาศวิทยาและธรณีฟิสิกส์ของอินโดนีเซีย กล่าวว่า ไม่มีความเสี่ยงที่จะเกิดสึนามิจากแผ่นดินไหวครั้งนี้ และเบื้องต้นยังไม่มีรายงานความเสียหายรุนแรง ผู้เสียชีวิตและบาดเจ็บ นอกจากนั้นแล้ว ประชาชนที่อาศัยอยู่ในเมืองมานกวารีเมืองเอกของจังหวัดเวสต์ปาปัว ยังไม่รู้สึกถึงแรงสั่นสะเทือนจากแผ่นดินไหวครั้งนี้ สำหรับจังหวัดเวสต์ปาปัวนั้นมีประชากร 877,000 คนเป็นหนึ่งในจังหวัดของอินโดนีเซียที่มีประชากรน้อยที่สุด<br/><br/>อินโดนีเซียเป็นประเทศที่มีประชากรกว่า 260 ล้านคน ตั้งอยู่ในเขตวงแหวนไฟแห่งแปซิฟิกจุดที่รอยเลื่อนเปลือกโลกมาบรรจบกันจึงเกิดแผ่นดินไหวและภูเขาไฟระเบิดได้บ่อยครั้ง ครั้งที่รุนแรงที่สุดเกิดขึ้นเมื่อปี 2547 นอกชายฝั่งเกาะสุมาตราของอินโดนีเซีย คร่าชีวิตผู้คนไปมากกว่า 230,000 คนในหลายประเทศรอบมหาสมุทรอินเดีย<br/><br/> </p>
    </article>
  </body>
</html>