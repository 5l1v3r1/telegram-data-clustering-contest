<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622941/%D9%85%D8%B1%D8%A7%D9%82%D8%A8-%DA%AF%D8%B2%D8%B4-%D8%B9%D9%86%DA%A9%D8%A8%D9%88%D8%AA-%D8%A8%DB%8C%D9%88%D9%87-%D8%B3%DB%8C%D8%A7%D9%87-%D8%A8%D8%A7%D8%B4%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T13:21:00+00:00"/>
    <meta property="og:title" content="مراقب گزش عنکبوت بیوه سیاه باشید"/>
    <meta property="og:description" content="معاون بهداشتی دانشگاه علوم پزشکی زاهدان گفت: مردم سیستان و بلوچستان مراقب بند پایان زهرآگین نظیر عنکبوت بیوه سیاه باشند."/>
  </head>
  <body>
    <article>
      <h1>مراقب گزش عنکبوت بیوه سیاه باشید</h1>
      <h2>دانشگاه علوم پزشکی زاهدان:</h2>
      <address>
        <time datetime="2019-11-23T13:21:00+00:00">23 Nov 2019, 13:21</time>
      </address>
      <p>
        <i>معاون بهداشتی دانشگاه علوم پزشکی زاهدان گفت: مردم سیستان و بلوچستان مراقب بند پایان زهرآگین نظیر عنکبوت بیوه سیاه باشند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر سید مهدی طباطبایی اظهار داشت: سیستان و بلوچستان به همراه برخی دیگر از استان‌های کشور خاستگاه بندپایان زهری از جمله گونه‌هایی از عنکبوت بیوه سیاه به شمار می‌رود و این نوع عنکبوت را می‌توان با رنگ سیاه و براق و نیز نوار قرمز برپشت شکم از سایر عنکبوت‌ها متمایز کرد.</p>
      <p>وی افزود: اگرچه سمیت زهر این عنکبوت‌ها بالاست، اما بدلیل میزان اندک سم تزریقی، کشندگی مصدومان بالا نیست.</p>
      <p>معاون بهداشتی دانشگاه علوم پزشکی زاهدان با بیان اینکه سم عنکبوت بیوه سیاه سم عصبی (Neurotoxin) است گفت: محل گزش این عنکبوت بسیار دردناک بوده و سیستم عصبی فرد را گرفتار می‌کند.</p>
      <p>وی با تاکید بر کنترل برخی وسایل و ظروف که از محیط بیرون و یا داخل حیاط به فضای داخلی خانه‌ها وارد می‌شود گفت: بهتر است زیر کپسول‌های گاز، داخل جعبه‌های میوه، کارتن‌ها و موارد مشابه قبل از ورود به خانه از نظر وجود عنکبوت یا سایر بندپایان زهری مورد بررسی قرار گیرد.</p>
      <p>طباطبایی از مردم خواست در صورت گزش توسط بندپایان سریعا به اورژانس بیمارستان مراجعه کنند و در صورت مشاهده این گونه از عنکبوت‌ها مراتب را به شماره تلفن ۳۳۲۲۹۰۹۷ مرکز بهداشت زاهدان و یا مرکز بهداشت محل سکونت خود اعلام کنند.</p>
      <p>بیوه سیاه، از رسته عنکبوتیان بوده و حشره شناسان سم او را از خطرناکترین سموم می‌دانند به طوریکه براساس تحقیقات علمی زهرش ۱۵ برابر مرگبارتر از زهر مار زنگی است.</p>
      <p>عنکبوت بیوه سیاه از معروف‌ترین عنکبوت‌های سمی است که گونه‌های مختلف آن در سراسر جهان به ویژه آسیای میانه و منطقه مدیترانه زندگی می‌کند.</p>
      <p>نکته جالب اینکه عنکبوت نر بلافاصله بعد از جفت گیری باید پا به فرار بگذارد در غیر اینصورت سریعا توسط جنس ماده شکار می‌شود و در حقیقت پدر اولین غذای فرزندان خود خواهد بود و به همین دلیل عنکبوت ماده همواره بیوه می‌ماند.</p>
      <p>بیوه سیاه، حشره‌ای به رنگ مشکی براق است که روی شکم خود علامتی شبیه به ساعت شنی و به رنگ نارنجی متمایل به قرمز دارد و بیشتر در توده‌های چوب، کنده‌های درخت، توده‌های خاکروبه، نقاط تاریک و زوایای انبارها، میان شاخه و برگ درختان در باغ‌های میوه و درون دیوار‌های سنگی و زیر صخره‌ها زندگی می‌کند.</p>
      <p>این عنکبوت به طور طبیعی کمرو است و تنها زمانی نیش می‌زند که گرفتار شود، احساس خطر کند و یا بطور ناگهانی لمس شود.</p>
    </article>
  </body>
</html>