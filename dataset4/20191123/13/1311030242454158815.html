<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1625918/%E0%A6%8F-%E0%A6%86%E0%A6%B0-%E0%A6%B0%E0%A6%BE%E0%A6%B9%E0%A6%AE%E0%A6%BE%E0%A6%A8-%E0%A6%86%E0%A6%B0-%E0%A6%87%E0%A6%89%E0%A6%9F%E0%A7%81-%E0%A6%AE%E0%A6%BF%E0%A6%B2%E0%A7%87-%E2%80%98%E0%A6%85%E0%A6%B9%E0%A6%BF%E0%A6%82%E0%A6%B8%E0%A6%BE%E2%80%99"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T13:01:00+00:00"/>
    <meta property="og:title" content="এ আর রাহমান আর ইউটু মিলে ‘অহিংসা’"/>
    <meta property="og:description" content="এবার ২২টি গ্র্যামি জেতা এই ব্যান্ডের সঙ্গে মিলে একটা সিঙ্গেল ট্র্যাক বের করেছেন দুবার অস্কারজয়ী সংগীত পরিচালক এ আর রাহমান। ‘অহিংসা’ নামের গানটি ইউটিউবে মুক্তি পেয়েছে গতকাল শুক্রবার।"/>
  </head>
  <body>
    <article>
      <h1>এ আর রাহমান আর ইউটু মিলে ‘অহিংসা’</h1>
      <address><time datetime="2019-11-23T13:01:00+00:00">23 Nov 2019, 13:01</time> by <a rel="author">বিনোদন ডেস্ক</a></address>
      <p>ইউটু। ১৯৭৬ সালে আয়ারল্যান্ডের ডাবলিনে জন্ম নেওয়া এই ব্যান্ড দেশের সীমানা পেরিয়ে বিশ্বের সেরা রক ব্যান্ডগুলোর একটি। শুরুতে এই ব্যান্ড গান বিক্রির চেয়ে লাইভ পারফরম্যান্সেই বেশি আগ্রহী ছিল। তারপর ১৯৮৭ সালে ‘দ্য জশুয়া ট্রি’। তারপর রোলিং স্টোন পত্রিকা লিখল, ব্যান্ডটি শুরু থেকেই ‘হিরো’ ছিল। কিন্তু এই অ্যালবাম মুক্তির পর ব্যান্ডটি সুপারস্টার হয়ে গেল। আর এখন ইউটু বিশ্বের সর্বাধিক বিক্রীত ব্যান্ডগুলোর একটি।</p>
      <p>এবার ২২টি গ্র্যামি জেতা এই ব্যান্ডের সঙ্গে মিলে একটা সিঙ্গেল ট্র্যাক বের করেছেন দুবার অস্কারজয়ী সংগীত পরিচালক এ আর রাহমান। ‘অহিংসা’ নামের গানটি ইউটিউবে মুক্তি পেয়েছে গতকাল শুক্রবার। এনডিটিভিকে দেওয়া এক সাক্ষাৎকারে ইউটু ব্যান্ডের সদস্য বোনো এবং দ্য এজ জানান, ভারতের কাছ থেকে বিশ্বসংগীত জগতের সবচেয়ে বড় প্রাপ্তি এই গান।</p>
      <p>এ আর রাহমান গানটি টুইটারে শেয়ার করে ক্যাপশনে লিখেছেন, ‘তোমার সঙ্গে আমার দেখা হবে। সেই দেশে, যেখানে কেউ ঘুমায় না। শুধু জেগে ওঠে, স্বপ্ন দেখবে বলে।’</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/953d85ba2246958b432cbccc17779e9f-5dd92e2138cf6.jpg"/>
        <figcaption>‘অহিংসা’ গানের পোস্টার। ছবি: টুইটার</figcaption>
      </figure>
      <p>প্রথমে এই গানের তামিল ভার্সন বের হয়, যেখানে এ আর রাহমানের দুই মেয়ে খাদিজা ও রহিমার গলায় শোনা যায় গানটি। তারপর বের হয় বোনোর কণ্ঠে গাওয়া গান। আর তা ইতিমধ্যে দারুণ প্রশংসিত হয়েছে সংগীতবোদ্ধাদের মহলে।</p>
      <p>গানটি সম্পর্কে এ আর রাহমান বলেন, ‘অহিংসা’ গানটি সাহস আর শক্তির। গান অস্ত্রের বিরুদ্ধে রুখে দাঁড়ানোর সাহস রাখে। আধুনিক যুগে শান্তির বাণী ছড়িয়ে দেওয়ার উদ্দেশ্যে গানটি ইউটুকে সঙ্গী করে তৈরি করা হয়েছে।</p>
      <p>ইউটু ব্যান্ড এখন ‘দ্য জশুয়া ট্রি’ ট্যুর করছে। আগামী ১৫ ডিসেম্বর ‘উইথ অর উইদাউট ইউ’খ্যাত এই ব্যান্ড প্রথমবারের মতো এ ট্যুরের অংশ হিসেবে গাইবে ভারতে, মুম্বাইয়ের ডিওয়াই স্টেডিয়ামে।</p>
    </article>
  </body>
</html>