<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622942/%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-%D8%A2%D8%A8%D9%84%DB%8C%D9%85%D9%88%E2%80%8C%D9%87%D8%A7%DB%8C-%DA%A9%D8%A7%D8%B1%D8%AE%D8%A7%D9%86%D9%87%E2%80%8C%D8%A7%DB%8C-%D8%AA%D9%82%D9%84%D8%A8%DB%8C-%D9%86%DB%8C%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T13:22:00+00:00"/>
    <meta property="og:title" content="وزارت بهداشت: آبلیمو‌های کارخانه‌ای تقلبی نیستند"/>
    <meta property="og:description" content="مدیرکل نظارت بر فرآورده‌های غذایی و آشامیدنی سازمان غذا و دارو گفت: ۷۰ درصد آبلیمو‌های کارخانه‌ای موجود در بازار با استفاده از کنسانتره وارداتی تولید می‌شود و ۳۰ درصد داخلی است، هیچ مشکلی هم ندارند و اگر تقلبی هم باشد در آبلیمو‌های دست ساز و کارگاهی است که مجوز ندارند."/>
  </head>
  <body>
    <article>
      <h1>وزارت بهداشت: آبلیمو‌های کارخانه‌ای تقلبی نیستند</h1>
      <address>
        <time datetime="2019-11-23T13:22:00+00:00">23 Nov 2019, 13:22</time>
      </address>
      <p>
        <i>مدیرکل نظارت بر فرآورده‌های غذایی و آشامیدنی سازمان غذا و دارو گفت: ۷۰ درصد آبلیمو‌های کارخانه‌ای موجود در بازار با استفاده از کنسانتره وارداتی تولید می‌شود و ۳۰ درصد داخلی است، هیچ مشکلی هم ندارند و اگر تقلبی هم باشد در آبلیمو‌های دست ساز و کارگاهی است که مجوز ندارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد حسین عزیزی افزود: همه آبلیمو‌هایی که در کارخانه‌های دارای مجوز تولید می‌شوند، سالم هستند و هیچ مشکلی ندارند و اگر مشکلی باشد در آبلیمو‌های زیرپله‌ای و بدون مجوز است که در کارگاه‌های صنفی غیر مجاز تولید می‌شوند.</p>
      <p>وی ادامه داد: کارخانه‌های تولید آبلیمو عمدتا کنسانتره لیمو را از خارج وارد می‌کنند، با آب قاطی می‌کنند و به صورت آبلیمو با برند معتبر دارای مجوز سازمان غذا و دارو وارد بازار می‌کنند. همه آبلیمو‌های کارخانه‌ای که در بازار وجود دارند از همین طریق تولید می‌شود و البته بقیه آب میوه‌های کارخانه‌ای نیز به همین صورت با استفاده از کنسانتره میوه مثل کنسانتره پرتقال، آلبالو، هلو و ... تولید می‌شود.</p>
      <p>مدیرکل نظارت بر فرآورده‌های غذایی وزارت بهداشت افزود: کنسانتره میوه‌ها در واقع آب غلیظ شده میوه است که دوباره در کارخانه با آب قاطی می‌شود و به صورت آب میوه طبیعی در بسته بندی‌های کارخانه‌ای وارد بازار می‌شود. در واقع کنسانتره آب غلیط شده میوه است و کاملا طبیعی است و هیچ ماده افزودنی و غیر طبیعی ندارد. آب هر میوه‌ای که غلیظ شود کنسانتره آن به دست می‌آید.</p>
      <p>وی گفت: کنسانتره اغلب میوه‌ها در داخل کشور و در کارخانه‌ها تولید می‌شود به جز لیمو که بیشتر وارداتی است، چون در کشور کمبود داریم. یک مقدار از بازار آب لیموی کشور، آبلیموی تولید داخل است، اما مقدار بیشتر آن کنسانتره‌های وارداتی لیمو است که در کارخانه‌ها با استفاده از آب رقیق و در بازار عرضه می‌شود.</p>
    </article>
  </body>
</html>