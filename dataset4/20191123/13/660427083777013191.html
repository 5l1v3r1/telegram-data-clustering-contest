<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/23/keputusan-prk-amaran-buat1-ph/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-23T13:53:02+00:00"/>
    <meta property="og:title" content="Keputusan PRK amaran buat PH"/>
    <meta property="og:description" content="PUTRAJAYA, 26 Rabiulawal 1441H, Sabtu – Kekalahan Pakatan Harapan (PH) pada Pilihan Raya Kecil (PRK) Tanjung Piai adalah satu amaran, bahawa banyak perkara yang dilakukan tidak disenangi rakyat khususnya yang berkaitan dengan kos sara hidup, kata Perdana Menteri, Tun Dr Mahathir Mohamad. Bercakap kepada pemberita selepas mesyuarat khas Majlis Presiden PH berhubung PRK Tanjung Piai …"/>
  </head>
  <body>
    <article>
      <h1>Keputusan PRK amaran buat PH</h1>
      <h2>Banyak perkara tak disenangi rakyat termasuk berkaitan kos sara hidup</h2>
      <address><time datetime="2019-11-23T13:53:02+00:00">23 Nov 2019, 13:53</time> by <a rel="author">sitifatimah</a></address>
      <figure>
        <img src="https://www.ismaweb.net/wp-content/uploads/2019/06/tun-m-3.jpg"/>
        <figcaption>Perdana Menteri, Tun Dr Mahathir Mohamad.</figcaption>
      </figure>
      <p><b>PUTRAJAYA, 26 Rabiulawal 1441H, Sabtu</b> – Kekalahan Pakatan Harapan (PH) pada Pilihan Raya Kecil (PRK) Tanjung Piai adalah satu amaran, bahawa banyak perkara yang dilakukan tidak disenangi rakyat khususnya yang berkaitan dengan kos sara hidup, kata Perdana Menteri, Tun Dr Mahathir Mohamad.</p>
      <p>Bercakap kepada pemberita selepas mesyuarat khas Majlis Presiden PH berhubung PRK Tanjung Piai di sini hari ini, beliau yang juga Pengerusi PH berkata, mesyuarat ‘post-mortem’ hari ini menyaksikan setiap parti dalam gabungan itu mengakui kesilapan masing-masing dan akan ambil tindakan sewajarnya.</p>
      <p>“Kita semua sedar bahawa keputusan yang buruk ini adalah sebagai satu amaran kepada parti (PH) bahawa banyak perkara-perkara kita lakukan ini tidak disenangi rakyat, terutama berkaitan kos kehidupan.</p>
      <p>“… dan macam-macam lagi, termasuk tuduhan parti PH ini dikuasai sepenuhnya oleh DAP, itu pandangan orang Melayu, dan orang Cina, yang berpendapat DAP diperkudakan oleh Dr Mahathir dari Parti Pribumi Bersatu Malaysia (PPBM),” katanya.</p>
      <p>Dr Mahathir berkata, dalam mesyuarat post mortem hari ini, mereka telah mengenal pasti bidang-bidang, serta kalangan mereka yang terlibat untuk mengambil tindakan terhadap apa-apa isu yang diketengahkan untuk diberi perhatian.</p>
      <p>“Masing-masing mengaku ada kesalahan daripada pihak mereka dan mencadangkan cara-cara mengatasinya. Memang mesyuarat ini ambil masa yang panjang kerana banyak idea dikemukakan, dan banyak juga teguran-teguran terhadap rancangan kerajaan yang diambil kira oleh menteri-menteri yang ada,” katanya.</p>
      <p>Dr Mahathir sebelum ini dilaporkan berkata, PH akan membuat ‘bedah siasat’ yang terperinci, serius dan jujur di semua peringkat parti bagi mengenal pasti punca sebenar kekalahan pada PRK Tanjung Piai.</p>
      <p>PRK Parlimen Tanjung Piai menyaksikan calon Barisan Nasional (BN) Datuk Seri Dr Wee Jeck Seng menang dengan majoriti besar 15,086 undi, di mana beliau memperoleh 25,466 undi, manakala pesaing terdekatnya calon PH, Karmaine Sardini, mendapat 10,380 undi.</p>
      <p>Ditanya sama ada kekalahan itu adalah kegagalan PH dalam menunaikan manifesto dan langkah ke hadapan yang akan dilakukan, Dr Mahathir berkata, ada perkara yang akan diambil tindakan oleh kerajaan iaitu menteri Kabinet dan juga oleh parti komponen masing-masing.</p>
      <p>“Sudah diberitahu di mana silapnya iaitu kadang-kadang seolah-olah ada perpecahan tetapi perpecahan itu tidak pernah berlaku di peringkat pemimpin, mungkin ada di peringkat ahli biasa yang rasa tidak puas hati, dan tidak tahu fakta sebenar, dan buat teguran,” katanya.</p>
      <p>Ditanya adakah kelewatan PH melantik penyelaras Parlimen kawasan merupakan antara punca kekalahan PRK Tanjung Piai, Dr Mahathir berkata: “Ada banyak sebab yang mengakibatkan keputusan PRK yang sedemikan. Kita perlu fikirkan semua alasan, bukan sebab isu penyelaras sahaja.</p>
      <p>“Banyak lagi isu lain yang diambil kira oleh orang ramai, mungkin mereka berhasrat mengingatkan kita, dan sekarang ini kita sudah diingatkan,” katanya.</p>
      <p>Dr Mahathir berkata, PH mengamalkan kebebasan bersuara, dan jika ada mana-mana individu yang mempunyai masalah, ia boleh disuarakan dalam jawatankuasa masing-masing atau mesyuarat majlis presiden supaya perkara tidak dihebahkan di luar (parti).</p>
      <p>“Secara umumnya pemimpin PH boleh duduk bersama dalam mesyuarat majlis Presiden PH dan berbincang dengan fikiran waras tanpa tuduh-menuduh dan kata-kata kesat dilemparkan kepada sesiapa,” katanya.</p>
      <p>Ditanya mengenai desakan pembangkang berhubung projek diberi secara rundingan terbuka kepada Pertubuhan Peladang Kebangsaan (Nafas), Dr Mahathir berkata “Kita boleh ada cara terbuka atau rundingan terus. Kita boleh tentukan syarat rundingan terbuka dan syarat tender terbuka,” katanya. – Bernama</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>