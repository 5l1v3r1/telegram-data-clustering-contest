<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549421.html/%D8%AC%D8%B2%D8%A6%DB%8C%D8%A7%D8%AA-%D8%B3%D8%A7%D8%AE%D8%AA-170-%D9%87%D8%B2%D8%A7%D8%B1-%D9%85%D8%B3%DA%A9%D9%86-%D8%A8%D8%B1%D8%A7%DB%8C-%D9%81%D8%B1%D9%87%D9%86%DA%AF%DB%8C%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T13:05:00+00:00"/>
    <meta property="og:title" content="جزئیات ساخت 170 هزار مسکن برای فرهنگیان"/>
    <meta property="og:description" content="وزیر راه و شهرسازی با اشاره به اینکه فرهنگیانی که در سامانه طرح اقدام ملی تا امروز ثبت‌نام کرده‌اند در اولویت هستند، گفت: دو هفته فرصت است تا وزارت آموزش و پرورش اسامی خود را به وزارت راه و شهرسازی ارائه کند تا ما بتوانیم توزیع جغرافیایی را انجام دهیم و آن را انطباق دهیم."/>
  </head>
  <body>
    <article>
      <h1>جزئیات ساخت 170 هزار مسکن برای فرهنگیان</h1>
      <address>
        <time datetime="2019-11-23T13:05:00+00:00">23 Nov 2019, 13:05</time>
      </address>
      <p>وزیر راه و شهرسازی با اشاره به اینکه فرهنگیانی که در سامانه طرح اقدام ملی تا امروز ثبت‌نام کرده‌اند در اولویت هستند، گفت: دو هفته فرصت است تا وزارت آموزش و پرورش اسامی خود را به وزارت راه و شهرسازی ارائه کند تا ما بتوانیم توزیع جغرافیایی را انجام دهیم و آن را انطباق دهیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد اسلامی وزیر راه و شهرسازی در مراسم امضای تفاهم‌نامه ساخت 170 هزار واحد مسکونی در قالب طرح اقدام ملی برای فرهنگیان با اشاره به اینکه سنگ بنای دیگری برای پیشبرد نهضت خانه‌سازی در کشور پایه‌گذاری شد، گفت: همواره توجه ما به فرهنگیان در برنامه‌ها و سیاست‌ها به آن پرداخته شده است اما این بار این اقدام کاملاً متفاوت و به صورت گسترده برای فرهنگیان صورت خواهد گرفت. </p>
      <p>وی افزود: ما تلاش می‌کنیم یکبار برای همیشه برای خانه‌دار شدن فرهنگیان اقدام کنیم بنابراین در این اقدام گسترده تمام دستگاه‌ها باید از این طرح پشتیبانی کنند و نقش خود را به خوبی ایفا کنند تا در این برنامه که سه سال به طول می‌انجامد این برنامه محقق شود تا فرهنگیان از نعمت مسکن بهره‌مند شوند.   اسلامی با اشاره به اینکه فرهنگیانی که در استان‌ها و در سامانه طرح اقدام ملی تا امروز ثبت‌نام کرده‌اند در اولویت هستند اظهار داشت: دو هفته فرصت است تا وزارت آموزش و پرورش اسامی خود را به وزارت راه و شهرسازی ارائه کند تا ما بتوانیم توزیع جغرافیایی را انجام دهیم و آن را انطباق دهیم. پس اگر در برخی استان‌ها ظرفیت‌هایی که در نظر گرفته شده کفاف بدهد هیچ مشکلی نیست اما اگر ندهد باید پیش‌بینی لازم و ظرفیت جدید ایجاد شود.   وزیر راه و شهرسازی خاطرنشان کرد: ما الگوهای شهرک فرهنگیان را قصد داریم توسعه دهیم و تکرار کنیم چون الگوی موفقی بوده است.   اسلامی ادامه داد: آن دسته از تعاونی‌های مسکنی که دچار نقصان نباشند با هماهنگی وزارت آموزش و پرورش از آنها استفاده خواهیم کرد تا در احداث واحد مسکونی وارد شوند.   وی تأکید کرد: اگر در شهرهایی که 400 هزار واحد مسکونی ثبت‌نام شده است فرهنگیان جزو آن دسته باشند مشکلی نیست اما اگر تعداد آنها از سقف 400 هزار واحد مسکونی طرح اقدام ملی بیشتر شود مجبور هستیم مابه‌التفاوت ‌آن را به سقف 400 هزار واحد مسکونی اضافه کنیم.   وزیر راه و شهرسازی خاطرنشان کرد: ثبت‌نام در 10 استان کشور که صورت گرفته خوب بوده و در کلانشهرهای کشور قریب به 10 شهر لازم است که ظرفیت‌های جدیدی برای آنها ایجاد کنیم چرا که در برخی شهرها متقاضیان بیشتر از پیش‌بینی‌ها بود و باید برای این شهرها که تعداد آنها 10 شهر بود ثبت‌نام مجدد انجام شود. منبع: فارس   انتهای پیام/</p>
    </article>
  </body>
</html>