<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%ce%ba%ce%ac%cf%81-%ce%b7-%cf%84%ce%bf%cf%85%cf%81%ce%ba%ce%af%ce%b1-%ce%b8%ce%b1-%ce%b1%ce%bd%ce%b1%ce%b6%ce%b7%cf%84%ce%ae%cf%83%ce%b5%ce%b9-%ce%b5%ce%bd%ce%b1%ce%bb%ce%bb%ce%b1%ce%ba%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T13:34:09+00:00"/>
    <meta property="og:title" content="Ακάρ: Η Τουρκία θα αναζητήσει εναλλακτικές για τα F-35, αν δεν γίνουν οι παραδόσεις από τις ΗΠΑ"/>
    <meta property="og:description" content="Την ετοιμότητα της Άγκυρας να αναζητήσει άλλες επιλογές, πέραν των αμερικανικών F-35, διεμήνυσε ο υπουργός Άμυνας της Τουρκίας, καθώς τα μηνύματα της Ουάσινγκτον για τους S-400 συνεχίζονται."/>
  </head>
  <body>
    <article>
      <h1>Ακάρ: Η Τουρκία θα αναζητήσει εναλλακτικές για τα F-35, αν δεν γίνουν οι παραδόσεις από τις ΗΠΑ</h1>
      <address>
        <time datetime="2019-11-23T13:34:09+00:00">23 Nov 2019, 13:34</time>
      </address>
      <p>
        <b>Την ετοιμότητα της Άγκυρας να αναζητήσει άλλες επιλογές, πέραν των αμερικανικών F-35, διεμήνυσε ο υπουργός Άμυνας της Τουρκίας, καθώς τα μηνύματα της Ουάσινγκτον για τους S-400 συνεχίζονται.</b>
      </p>
      <p>Εναλλακτικές για τα αμερικανικά μαχητικά αεροσκάφη F-35 θα αναζητήσει η Τουρκία, εάν δεν καταστούν εφικτή η πραγματοποίηση διαπραγματεύσεων για την παράδοσή τους, όπως δήλωσε ο υπουργός Άμυνας της χώρας, Χουλουσί Ακάρ.</p>
      <p>«Όλοι θα πρέπει να είναι ενήμεροι ότι η Τουρκία θα πρέπει να αναζητήσει για εναλλακτικές, εάν δεν μπορέσει να αποκτήσει τα F-35 για οποιοδήποτε λόγο», σημείωσε συγκεκριμένα ο ίδιος, μιλώντας στο Al Jazeera.</p>
      <p>Όπως επεσήμανε ο ίδιος, η Άγκυρα έχει τηρήσει όλες τις υποχρεώσεις της από τη στιγμή ένταξής του στο πρόγραμμα για τα F-35 μέχρι σήμερα.</p>
      <p>Υπενθυμίζεται ότι τον Ιούλιο, η Ουάσινγκτον ανέστειλε τις παραδόσεις F-35 στην Τουρκία, εκφράζοντας ανησυχίες για την απόφαση της χώρας να αγοράσει το ρωσικό σύστημα αεράμυνας S-400.</p>
      <figure>
        <img src="https://www.pentapostagma.gr/wp-content/uploads/2019/11/3428137.jpg"/>
      </figure>
      <p>Πρόσφατα η Ουάσινγκτον απέστειλε προς την Άγκυρα νέο προειδοποιητικό μήνυμα, καλώντας την να μην χρησιμοποιήσει τους S-400.</p>
      <p>«Υπάρχει περιθώριο ούτως ώστε η Τουρκία να επιστρέψει στο τραπέζι. Γνωρίζουν ότι για να υπάρχει αποτέλεσμα, πρέπει είτε να καταστρέψουν, είτε να επιστρέψουν, είτε να ξεφορτωθούν με κάποιο τρόπο τους S-400», σημείωσε ανώτατος αξιωματούχος του αμερικανικού Στέιτ Ντιπάρτμεντ.</p>
      <p>«Γνωρίζουν ότι έχουν την επιλογή να προχωρήσουν μπροστά και η επιλογή είναι να ξεφορτωθούν τους S-400, προκειμένου να μπορούμε να προχωρήσουμε μπροστά», τόνισε ο ίδιος, προσθέτοντας ότι η Ουάσινγκτον θα μπορούσε να επιβάλει κυρώσεις σε βάρος της Τουρκίας, εάν η Άγκυρα δεν συνεργαστεί.</p>
      <p>Εντούτοις, απαντώντας ο Ακάρ διεμήνυσε ότι η Τουρκία πρόκειται να ενεργοποιήσει και να χρησιμοποιήσει τoυς S-400.</p>
      <p>«Οι S-400 θα λειτουργήσουν. Αυτή τη στιγμή, οι Τούρκοι στρατιωτικοί εκπαιδεύονται για τη χρήση των S-400 και μετά από αυτό θα ολοκληρωθεί η προγραμματισμένη χρήση τους», ανέφερε.</p>
      <p>Η Τουρκία και η Ρωσία υπέγραψαν συμφωνία για την αγορά των S-400 τον Σεπτέμβριο του 2017. Η παράδοση των S-400 στην Τουρκία ξεκίνησε τον Ιούλιο του 2019.</p>
    </article>
  </body>
</html>