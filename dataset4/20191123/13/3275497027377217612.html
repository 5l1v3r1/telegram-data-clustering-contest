<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342656/bmtf-blockchain-ai-iot/"/>
    <meta property="og:site_name" content="زومیت"/>
    <meta property="article:published_time" content="2019-11-23T13:25:00+00:00"/>
    <meta property="og:title" content="بنیاد ملی توسعه فناوری برای توسعه کارآفرینی افتتاح شد"/>
    <meta property="og:description" content="پنجشنبه‌ی هفته‌ی گذشته در مراسمی که با حضور وزیر تعاون، کار و رفاه اجتماعی برگزار شد، بنیاد ملی توسعه‌ی فناوری برای رشد کارآفرینی در حوزه‌های بلاک‌چین و اینترنت اشیاء  و هوش مصنوعی آغاز به کار کرد. "/>
  </head>
  <body>
    <article>
      <h1>بنیاد ملی توسعه فناوری برای توسعه کارآفرینی افتتاح شد</h1>
      <address><time datetime="2019-11-23T13:25:00+00:00">23 Nov 2019, 13:25</time> by <a rel="author" href="http://www.zoomit.ir/user/hossein-khalili-safa/" target="_blank">حسین خلیلی صفا</a></address>
      <p>پنجشنبه‌ی هفته‌ی گذشته در مراسمی که با حضور وزیر تعاون، کار و رفاه اجتماعی برگزار شد، بنیاد ملی توسعه‌ی فناوری برای رشد کارآفرینی در حوزه‌های بلاک‌چین و اینترنت اشیاء  و هوش مصنوعی آغاز به کار کرد. </p>
      <hr/>
      <p>پنجشنبه‌ی گذشته، بنیاد ملی توسعه‌ی فناوری در چهارچوب برنامه‌ی مشترک وزارت تعاون، کار و رفاه اجتماعی و سازمان صنعتی ملل متحد (یونیدو)، برای توسعه‌ی کسب‌وکار و اشتغال پایدار در ایران راه‌اندازی شد. این بنیاد توسعه‌ی کسب‌و‌کارهای مبتنی‌بر فناوری، به‌ویژه در سه حوزه‌ی اصلی <a href="https://www.zoomit.ir/tag/blockchain/">بلاک‌چین</a> و <a href="https://www.zoomit.ir/category/ai/">هوش مصنوعی</a> و <a href="https://www.zoomit.ir/category/iot/">اینترنت اشیاء</a> را به‌عنوان مأموریت اصلی خود انتخاب کرده است و ایجاد اشتغال پایدار ازطریق توسعه‌ی زیست‌بوم کارآفرینی و توانمندسازی افراد را دنبال می‌کند.</p>
      <p>بنیاد ملی توسعه‌ی فناوری در قالب نهاد فراگیر ملی، افراد و استعدادهای محلی را انتخاب می‌کند، آن‌ها را توانمند می‌کند و آموزش می‌دهد، در حوزه‌ی فناوری‌های نوین با تمرکز بر بلاک‌چین و هوش مصنوعی و اینترنت اشیاء کسب‌و‌کارهای نوآورانه و خلاق ایجاد می‌کند و بازار کسب‌و‌کارها را در داخل توسعه می‌دهد.</p>
      <p>در این مراسم، علاوه‌بر آیین افتتاح، تفاهم‌نامه‌ای نیز بین جهاد دانشگاهی و وزارت تعاون و بنیاد ملی توسعه‌ی فناوری امضا شد. <i>محمد شریعتمداری</i>، وزیر تعاون، کار و رفاه اجتماعی، در مراسم مذکور به این نکته اشاره کرد که فناوری‌های جدید فقط بر حوزه‌ی تکنولوژی تأثیر نمی‌گذارند؛ بلکه به‌صورت گسترده در متغیرهای کلان اقتصادی تأثیرگذار‌ند. اشتغال نیز تحت‌تأثیر فناوری‌های نو حرکت می‌کند. </p>
      <p>شریعمتداری افزود:</p>
      <blockquote>رویکرد ما دیگر حمایت از بنگاه اقتصادی با وام نیست؛ بلکه امروز به حمایت گروهی دولتی‌خصوصی به‌صورت فعالیت‌های مشارکت‌جویانه نیازمند هستیم و در ۲۲ ماه باقی‌مانده از عمر دولت، در‌این‌زمینه تمرکز خواهیم کرد.</blockquote>
      <p>وزیر تعاون درباره‌ی بنیاد ملی توسعه گفت در این بنیاد، ۹ مؤسسه‌ تأسیس می‌شود که یکی از مدارس آن در حوزه‌ی هوش مصنوعی فعال است. در این مراسم، <i>عیسی منصوری</i>، معاون توسعه‌ی کارآفرینی و اشتغال وزارت تعاون، کار و رفاع اجتماعی نیز سخنانی کرد. وی درباره‌ی کسب‌وکارهای نوین گفت:</p>
      <blockquote>باید سهم ایران از کسب‌وکارهای حوزه‌ی دیجیتال را به‌منظور نهادسازی و قاعده‌مندکردن فضای کسب‌وکار و اشتغال افزایش دهیم. اخیرا موضوع نهادسازی و توسعه‌ی نهادها را آغاز کرده‌ایم تا بتوانیم نهادهای توسعه‌ای را گسترش دهیم و قاعده‌مند کنیم. یکی از این نهادها بنیاد ملی توسعه‌ی فناوری در حوزه‌های اینترنت اشیاء و بلاک‌چین و هوش مصنوعی است.</blockquote>
      <p>عیسی منصوری همچنین آماری جالب از ارزش افزوده‌ی کسب‌وکارهای حوزه‌ی فناوری اطلاعات ارائه کرد. به‌گفته‌ی وی، ارزش کسب‌وکارهای حوزه‌ی فناوری تا سال ۲۰۲۲ به بیش از ۶ هزار میلیارد دلار می‌رسد؛ در‌حالی‌که ارزش این کسب‌وکارها در سال ۲۰۱۵ فقط ۴٫۳۰۰ میلیارد دلار بوده است. منصوری عنوان کرد اگر سهم ایران از این بازار ۱ درصد باشد، باید ارزش کسب‌وکارهای فناوری ایران رقمی نزدیک به ۴۰ هزار میلیارد تومان باشد که اصلا این‌چنین نیست. منصوری همچنین به این نکته اشاره کرد که ۷۰ درصد از ارزش افزوده‌ی حوزه‌ی فناوری اطلاعات مربوط به بخش تولید محتوا و تنها ۳۰ درصد مربوط به زیرساخت و شبکه است. این در حالی است که این موضوع در کشور ما برعکس جا افتاده است. </p>
      <p><i>سهیل وطن‌دوست</i>، مدیرعامل بنیاد ملی توسعه‌ی فناوری، نیز در این مراسم گفت:</p>
      <blockquote>کشورهای همسایه مانند ترکیه و عربستان و امارات در برنامه‌های کلان خود برنامه‌ریزی کرده‌اند تا ۱۰ سال آینده ۱۲/۵ درصد درآمد ناخالص خود را در حوزه هاب داشته باشند. متأسفانه سهم ایران از هاب به‌اندازه‌ای ناچیز است که امکان مقایسه در آن وجود ندارد. با‌توجه‌به اینکه عمر فناوری ۱۰ ساله است، کسب‌وکار نمی‌تواند یک عمر دوام داشته باشد.</blockquote>
      <p>وطن‌دوست به این نکته اشاره کرد که در سال ۱۴۰۰، بیش از ۲/۵ میلیون شغل در حوزه‌ی هوش مصنوعی ایجاد خواهد شد. همان‌طورکه گفته شد، در این جلسه، تفاهم‌نامه‌‌ی سه‌جانبه‌ای بین معاونت توسعه‌ی کارآفرینی و اشتغال وزارت تعاون، کار و رفاه اجتماعی و بنیاد ملی توسعه‌ی فناوری و معاونت آموزش و سازمان تجاری‌سازی فناوری و اشتغال دانش‌آموختگان جهاد دانشگاهی در زمینه‌های آموزش، پژوهش، کارآفرینی و اشتغال در حوزه‌ی هوش مصنوعی و اینترنت اشیاء و بلاک‌چین امضا شد.</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/21/342619/internet-reconnected/">اینترنت به‌زودی وصل می‌شود [به‌روزرسانی] </a>
        <a href="http://www.zoomit.ir/2019/11/21/342603/iranian-internet-services-alternatives/">سرویس‌های اینترنتی ایرانی در آزمون کارایی؛ آیا می‌توان همه‌چیز را جایگزین کرد؟ </a>
        <a href="http://www.zoomit.ir/2019/11/21/342620/is-your-internet-connected/">آیا اتصال اینترنت شما برقرار شده است؟ </a>
        <a href="http://www.zoomit.ir/2019/11/21/342609/internet-outage-lost-for-internet-operators/">اپراتورهای اینترنتی، زیر تیغ قطع شدن اینترنت </a>
        <a href="http://www.zoomit.ir/2019/11/20/342596/bitcoin-transaction-machine-ite-2019/">خودپرداز بیت‌کوین یا BTM در نمایشگاه تراکنش ایران رونمایی شد</a>
      </p>
      <hr/>
      <p>منبع <a href="https://www.zoomit.ir/2019/11/23/342656/bmtf-blockchain-ai-iot/isna">ایسنا</a></p>
    </article>
  </body>
</html>