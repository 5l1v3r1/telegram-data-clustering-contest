<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/sokantno-priznanje-igralke-bivsi-je-njenemu-psu-prerezal-vrat-250193"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T13:26:00+00:00"/>
    <meta property="og:title" content="Šokantno priznanje igralke: bivši je njenemu psu prerezal vrat"/>
    <meta property="og:description" content="V televizijski seriji Zakon in red je 11 let igrala javno tožilko Casey Novak in pomagala žrtvam predvsem spolnega in domačega nasilja. Zdaj pa kot da se je scenarij iz serije prenesel v njeno resn..."/>
  </head>
  <body>
    <article>
      <h1>Šokantno priznanje igralke: bivši je njenemu psu prerezal vrat</h1>
      <h2>Diane Neal nad JB Benna s hudimi obtožbami. Po koncu razmerja jo je v spanju spolno napadel.</h2>
      <address><time datetime="2019-11-23T13:26:00+00:00">23 Nov 2019, 13:26</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/18/1680342.jpg"/>
          <figcaption>twitterZa javnost je izjemen čarodej, za Diane prevarant in nasilnež. FOTO: twitter</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680341.jpg"/>
          <figcaption>instagramSpravil se je tudi nad njene živali. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680340.jpg"/>
          <figcaption>guliver/cover images Ujeta je bila v grozljivem razmerju. FOTO: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680338.jpg"/>
          <figcaption>Zaslovela je s serijo Zakon in red.</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680345.jpg"/>
          <figcaption>guliver/cover images Ko je spoznala Benna, se je ločevala od Marcusa Fitzgeralda. FOTO: guliver/cover images</figcaption>
        </figure>
      </slideshow>
      <p>V televizijski seriji Zakon in red je 11 let igrala javno tožilko Casey Novak in pomagala žrtvam predvsem spolnega in domačega nasilja. Zdaj pa kot da se je scenarij iz serije prenesel v njeno resničnost, le da <b>Diane Neal </b>tokrat ni v vlogi tožilke, temveč žrtve. »Prvič je bilo, da je nekdo nad mene dvignil roko. Le da ni uporabljal rok, ampak me je brcal,« je dejala o minulem razmerju z <b>JB Bennom</b>, ki jo je, ko je zbledel prvi žar romantične ljubezni, zaprl v kletko nasilja in čustvene zlorabe.</p>
      <figure>
        <img src="https://www.slovenskenovice.si/images/slike/2019/11/18/1680341.jpg"/>
        <figcaption>Spravil se je tudi nad njene živali. FOTO: instagram<cite>instagram</cite></figcaption>
      </figure>
      <p>Za pevko <b>Sio </b>je Benn največji čarodej, kar jih je kdaj videla. Podobno v čislih ga ima <b>Moby</b>, prepričan, da nekatere njegove čarovnije niso s tega sveta. A kot je JB pri nekaterih z velikimi črkami zapisan kot čarodej brez primere, ga Nealova vidi le še kot manipulativnega maničnega prevaranta, ki jo je trpinčil, tepel, spolno napadel, odtujil od prijateljev in družine ter olajšal za precejšnje zneske. Benn se brani, da so to le maščevalne besede besne ženske, zagrenjene, ker se njuno razmerje ni obneslo.<br/><br/>Začelo se je kot pravljica. Ko sta se JB in Diane, takrat v procesu ločevanja od <b>Marcusa Fitzgeralda</b>, leta 2013 spoznala, sta v hipu začutila povezanost. »Bilo je romantično. Ne noro strastno, temveč sladko, ljubeče, preprosto,« je povedala Diane. Komaj dva meseca po srečanju sta že zaživela pod skupno streho. Pozneje sta skupaj kupila hišo, a jo sprva, da ne bi igralkina nova lastnina zapletla njene ločitve, zapisala le na Bennovo ime. Ljubimca sta se dogovorila, da se tudi Diane doda med lastnike, ko bo dokončno ločena od Marcusa, čeprav Benn zdaj zatrjuje, da Nealova za hišo nikoli ni dala niti centa in mu je za njegovo hišo za časa njunega razmerja le pomagala skrbeti.</p>
      <blockquote>3 pse je imela ljubiteljica živali.</blockquote>
      <figure>
        <img src="https://www.slovenskenovice.si/images/slike/2019/11/18/1680340.jpg"/>
        <figcaption>Ujeta je bila v grozljivem razmerju. FOTO: guliver/cover images<cite>guliver/cover images </cite></figcaption>
      </figure>
      <p>Z nakupom hiše, čeprav njenega imena ni v lastniških listinah, je izgubila približno pol milijona. Nato pa je v Bennovi domači pisarni po naključju naletela na papirje, ki so ji pokazali, da ji je med razmerjem ves čas po malem kradel, uporabljal njene kreditne kartice, ji jemal osebne čeke in z njenega bančnega računa nakazoval denar na svojega.<br/><br/>Če se je vse začelo ljubeče in sladko, je po štirih letih življenje za Diane postalo nevzdržno in boleče. Počasi je izgubljala stike s prijatelji, ker ji Benn ni predajal sporočil, kadar jo je kdo klical, podobno ji ni predajal niti sporočil njenega menedžerja in sodelavcev. Njenim najbližjim jo je slikal kot alkoholičarko, nagnjeno k samomorilnim mislim. Potem je postal nasilen. V enem od prepirov, ki jih je zanetil – pisal se je avgust 2017 –, mu je počil film in brcal jo je, dokler ni obležala na tleh. Ko ga je prosila, naj odide, pa je prenočil v avtomobilu na hišnem dovozu – da ne bi zbežala. Par mesecev pozneje je bila Diane znova v modricah, nasilnež pa je prerezal vrat njenemu kodru in krivdo zvalil na mačko! Pozneje se je hvalil, kako je njeni mački zmlel možgane; o njej od tedaj menda ni več nobene sledi.<br/><br/>Marca 2018 je bilo peklenskega razmerja konec. A le par dni potem naj bi Benn svojo tedaj že nekdanjo ljubljeno spolno napadel med spanjem in vse posnel s kamero. Da konca tega usodnega razmerja ni najbolje sprejel, priča tudi policijski zapisnik njegove aretacije zaradi suma zalezovanja slabo leto pozneje. Z bivšo ljubeznijo naj bi večkrat poskušal navezati stike po elektronski pošti, nato pa se je pogosto vozil mimo njenega doma – v 15 minutah tudi po sedemkrat –, zaradi česar se je zvezdnica začela bati za lastno varnost. Zalezovanja ni priznal, je pa priznal neprimerno vedenje, s čimer si je prislužil denarno globo, Nealova pa varovanje za naslednji dve leti.</p>
    </article>
  </body>
</html>