<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902086.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T13:45:00+00:00"/>
    <meta property="og:title" content="نمایش وحدت مردم در استان کردستان"/>
    <meta property="og:description" content="به گزارش مهر، در میان هوای نسبتا سرد دومین روز از آذرماه اقشار مختلف مردم در سنندج و سه شهر دیگر استان کردستان به صحنه آمدند تا بار دیگر با آرمان های امام و شهدا تجدید بیعت کرده و به فرامین رهبر معظم انقلاب اسلامی لبیک بگویند."/>
  </head>
  <body>
    <article>
      <h1>نمایش وحدت مردم در استان کردستان</h1>
      <address>
        <time datetime="2019-11-23T13:45:00+00:00">23 Nov 2019, 13:45</time>
      </address>
      <p>راهپیمایی مردم استان کردستان در شهرهای سنندج، بیجار، قروه و کامیاران در راستای لبیک به فرامین رهبر معظم انقلاب و حمایت از امنیت و اقتدار کشور با حضور پرشور مردم برگزار شد.</p>
      <p>به گزارش مهر، در میان هوای نسبتا سرد دومین روز از آذرماه اقشار مختلف مردم در سنندج و سه شهر دیگر استان کردستان به صحنه آمدند تا بار دیگر با آرمان های امام و شهدا تجدید بیعت کرده و به فرامین رهبر معظم انقلاب اسلامی لبیک بگویند.</p>
      <p>در راهپیمایی امروز شیعه و سنی وارد عرصه شده و با مشت های گره کرده و با سردادن شعارهای مختلف، ضمن محکوم کردن حوادث اخیر در کشور بار دیگر حرکت در مسیر رهنمودهای رهبر معظم انقلاب اسلامی را مورد تاکید قرار دادند.</p>
      <p>سنندجی ها همراه با مردم شهرهای قروه، کامیاران و بیجار امروز بار دیگر حمایت خود را از انقلاب و نظام اسلامی با صدای بلند اعلام کرده و حساب مردم از اغتشاش گران را جدا کردند.</p>
      <p>در راهپیمایی امروز در سنندج جمع زیادی از مردم حضور داشتند و این حضور آنها بار دیگر همراهی و حمایت مردم کردستان از انقلاب و نظام اسلامی را به نمایش عمومی گذاشت.</p>
      <p>حضور کردستانی ها در صحنه دفاع از انقلاب و نظام اسلامی آب سردی بود بر پیکره ضد انقلاب و به همین دلیل است که این حضور برای همیشه در تاریخ این انقلاب و نظام اسلامی ماندگار خواهد بود.</p>
      <p>ساعتی مانده به آغاز راهپیمایی در میدان آزادی سنندج، جمعی زیادی از سنندجی ها با در دست داشتن پرچم جمهوری اسلامی و باغ دست نوشته های در راستای محکومیت اغتشاش گران در ابتدای خیابان فردوسی سنندج تجمع کردند.</p>
      <p>با نزدیک شدن ساعت به ۱۰ بر شمار مردم افزوده شده و راهپیمایی از ابتدای خیابان فردوسی به سمت میدان انقلاب آغاز شد و مردم نیز با سردادن شعارهایی بار دیگر انزجار خود را از دشمنان این آب و خاک اعلام کردند.</p>
      <p>با تجمع اقشار مختلف مردم در ورودی میدان انقلاب شهر سنندج حاج ماموستا خالدی امام جمعه موقت سنندج در سخنانی ضمن اشاره به حضور همیشگی مردم کردستان در دفاع از انقلاب و نظام اسلامی، گفت: حساب مردم از اغتشاش گران جداست و اگر مردم به موضوعی معترض هم باشند در چهارچوب قوانین جاری کشور آن را اعلام می کنند.</p>
      <p>همچنین در شهرهای قروه، کامیاران و بیجار نیز ظهر امروز راهپیمایی حمایت از امنیت و اقتدار کشور برگزار شد.</p>
      <p>مردم شهرستان بانه نیز روز گذشته و بعد از اقامه نماز جمعه با حضور در راهپیمایی بار دیگر از امنیت و اقتدار کشور دفاع کرده و اقدامات ضدانقلاب و اشرار را در حوادث اخیر کشور محکوم کردند.</p>
    </article>
  </body>
</html>