<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/economy/article/1625928/%E0%A6%B8%E0%A6%BF%E0%A6%9F%E0%A6%BF-%E0%A6%97%E0%A7%8D%E0%A6%B0%E0%A7%81%E0%A6%AA%E0%A7%87%E0%A6%B0-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C-%E0%A6%86%E0%A6%B8%E0%A6%A4%E0%A7%87-%E0%A6%B6%E0%A7%81%E0%A6%B0%E0%A7%81-%E0%A6%95%E0%A6%B0%E0%A7%87%E0%A6%9B%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T13:55:00+00:00"/>
    <meta property="og:title" content="সিটি গ্রুপের পেঁয়াজ আসতে শুরু করেছে"/>
    <meta property="og:description" content="সিটি এক বিজ্ঞপ্তিতে জানায়, তারা মোট ২ হাজার ৫২০ টন পেঁয়াজ আমদানি করছে। এর একটি চালান টার্কিশ এয়ারলাইনসযোগে শুক্রবার ঢাকার হযরত শাহজালাল আন্তর্জাতিক বিমানবন্দরে আসে।"/>
  </head>
  <body>
    <article>
      <h1>সিটি গ্রুপের পেঁয়াজ আসতে শুরু করেছে</h1>
      <address><time datetime="2019-11-23T13:55:00+00:00">23 Nov 2019, 13:55</time> by <a rel="author">নিজস্ব প্রতিবেদক, ঢাকা</a></address>
      <p>দেশের ভোগ্যপণ্য বিপণনকারী অন্যতম প্রতিষ্ঠান সিটি গ্রুপের আমদানি করা পেঁয়াজ দেশে আসতে শুরু করেছে। প্রতিষ্ঠানটি তুরস্ক থেকে আকাশ ও সমুদ্রপথে পেঁয়াজ আমদানি করছে।</p>
      <p>বাণিজ্য মন্ত্রণালয়ের জনসংযোগ কর্মকর্তার পাঠানো সিটি গ্রুপের এক বিজ্ঞপ্তিতে জানানো হয়, তারা মোট ২ হাজার ৫২০ টন পেঁয়াজ আমদানি করছে। এর একটি চালান টার্কিশ এয়ারলাইনসযোগে শুক্রবার ঢাকার হজরত শাহজালাল আন্তর্জাতিক বিমানবন্দরে আসে। এ পেঁয়াজ তারা সরকারি বিপণন সংস্থা ট্রেডিং করপোরেশন অব বাংলাদেশের (টিসিবি) কাছে হস্তান্তর করেছে।</p>
      <p>বিজ্ঞপ্তিতে জানানো হয়, আকাশ পথে দ্বিতীয় চালান দেশে পৌঁছাবে ২৫ নভেম্বর। এ ছাড়া তুরস্ক থেকে সমুদ্র পথে ২ হাজার ৫০০ টনের একটি চালান সিঙ্গাপুর হয়ে দেশের পথে রয়েছে। আশা করা হচ্ছে, অতি অল্প সময়ের মধ্যে এগুলো চট্টগ্রাম সমুদ্র বন্দরে পৌঁছাবে। আমদানি করা পেঁয়াজের চালান দ্রুত খালাস করে সরবরাহের ব্যবস্থা নেওয়া হয়েছে।</p>
    </article>
  </body>
</html>