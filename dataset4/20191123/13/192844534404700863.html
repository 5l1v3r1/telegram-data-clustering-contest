<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962038/"/>
    <meta property="og:site_name" content="Sanook"/>
    <meta property="article:published_time" content="2019-11-23T13:00:30+00:00"/>
    <meta property="og:title" content="สลด ฝรั่งเสียชีวิตในรถเก๋งที่ยังสตาร์ทเครื่อง สุนัขพันธุ์ไทย 2 ตัว เฝ้าร่างไม่ห่าง"/>
    <meta property="og:description" content="หนุ่มใหญ่ชาวสวิสเซอร์แลนด์ยกครอบครัวมาพักผ่อนที่หัวหิน กลายเป็นศพอยู่ในรถที่ยังสตาร์ทเครื่องทิ้งไว้ พร้อมสุนัข 2 ตัว ภรรยาไม่ติดใจการเสียชีวิตคาดโรคประจำตัวกำเริบ"/>
  </head>
  <body>
    <article>
      <h1>สลด ฝรั่งเสียชีวิตในรถเก๋งที่ยังสตาร์ทเครื่อง สุนัขพันธุ์ไทย 2 ตัว เฝ้าร่างไม่ห่าง</h1>
      <address>
        <time datetime="2019-11-23T13:00:30+00:00">23 Nov 2019, 13:00</time>
      </address>
      <p>
        <b>หนุ่มใหญ่ชาวสวิสเซอร์แลนด์ยกครอบครัวมาพักผ่อนที่<a href="https://www.sanook.com/travel/938572/">หัวหิน</a> กลายเป็นศพอยู่ในรถที่ยังสตาร์ทเครื่องทิ้งไว้ พร้อมสุนัข 2 ตัว ภรรยาไม่ติดใจการเสียชีวิตคาดโรคประจำตัวกำเริบ</b>
      </p>
      <p>ผู้สื่อ<a href="https://www.sanook.com/news/">ข่าว</a>รายงานว่า (23 พ.ย.) พ.ต.ต.กัณจฌ์เกล้า พิริยะเดชาวัชร์ พนักงานสอบสวน สภ.หัวหิน รับแจ้งเหตุชาวต่างชาติ<a href="http://www.sanook.com/news/7856226/">เสียชีวิตในรถ</a>ยนต์ ริมถนนทางเข้าหมู่บ้านเขาเต่าตำบลหนองแก อำเภอหัวหิน จังหวัดประจวบคีรีขันธ์ จึงรีบมาตรวจสอบพร้อมด้วยเจ้าหน้าที่มูลนิธิสว่างหัวหินธรรมสถาน</p>
      <p>ที่เกิดเหตุพบรถยนต์ ยี่ห้อฮอนด้าแจ๊ส สีขาว หมายเลขทะเบียน 3190 ประจวบคีรีขันธ์ จอดอยู่ เครื่องยนต์ยังสตาร์ทติดอยู่ ด้านในรถพบร่างชายชาวต่างชาตินั่งเสียชีวิตอยู่ฝั่งคนขับ สภาพสวมเสื้อเชิ้ตแขนสั้นสายสก๊อตขาวแดง สวมกางเกงขาสั้นสีน้ำตาล  ทราบชื่อต่อมาคือ มิสเตอร์เลนโซ่ อายุ 65 ปี ชาวสวิสเซอร์แลนด์</p>
      <p>นอกจากนี้ ภายในรถยังพบสุนัขพันธ์ไทย สีน้ำตาล จำนวน 2 ตัว ที่มีปลอกคอพร้อมเชือกจูง ได้นั่งอยู่ในรถเฝ้าร่างเจ้าของไม่ห่าง</p>
      <p>เจ้าหน้าที่ตำรวจได้ทำการติดต่อภรรยาของผู้เสียชีวิตเดินทางมายังที่เกิดเหตุ เพื่อตรวจสอบ เมื่อภรรยาชาวต่างชาติมาถึงก็ยืนยันว่าผู้เสียชีวิตในรถเป็นสามีของตนเอง ที่กำลังออกตามหา เนื่องจากออกจากบ้านมานานผิดปกติ</p>
      <p>จากการตรวจสอบของเจ้าหน้าที่ตำรวจ ทราบว่า ผู้เสียชีวิตและครอบครัวได้มาพักอาศัยอยู่ในอำเภอหัวหิน และทุกวันจะออกมาซื้อ<a href="https://www.sanook.com/travel/restaurant/">อาหาร</a>และของใช้ที่บริเวณทางเข้าหมู่บ้านเขาเต่า โดยทุกวันจะพาสุนัขที่เลี้ยงไว้ 2 ตัว ออกมาด้วย</p>
      <p>วันนี้ผู้เสียชีวิตได้ออกจากบ้านมาตั้งแต่ประมาณสิบโมง กระทั่งบ่ายก็ยังไม่กลับบ้านภรรยาเห็นนานผิดปกติจึงพยายามออกตามหา โดยไปตามที่<a href="https://www.sanook.com/travel/tag/%E0%B8%A3%E0%B9%89%E0%B8%B2%E0%B8%99%E0%B8%81%E0%B8%B2%E0%B9%81%E0%B8%9F/">ร้านกาแฟ</a>ริม<a href="https://www.sanook.com/travel/1397261/">ทะเล</a>หัวหินที่ไปเป็นประจำแต่วันนี้กลับไม่ได้ไป จนกระทั่งเจ้าหน้าที่ตำรวจโทรศัพท์ไปแจ้งว่าสามีเสียชีวิตอยู่ภายในรถจึงได้ติดตามมาดังกล่าว</p>
      <p>อย่างไรก็ตาม ทางครอบครัวไม่ติดใจสาเหตุการเสียชีวิตเนื่องจากสามีมีโรคประจำตัวหลายโรค คาดว่าระหว่างสตาร์ทรถจะกลับบ้านอาการน่าจะกำเริบจนทำให้เสียชีวิตดังกล่าว ซึ่งเจ้าหน้าที่กู้ภัยได้นำร่างผู้เสียชีวิตให้แพทย์เวร โรงพยาบาลหัวหินชันสูตรหาสาเหตุการชีวิตที่แท้จริง และติดต่อสถานทูตดำเนินการตามขั้นตอนทางกฎหมายต่อไป</p>
      <p>ส่วนสุนัขทั้ง 2 ตัว ของผู้เสียชีวิต ได้นำออกจากรถ แต่ทั้งคู่กลับไม่เดินหนีไม่ไหนไกลพยายามเดินวนเวียนอยู่ใกล้ๆ รถตลอดเวลา คล้ายคอยเฝ้าเจ้าของอยู่ โดยที่ไม่ส่งเสียงเห่าคนแปลกหน้าแต่อย่างใด</p>
      <h3>อัลบั้มภาพ 6 ภาพ</h3>
      <slideshow>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMDM4L2ltZ18zNjU2XzE1NzQ1MTQwNzcuanBn.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMDM4L2ltZ18zNjY5XzE1NzQ1MTQwNzcuanBn.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMDM4L2ltZ18zNjkwXzE1NzQ1MTQwNzguanBn.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMDM4L2ltZ18zNjk3XzE1NzQ1MTQwNzkuanBn.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMDM4L2ltZ18zNzA4XzE1NzQ1MTQwODAuanBn.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMDM4L2ltZ18zNzEyXzE1NzQ1MTQwODAuanBn.jpg"/>
        </figure>
      </slideshow>
    </article>
  </body>
</html>