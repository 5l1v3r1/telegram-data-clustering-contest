<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806851/%D8%A7%D8%B1%D8%AA%D8%B4-%D8%A8%D8%B2%D9%88%D8%AF%DB%8C-%D8%B9%D9%85%D9%84%DB%8C%D8%A7%D8%AA%DB%8C-%D8%B1%D8%A7-%D8%AF%D8%B1-%D8%BA%D8%B1%D8%A8-%D8%AD%D9%84%D8%A8-%D8%A2%D8%BA%D8%A7%D8%B2-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T13:36:00+00:00"/>
    <meta property="og:title" content="منبع سوری: ارتش بزودی عملیاتی را در غرب حلب آغاز می‌کند"/>
    <meta property="og:description" content="یک منبع نظامی سوری که در شهر حلب حضور دارد، خبر داد که ارتش طی دو روز گذشته، پاسخ حملات عناصر النصره را داده، ولی تا چند روز آینده در غرب حلب، عملیاتی را علیه تروریست‌ها آغاز خواهد کرد."/>
  </head>
  <body>
    <article>
      <h1>منبع سوری: ارتش بزودی عملیاتی را در غرب حلب آغاز می‌کند</h1>
      <h2>یک منبع نظامی سوری که در شهر حلب حضور دارد، خبر داد که ارتش طی دو روز گذشته، پاسخ حملات عناصر النصره را داده، ولی تا چند روز آینده در غرب حلب، عملیاتی را علیه تروریست‌ها آغاز خواهد کرد.</h2>
      <address>
        <time datetime="2019-11-23T13:36:00+00:00">23 Nov 2019, 13:36</time>
      </address>
      <p>به گزارش گروه بین‌الملل خبرگزاری دانشجو، شهر حلب سوریه این روز‌ها شاهد حملات راکتی عناصر تروریستی جبهه النصره و سایر گروه‌های تروریستی همپیمان آن است.<br/><br/>این حملات باعث کشته و زخمی شدن شمار زیادی از غیر نظامیان شده است. حملات تروریست‌ها از محله «الراشدین» واقع در غرب شهر حلب صورت می‌گیرد.<br/><br/>پایگاه خبری «العهد» لبنان گزارش داد که این اقدامات تروریستی حکایت از نزدیک شدن آغاز عملیات نظامی ارتش سوریه به مواضع النصره دارد تا به حضور این تروریست‌ها پایان دهد.<br/><br/>یک منبع بیمارستانی از مرکز بهداشت استان حلب خبر داد، طی دو روز گذشته، در حملات خمپاره‌ای و راکتی تروریست‌ها به محله‌های «الحمدانیة»، و «الجمیلیة»، «الإعظمیة» و «صلاح الدین» شهر حلب، هفت غیر نظامی کشته و پانزده نفر نیز زخمی شدند.<br/><br/>این منبع تأکید کرد که به خاطر وضعیت نامساعد شمار زیادی از این غیر نظامیان، احتمالا بر تعداد افراد کشته شده، افزود خواهد شد.<br/><br/>یک منبع نظامی سوری که در حلب حضور دارد، به العهد گفت که «پس از بمباران محله‌های مسکونی با خمپاره‌های حامل مواد منفجره و با قدرت تخریب بالا توسط تروریست‌های النصره، امروز در این شهر آرامش شکننده‌ای حکمفرماست».<br/><br/>وی خبر داد که ارتش سوریه طی دو روز گذشته، پاسخ حملات عناصر النصره را داده، ولی تا چند روز آینده، «آغاز عملیات نظامی اعلام خواهد شد که ارتش علیه مواضع تروریست‌ها در غرب حلب آغاز خواهد کرد».<br/><br/>این منبع تأکید کرد: «ارتش سوریه در مسئله بمباران غیر نظامیان بی‌دفاع یا حملات راکتی به آنان با این شیوه وحشیانه، سکوت نخواهد کرد. ارتش برای پاکسازی غرب حلب از کانون‌های تروریستی حاضر در آن که امتداد آن به عمق ادلب می‌رسد، آماده می‌شود».<br/><br/>وی در پایان خاطر نشان کرد، تروریست‌های النصره در غرب حلب، دو راه بیشتر پیش روی خود ندارند: یا اینکه به سمت مسیر‌های امدادرسانی خود در ادلب فرار کنند یا اینکه با ارتش سوریه بجنگند؛ ارتشی که دیگر نمی‌پذیرد وضعیت حلب به همین صورت باقی بماند.</p>
    </article>
  </body>
</html>