<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1625922/%E0%A6%A2%E0%A6%BE%E0%A6%95%E0%A6%BE%E0%A7%9F-%E0%A6%86%E0%A6%B8%E0%A6%9B%E0%A7%87%E0%A6%A8-%E0%A6%A8%E0%A6%BE%E0%A6%87%E0%A6%9C%E0%A7%87%E0%A6%B2-%E0%A6%B6%E0%A6%B0%E0%A7%8D%E0%A6%9F"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T13:21:00+00:00"/>
    <meta property="og:title" content="ঢাকায় আসছেন নাইজেল শর্ট"/>
    <meta property="og:description" content="ঢাকায় ২৪ নভেম্বর শুরু হচ্ছে সার্ক দাবা চ্যাম্পিয়নশিপ। এই টুর্নামেন্টের মধ্যেই ঢাকায় হবে সার্ক দাবা কংগ্রেস। সেখানে অংশ নিতে ঢাকায় আসছেন ফিদের সহ&amp;ndash;সভাপতি নাইজেল শর্ট। এর আগেও একবার বাংলাদেশে এসেছিলেন গ্র্যান্ডমাস্টার নাইজেল ডেভিড শর্ট। প্রায় ২০ বছর আগে ইউনাইটেড ইনস্যুরেন্স গ্র্যান্ডমাস্টার দাবা টুর্নামেন্টে অংশ নিতে ঢাকায় আসেন দাবার এই বিশ্ব তারকা। আবারও ঢাকায় দেখা যাবে এই ব্রিটিশ..."/>
  </head>
  <body>
    <article>
      <h1>ঢাকায় আসছেন নাইজেল শর্ট</h1>
      <address><time datetime="2019-11-23T13:21:00+00:00">23 Nov 2019, 13:21</time> by <a rel="author">ক্রীড়া প্রতিবেদক, ঢাকা</a></address>
      <p>
        <b>ঢাকায় ২৪ নভেম্বর শুরু হচ্ছে সার্ক দাবা চ্যাম্পিয়নশিপ। এই টুর্নামেন্টের মধ্যেই ঢাকায় হবে সার্ক দাবা কংগ্রেস। সেখানে অংশ নিতে ঢাকায় আসছেন ফিদের সহ–সভাপতি নাইজেল শর্ট।</b>
      </p>
      <p>এর আগেও একবার বাংলাদেশে এসেছিলেন গ্র্যান্ডমাস্টার নাইজেল ডেভিড শর্ট। প্রায় ২০ বছর আগে ইউনাইটেড ইনস্যুরেন্স গ্র্যান্ডমাস্টার দাবা টুর্নামেন্টে অংশ নিতে ঢাকায় আসেন দাবার এই বিশ্ব তারকা। আবারও ঢাকায় দেখা যাবে এই ব্রিটিশ দাবাড়ুকে। আগামী ২৯ নভেম্বর বাংলাদেশে আসবেন ৫৪ বছর বয়সী এই দাবাড়ু।</p>
      <p>ঢাকায় প্রথমবারের মতো সার্ক দাবা চ্যাম্পিয়নশিপের আয়োজন করছে ফেডারেশন। রাজধানীর ফার্স হোটেলে আগামী ২৪ নভেম্বর শুরু হবে এই প্রতিযোগিতা। চলবে ৪ ডিসেম্বর পর্যন্ত। এই টুর্নামেন্টের মধ্যেই নাইজেল শর্টকে ঢাকায় আনবেন আয়োজকেরা। ঢাকায় হতে যাওয়া সার্ক দাবা কংগ্রেসে অংশ নিতে মূলত ঢাকায় আসছেন ফিদের সহ-সভাপতি নাইজেল শর্ট। ঢাকায় এসে বাংলাদেশের গ্র্যান্ডমাস্টারসহ উঠতি দাবাড়ুদের বিশেষ ক্লাস নেবেন তিনি। <br/>নাইজেল শর্টের বর্তমান ফিদে রেটিং ২৬৩২। নব্বইয়ের দশকের শীর্ষ দাবাড়ুকে ঢাকায় আনতে পেরে খুব খুশি ফেডারেশনের সাধারণ সম্পাদক সৈয়দ শাহাবুদ্দিন শামীম, ‘আমরা এখানে বিশ্বনাথন আনন্দকে আনতে চেয়েছিলাম। কিন্তু তাকে আনতে পারিনি। শর্ট বর্তমানে ফিদের সহ-সভাপতি। আশা করি তার কাছ থেকে বাংলাদেশের দাবাড়ুরা অনেক কিছু শিখতে পারবে।’<br/>সার্ক দাবায় অংশ নেবে ভারত, নেপাল, পাকিস্তান, মালদ্বীপ, শ্রীলঙ্কা, আফগানিস্তান ও বাংলাদেশের দাবাড়ুরা। যদিও এই টুর্নামেন্টে অংশ নিচ্ছে না ভারতের কোনো গ্র্যান্ডমাস্টার। আর সার্কের আট দেশের মধ্যে টুর্নামেন্টে অংশ নেবে না ভুটান। ঢাকার এই টুর্নামেন্টে নর্ম হওয়ার সুযোগ রয়েছে বাংলাদেশের দাবাড়ুদের। সেই ২০০৮ সালের পর বাংলাদেশে কোনো গ্র্যান্ডমাস্টার তৈরি হয়নি। <br/>গ্র্যান্ডমাস্টার জিয়াউর রহমান এমন আন্তর্জাতিক আয়োজনের প্রশংসা করলেন, ‘আমাদের সব দাবাড়ুদের জন্য এটা একটা আশার আলো। দাবা ফেডারেশন আবারও নতুন করে আমাদের ভালো কিছু করার স্বপ্ন দেখাচ্ছে। নাইজেল শর্টের মতো বিশ্বমানের দাবাড়ুকে আনছে ঢাকায়। এটাও একটা ভালো উদ্যোগ। পাশের শহর কলকাতায় খেলছেন ম্যাগনাস কার্লসেনদের মতো বড় দাবাড়ু। এদের আনতে পারলে আরও ভালো হতো।’ <br/>৯ রাউন্ড সুইস লিগ পদ্ধতিতে হবে এই টুর্নামেন্ট। উন্মুক্ত বিভাগে বিজয়ীদের জন্য রয়েছে ১১ হাজার ইউএস ডলার অর্থ পুরস্কার। মহিলা বিভাগের পুরস্কার ৭ হাজার ইউএস ডলার।</p>
    </article>
  </body>
</html>