<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/ujabb-aradas-sujthatja-velencet-2048181/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T13:35:00+00:00"/>
    <meta property="og:title" content="Újabb áradás sújthatja Velencét"/>
    <meta property="og:description" content="A legmagasabb fokú időjárási készültséget rendelték el Liguriában."/>
  </head>
  <body>
    <article>
      <h6 class="kicker">ÍTÉLETIDŐ</h6>
      <h1>Újabb áradás sújthatja Velencét</h1>
      <address>
        <time datetime="2019-11-23T13:35:00+00:00">23 Nov 2019, 13:35</time>
      </address>
      <h4>A legmagasabb fokozatú időjárási készültséget rendelték el szombaton az északnyugat-olaszországi Liguria tartományban, amelyet ismét felhőszakadás és áradás sújt, és újabb áradásra készülnek Velence városában is.</h4>
      <p>Giovanni Toti liguriai tartományi elnök óvatosságra intette a lakosságot, arra kérve mindenkit, hogy</p>
      <blockquote>vasárnap kora délutánig maradjon otthonában, és ha teheti ne menjen ki az utcára.</blockquote>
      <p>Szombati sajtótájékoztatóján Toti elmondta, hogy</p>
      <blockquote>a legkritikusabb helyzet Genova és Savona térségében alakult ki, ahol az éjszaka két óra alatt 300 milliméter csapadék hullott, és azóta is esik az eső, viharos széltől kísérve.</blockquote>
      <p>Az utcákat számos településen víz- és sártenger lepte el.</p>
      <blockquote>A genovai Val Polcevera utcáin másfél méter magasan hömpölygött a sárfolyam.</blockquote>
      <p>A Genova térségében található kisebb településeken több százan maradtak elzárva a külvilágtól, miután a megáradt patakok sodorta törmelék utakat torlaszolt el és több helyen földcsuszamlások keletkeztek.</p>
      <p>A polgári védelem és a tűzoltóság folyamatosan dolgozik, több helyen a lakosok evakuálására is szükség volt. Az utóbbi két hónapban ez a negyedik alkalom, hogy a legmagasabb fokozatú, vörös színű riasztást léptették életbe Liguriában a rendkívüli időjárás miatt.</p>
      <blockquote>A tartományban az utóbbi 20 napban 1200 milliméter csapadékot mértek.</blockquote>
      <p>Velencében az esti órákra újabb,</p>
      <blockquote>a tengerszinttől számított 110 centiméteres áradást várnak, amely vasárnap reggelre a 140 centimétert is elérheti.</blockquote>
      <p>A szigetvárosban négy napja vonult el a korábbi ár, amely rekordmagasságon, 187 centiméteren tetőzött.</p>
      <p>A szintén északnyugati Piemonte tartományban is vörös riasztást rendeltek el a heves esőzések miatt.</p>
      <p>
        <i>Borítókép: az elárasztott velencei Szent Márk tér</i>
      </p>
    </article>
  </body>
</html>