<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/akpden-termik-santral-aciklamasi-257592h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T13:26:00+00:00"/>
    <meta property="og:title" content="AKP’den termik santral açıklaması"/>
    <meta property="og:description" content="Hava kirliliğine sebep olan 15 termik santralin baca filtrelerinin takılmasının ertelenmesi için torba yasaya eklenen maddeyle ilgili konuşan AKP Genel Başkan Yardımcısı Mahir Ünal, “Biz yine söylediğimizin arkasındayız. Burasının değil 36 ay 1 gün bile durması zarar” dedi."/>
  </head>
  <body>
    <article>
      <h1>AKP’den termik santral açıklaması</h1>
      <address><time datetime="2019-11-23T13:26:00+00:00">23 Nov 2019, 13:26</time> by <a rel="author">Yeni Çağ Gazetesi</a></address>
      <p>
        <b>Hava kirliliğine sebep olan 15 termik santralin baca filtrelerinin takılmasının ertelenmesi için torba yasaya eklenen maddeyle ilgili konuşan AKP Genel Başkan Yardımcısı Mahir Ünal, “Biz yine söylediğimizin arkasındayız. Burasının değil 36 ay 1 gün bile durması zarar” dedi.</b>
      </p>
      <p>Türkiye'nin çeşitli illerine dağılmış durumdaki yaklaşık 15 termik santralin baca filtrelerinin takılmasını 2,5 yıl daha erteleyen kanun teklifi AKP ve MHP'lilerin oylarıyla kabul edilmişti. AKP Genel Başkan Yardımcısı Mahir Ünal, konuyla ilgili yaptığı açıklamada söz konusu termik santrallerin bir gün bile kapatılmasının zarar olduğunu söyledi.</p>
      <p>AKP Genel Başkan Yardımcısı Mahir Ünal’ın açıklamalarından satır başları şöyle:</p>
      <p>"İlgili firma, yüzde 80 oranında kül tutan filtrelerin tamamlandığını söyledi. Şimdi bunun denetimini Elektrik Üretim AŞ. (EÜAŞ) gerçekleştirecek. İkinci olarak, ateşleme fuel oil ile yapıldığı için çok ciddi bir hava kirliliği oluşturuyor. Bu ateşlemenin fuel oil ile değil de hızlı doğalgaza geçilmesi şartı koşuldu. Duman filtrelerinin de 6 ay içinde projelendirilmesi şartı getirildi. Orada iki filtre var. Birincisi kül filtreleri bir de duman filtreleri var. Bir arazinin üzerine kül yağmasını engellemek ikinci olarak da çıkan dumanın hem karbonmonoksit hem de soluduğumuz havaya zarar veren bir takım zehirli gazdan arındırılması. Bunlarla ilgili gerekli tedbirler alındı. Cumhurbaşkanımız da bu tedbirler hayata geçirilmezse burası kapatılsın talimatı verdi."</p>
      <p>“BİR GÜN BİLE DURMASI ZARAR”<br/><br/>"Burada çalışan insanların işsiz kalması durumunda yaklaşık 10 bin kişinin üzerinde insan buradan etkilenecek. Çalışanların aileleriyle birlikte 10 bin kişilik bir mağduriyet ortaya çıkacak. Burası kapandığı takdirde devletin yaklaşık 19 milyar 200 milyon liralık bir doğalgaz alımı yapması gerekiyor. Bu doğalgaz alımı üzerinden de çevrim santralleri üzerinden de elektriğe dönüştürülmesi gerekiyor. Bütün bunlar dikkate alındığında buranın Türkiye'nin elektrik ihtiyacı açısından gerekli tedbirler alınarak çevreye zarar vermeden çalıştırılması gerekliliği sonucu ortaya çıkmıştır. Biz yine söylediğimizin arkasındayız. Burasının değil 36 ay 1 gün bile durması zarar. Niye? Çünkü bu kül ve dumandan benim vatandaşımın sağlığının zarar görmesi benim vatandaşımın tırnağına taş değmesi herşeyden daha kıymetlidir."</p>
      <p>"A santrali çalışmaya başladığında da biz gerekli şartları koyduk. Hem hızlı bir şekilde kül filtrelerinin tamamlanması. Firmanın iddiası da 'yüzde 80 oranında tamamladık' diyor. Doğalgaza geçilmesi. Çünkü doğalgaz geldi. Duman filtrelerinin ise önümüzdeki 6 ay içinde hızla projelendirilip tamamlanması. Bu şartlar yerine getirilmezse de Cumhurbaşkanımızın talimatıyla burasının kapatılacağı kesindir."</p>
      <related>
        <a href="https://www.yenicaggazetesi.com.tr/mhpli-vekilin-filtre-celiskisi-257551h.htm"/>
        <a href="https://www.yenicaggazetesi.com.tr/eski-milletvekili-mustafa-bilici-akpden-istifa-etti-257433h.htm"/>
        <a href="https://www.yenicaggazetesi.com.tr/cocuklarimiz-5-6-enerji-lobisinden-kiymetli-degil-mi-257330h.htm"/>
        <a href="https://www.yenicaggazetesi.com.tr/tayyip-erdogan-ali-babacan-ile-gorusecek-mi-256106h.htm"/>
      </related>
    </article>
  </body>
</html>