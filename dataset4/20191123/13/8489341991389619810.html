<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806850/%D9%84%D9%88%D8%B1%DB%8C%D8%B3-%DA%86%DA%A9%D9%86%D8%A7%D9%88%D8%A7%D8%B1%DB%8C%D8%A7%D9%86-%DA%A9%D8%A7%D8%B1%D9%85-%D8%A8%D8%B1%D8%A7%DB%8C-%D8%B4%D9%87%D8%AF%D8%A7%DB%8C-%D8%AF%D9%81%D8%A7%D8%B9-%D9%85%D9%82%D8%AF%D8%B3-%D8%AA%D8%A8%D9%84%DB%8C%D8%BA%D8%A7%D8%AA%DB%8C-%D9%86%DB%8C%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T13:35:00+00:00"/>
    <meta property="og:title" content="لوریس چکناواریان: کارم برای «شهدای دفاع مقدس» تبلیغاتی نیست"/>
    <meta property="og:description" content="لوریس چکناواریان در نشست خبری تازه‌ترین اجرای ارکستر سمفونیک تهران تأکید کرد که کار کردن برای تکریم «شهدای دفاع مقدس» نمی‌تواند تبلیغاتی قلمداد شود."/>
  </head>
  <body>
    <article>
      <h1>لوریس چکناواریان: کارم برای «شهدای دفاع مقدس» تبلیغاتی نیست</h1>
      <h2>لوریس چکناواریان در نشست خبری تازه‌ترین اجرای ارکستر سمفونیک تهران تأکید کرد که کار کردن برای تکریم «شهدای دفاع مقدس» نمی‌تواند تبلیغاتی قلمداد شود.</h2>
      <address>
        <time datetime="2019-11-23T13:35:00+00:00">23 Nov 2019, 13:35</time>
      </address>
      <p> به گزارش گروه فرهنگی <a href="https://snn.ir/">خبرگزاری دانشجو</a>، نشست رسانه‌ای تازه‌ترین ارکستر سمفونیک تهران به رهبری مهمان لوریس چکناواریان روز شنبه دوم آذرماه در تالار وحدت تهران برگزار شد.<br/><br/>لوریس چکناواریان در ابتدای این نشست رسانه‌ای با اشاره به برگزاری تازه‌ترین کنسرت ارکستر سمفونیک تهران گفت: من بعد از چند سال توفیق حضور دوباره در ارکستر سمفونیک تهران را پیدا کرده‌ام. در این برنامه قطعه «صلح و دوستی» و قطعه‌ای مربوط به دوران دفاع مقدس پیش روی مخاطبان قرار می‌گیرد و امیدوارم اجرای موفقی باشد. این اجرا برای یک کنسرت، پرمسئولیت است چراکه هم به لحاظ آهنگسازی و هم به لحاظ اجرا می‌تواند دربرگیرنده شرایط ویژه‌ای برای من باشد.<br/><br/>وی ادامه داد: طی روز‌های گذشته تمرین‌ها به صورت مستمر برگزار شده و فکر می‌کنم اکنون در مرحله کامل آماده‌سازی است و امیدوارم موردپسند مخاطبان هم قرار بگیرد. در این کنسرت همان گونه که گفتم، آنچه برای من اهمیت داشت، اجرای یک قطعه هفت قسمتی با موضوع شهدای جنگ تحمیلی و دوران دفاع مقدس بود که با زبان موسیقی حوادث مختلف دوران جنگ را ارائه می‌دهد. این اثر اصلاً تبلیغاتی نیست و تلاش شده با یادبودی از شهدای دوران دفاع مقدس، شرایط جدید موسیقایی را به ارمغان بیاورد.<br/><br/>چکناواریان تصریح کرد: زمانی که جنگ شروع شد من یک جوان چهل ساله بودم و تحت‌تأثیر قرار گرفتم و از آن موقع می‌خواستم اثری بنویسم که مانند «رستم و سهراب» یک اثر ارزشمند برای ارکستر باشد. این اثر هم برای من بیش از ۱۵ سال طول کشید که بتوانیم روح اثر را انتقال دهم. من می‌گویم این اثر تبلیغاتی نیست، چون عده‌ای برای میهن خود جان خود را داده‌اند پس چه طور می‌تواند این شرایط تبلیغاتی باشد. من برای این اثر خیلی زحمت کشیده‌ام کما اینکه سال گذشته مفتخر به پایان آن شدم. امیدوارم اثری که نوشته‌ام بتواند مورد استقبال مخاطبان قرار گیرد و من در این پروژه شکست نخورم.<br/><br/>این رهبر ارکستر درباره قطعه «صلح و دوستی» هم گفت: این قطعه در برگیرنده ۱۰ موومان است که پیش از این به سفارش وزارت و شهرسازی تولید شده بود و دربرگیرنده موضوعاتی در حوزه شهری است که می‌تواند برای شهروندان شکل و شمایل جالبی داشته باشد. از این رو تصمیم گرفتم این قطعه را نیز در کنار قطعه مربوط به دوران دفاع مقدس بگنجانم که فکر می‌کنم ترکیب جالب توجهی خواهد بود.<br/><br/>این آهنگساز در بخش دیگری از صحبت‌های خود تصریح کرد: فکر می‌کنم در سن ۸۲ سالگی به مرزی رسیده‌ام که می‌خواهم کارهایم بیشتر مورد توجه مردم قرار گیرد. قطعاً رهبری ارکستر را دوست دارم و امیدوارم روزی، دوباره فرا برسد که بتوانم حضور مستمری در این عرصه داشته باشم. اما شما بدانید از این پس اگر بخواهم دوباره در عرصه رهبری ارکستر حضور داشته باشم قطعاً متمرکز بر اجرای آثار خودم خواهد شد. من حدود ۹۰ اثر اجرا نشده دارم که چندی پیش آن‌ها را به موزه موسیقی اهدا کردم و دوست دارم روزی شرایط اجرای همه آن‌ها برایم فراهم شود.<br/><br/>وی درباره شرایط این سال‌های ارکستر سمفونیک تهران توضیح داد: شهرداد روحانی همچنان مدیر هنری ارکستر سمفونیک تهران است و بنده همچنان به‌عنوان عضوی از خانواده بنیاد رودکی به عنوان رهبر ارکستر حضور دارم. به هرحال هر ارکستری در همه کشور‌ها دارای فراز و نشیب‌هایی است که بسته به سلیقه افراد این فرازونشیب‌ها تغییر می‌کند. پس وقتی در این میان بحث سلیقه به میان می‌آید، قطعاً نمی‌توان درباره شرایط کیفی ارکستر نظر قطعی داد. به اعتقاد من این موضوع را باید از تماشاگری که به صورت انفرادی این کنسرت‌ها را می‌بیند سئوال بپرسید که این مجموعه با کیفیت است یا خیر؟<br/><br/>چکناواریان در بخش دیگری از این نشست رسانه‌ای ضمن قدردانی از مدیریت بنیاد فرهنگی هنری رودکی اظهار کرد: من مدتی بود که رهبری ارکستر نمی‌کردم، اما با حضور مهدی افضلی و دعوت مجدد او تصمیم گرفتم به عنوان رهبر و آهنگساز حضور داشته باشم البته من همان گونه که اشاره کردم پیش از این به‌عنوان مشاور در بنیاد حضور داشتم، اما فعالیت هنری نداشتم و این اولین برنامه‌ای است که به عنوان آهنگساز و رهبر فعالیت دارم.<br/><br/>تازه‌ترین کنسرت ارکستر سمفونیک تهران روز‌های ششم، هفتم و هشتم آذر ماه سال جاری به رهبری مهمان لوریس چکناواریان در تالار وحدت تهران برگزار می‌شود.</p>
    </article>
  </body>
</html>