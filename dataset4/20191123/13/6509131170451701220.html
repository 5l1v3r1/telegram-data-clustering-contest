<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321868/Anker-als-monument-van-hoop-siert-vanaf-vandaag-Vechtkade-in-Ommen"/>
    <meta property="og:site_name" content="RTV Oost"/>
    <meta property="article:published_time" content="2019-11-23T13:05:45+00:00"/>
    <meta property="og:title" content="Anker als 'monument van hoop' siert vanaf vandaag Vechtkade in Ommen"/>
    <meta property="og:description" content="De Vechtkade in het centrum van Ommen is sinds vandaag versierd met een nieuw 'monument van hoop' ter nagedachtenis aan mensen die door kanker zijn overleden. Het monument aan de oevers van de Vecht heeft de vorm van een anker en is voorzien van meer dan 650 kiezelsteentjes met daarop teksten van nabestaanden die daarmee hun geliefden herdenken."/>
  </head>
  <body>
    <article>
      <h1>Anker als 'monument van hoop' siert vanaf vandaag Vechtkade in Ommen</h1>
      <address>
        <time datetime="2019-11-23T13:05:45+00:00">23 Nov 2019, 13:05</time>
      </address>
      <slideshow>
        <figure>
          <img src="https://imgo.rgcdn.nl/b37f209522d34a318776fa5088f063c0/opener/Het-monument-in-Ommen-Foto-RTV-Oost-Harry-Woertink.jpg?v=Gk_USZIWPapCaqxdsK6Acw2"/>
        </figure>
        <figure>
          <img src="https://imgo.rgcdn.nl/b37f209522d34a318776fa5088f063c0/opener/Het-monument-in-Ommen-Foto-RTV-Oost-Harry-Woertink.jpg?v=Gk_USZIWPapCaqxdsK6Acw2"/>
        </figure>
        <figcaption>Het monument in Ommen (Foto: RTV Oost / Harry Woertink)</figcaption>
      </slideshow>
      <p>De Vechtkade in het centrum van Ommen is sinds vandaag versierd met een nieuw 'monument van hoop' ter nagedachtenis aan mensen die door kanker zijn overleden. Het monument aan de oevers van de Vecht heeft de vorm van een anker en is voorzien van meer dan 650 kiezelsteentjes met daarop teksten van nabestaanden die daarmee hun geliefden herdenken.</p>
      <p>Initiatiefnemers zijn de organisatoren van de SamenLoop voor Hoop die in het weekend van 25 en 26 mei voor de derde achtereenvolgende keer in Ommen werd gehouden om geld in te zamelen voor KWF Kankerbestrijding.</p>
      <p>
        <b>SamenLoop voor Hoop</b>
      </p>
      <p>Tijdens deze loop konden bezoekers en deelnemers stenen inleveren met een boodschap. Deze stenen zijn verwerkt in het blijvend herdenkingsmonument waarin de saamhorigheid en de hoop op een leven zonder kanker is verankerd.</p>
      <figure>
        <img src="https://imgo.rgcdn.nl/b0c4e46dfe794e588e9941c3683a4e86/opener/Het-monument-in-Ommen-Foto-RTV-Oost-Harry-Woertink.jpg?v=KbGKdULMVSS5LOm--YEukw2"/>
        <figcaption>Het monument in Ommen<cite>Foto: RTV Oost / Harry Woertink</cite></figcaption>
      </figure>
      <p>"Samen dragen we de 'stenen van hoop'. De stenen vertegenwoordigen de kracht om door te gaan met leven, symboliseren onze hoop en verbinden ons tijdens het bijzondere evenement dat de SamenLoop voor Hoop is", licht Lydie Zwiers namens de organisatie toe tijdens de officiële onthulling. Bij het anker staat de volgende tekst: 'Iedere steen, iets met elkaar gemeen. Verankerd in de hoop voor later. Meegenomen door het altijd stromend water.'</p>
      <p>
        <b>Veel belangstelling</b>
      </p>
      <p>Voor de onthulling was veel belangstelling. Iedereen vond wel zijn of haar steentje terug in het monument. "Blij dat dit zo kan. Dit is voor ons ook een moment om ons verdriet een plekje te geven. Maar ook om hier eens weer terug te komen", aldus een van de aanwezigen, die de tranen in de ogen kreeg toen ze haar eigen steentje weer terug zag.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Anker+als+%27monument+van+hoop%27+siert+vanaf+vandaag+Vechtkade+in+Ommen">06 - 57 03 33 33</a>.</aside>
    </article>
  </body>
</html>