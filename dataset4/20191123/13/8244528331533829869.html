<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/telefonia/huawei-mate-x-quanto-costa-sostituire-il-display-flessibile-se-si-rompe-spoiler-tanto_85684.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-23T13:01:01+00:00"/>
    <meta property="og:title" content="Huawei Mate X: quanto costa sostituire il display flessibile se si rompe? (Spoiler: tanto.)"/>
    <meta property="og:description" content="Dal lontano oriente giungono alcune informazioni sul costo di riparazione del display flessibile di Huawei Mate X. Forse è meglio prestarvi attenzione..."/>
  </head>
  <body>
    <article>
      <h1>Huawei Mate X: quanto costa sostituire il display flessibile se si rompe? (Spoiler: tanto.)</h1>
      <address><time datetime="2019-11-23T13:01:01+00:00">23 Nov 2019, 13:01</time> by <a rel="author">Andrea Bai</a></address>
      <p>
        <b>Dal lontano oriente giungono alcune informazioni sul costo di riparazione del display flessibile di Huawei Mate X. Forse è meglio prestarvi attenzione...</b>
      </p>
      <p>Gli schermi degli smartphone sono un elemento fortemente identitario dei telefoni cellulari di oggi, nonché quello più utilizzato ed esposto alle brutture del mondo che c'è là fuori e ormai pressoché l'unico elemento di interazione con il dispositivo. Ecco perché vi è una particolare attenzione nella fase di progettazione...e anche nelle attività di supporto e riparazione post-vendita. Chi ha fatto esperienza di una sostituzione display fuori garanzia presso i canali ufficiali sa bene quanto costosa sia questa pratica.</p>
      <p>Per esempio, come si può vedere nella <a href="https://support.apple.com/it-it/iphone/repair/service/screen-replacement">pagina ufficiale dell'assistenza Apple</a>, l'esborso può variare dai 361,20 euro per i più recenti<b> iPhone XS Max e iPhone 11 Pro Max</b> fino ai 151,20 euro per iPhone SE, iPhone 6, iPhone 5s e 5c. Oppure eseguendo <a href="https://www.samsung.com/it/support/preventivo/">online il calcolo del preventivo</a> da parte dell'assistenza ufficiale Samsung vediamo che la sostituzione del display di<b> Galaxy S10+</b> costa 255 euro, per arrivare ai 50 euro di un Galaxy A10. Ripetiamo: stiamo parlando dei prezzi dei canali di assistenza ufficiali.</p>
      <figure>
        <img src="https://www.hwupgrade.it/immagini/matex_01.jpg"/>
      </figure>
      <p>E' bene tenere presente che si tratta di display "normali", cioè LCD o OLED piani. Se questi sono i prezzi per i pannelli più tradizionali, quanto potrà mai costare la sostituzione di un display flessibile come quello dei recenti smartphone pieghevoli? Un ordine di grandezza ce lo abbiamo già, con <b>Galaxy Fold </b>di Samsung. Il colosso coreano ha scelto di concedere una riparazione gratuita in caso di rottura (<a href="https://www.hwupgrade.it/news/telefonia/samsung-galaxy-fold-arriva-in-italia-il-primo-pieghevole-disponibile-dal-16-dicembre-a-2050_85407.html">in Italia è compresa nel prezzo di acquisto di 2050 euro</a> anche la speciale garanzia per lo schermo), mentre fuori garanzia il prezzo di sostituzione del display flessibile sarà di 599 dollari (non è noto il prezzo di sostituzione in Italia per ora), mentre per il <a href="https://www.hwupgrade.it/news/telefonia/motorola-razr-si-piega-ha-due-display-ed-e-fortemente-tascabile-ecco-la-nostra-video-anteprima_85580.html">recente Motorola RAZR</a> il prezzo per una riparazione al display è di 299 dollari. Non erano però ancora circolate le informazioni riguardanti il pieghevole di Huawei.</p>
      <p><a href="https://www.ithome.com/0/458/028.htm">Apprendiamo</a> che un nuovo schermo per <b>Huawei Mate X</b>, la cui commercializzazione è stata avviata da poco <a href="https://www.hwupgrade.it/news/telefonia/huawei-mate-x-il-pieghevole-arrivera-in-cina-prezzo-proibitivo-ma-innovazione-al-top_85128.html">solo in Cina</a> e al prezzo di poco inferiore ai 2200 euro, richiederà un esborso di ben 7080 Yuan, ovvero circa 900 euro. Più abbordabile invece la sostiuzione della batteria o del modulo fotografico, rispettivamente 35 e 89 euro circa, mentre la sostituzione della scheda madre avrà un costo attorno ai 460 euro. Anche Huawei prevede per il Mate X una garanzia aggiuntiva, a pagamento, per il display, ma in questo caso il costo è di circa 350 euro.</p>
    </article>
  </body>
</html>