<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-23-11-2019-ert-eidiseis/"/>
    <meta property="og:site_name" content="ert.gr"/>
    <meta property="article:published_time" content="2019-11-23T13:55:42+00:00"/>
    <meta property="og:title" content="Κομοτηνή: 23-11-2019 ΕΡΤ Ειδήσεις"/>
    <meta property="og:description" content="ΚτηνοτροφίαΥπΑΑΤ, Μ. Βορίδης: Εργαζόμαστε για τη διασφάλιση αξιοπρεπών τιμών στους παραγωγούς και καταπολέμηση των παράνομων ελληνοποιήσεων"/>
  </head>
  <body>
    <article>
      <h1>Κομοτηνή: 23-11-2019 ΕΡΤ Ειδήσεις</h1>
      <address><time datetime="2019-11-23T13:55:42+00:00">23 Nov 2019, 13:55</time> by <a rel="author">Μαρία Νικολάου</a></address>
      <p>
        <b>Κτηνοτροφία</b>
        <br/>
        <b>ΥπΑΑΤ, Μ. Βορίδης: Εργαζόμαστε για τη διασφάλιση αξιοπρεπών τιμών στους παραγωγούς και καταπολέμηση των παράνομων ελληνοποιήσεων</b>
      </p>
      <figure>
        <img src="https://www.ert.gr/wp-content/uploads/2019/11/dt_ktinotrofoi_22-11-2019.jpg"/>
      </figure>
      <p>Ο Υπουργός Αγροτικής Ανάπτυξης και Τροφίμων, Μάκης Βορίδης συναντήθηκε το μεσημέρι της Παρασκευής με εκπροσώπους των κτηνοτρόφων της Ανατολικής Μακεδονίας και της Θράκης. Στη διάρκεια της συνάντησης τέθηκαν τα ζητήματα που τους απασχολούν με κυρίαρχο αυτό των συμβολαίων αγοράς γάλακτος με συγκεκριμένους όρους μεταξύ κτηνοτρόφων και επιχειρήσεων και τους ελέγχους για την αντιμετώπιση των ελληνοποιήσεων. Ο Υπουργός τόνισε ότι στόχος του είναι να βρεθεί ο τρόπος για να διασφαλιστεί μία αξιοπρεπής τιμή για τον παραγωγό ενώ ανέλυσε λεπτομερώς τον σχεδιασμό του στο ζήτημα της αντιμετώπισης των ελληνοποιήσεων και του μιμητισμού αγροτικών προϊόντων όπως το γάλα και το κρέας.</p>
      <p>
        <b>Υγεία </b>
        <br/>
        <b>Νέες διοικήσεις στα Νοσοκομεία της περιφέρειας</b>
      </p>
      <figure>
        <img src="https://www.ert.gr/wp-content/uploads/2019/11/FB_IMG_1574499141398.jpg"/>
      </figure>
      <p>Στο Νοσοκομείο της Κομοτηνή αναλαμβάνει πρόεδρος η Μάγδα Γιαμουστάρη και στο Νοσοκομείο της Ξάνθης η Πρόεδρος του Συνδέσμου Βιομηχάνων Έλενα Ροφαέλα. Αναλυτικά οι Διοικητές των Νοσοκομείων της Αν. Μακεδονίας-Θράκης:<br/>Νοσοκομείο Διδυμοτείχου: Χρήστος Καπετανίδης<br/>Νοσοκομείο Αλεξανδρούπολης: Ευάγγελος Ρούφος<br/>Νοσοκομείο Κομοτηνής: Μαγδαληνή Γιαμουστάρη<br/>Νοσοκομείο Ξάνθης: Έλενα Ροφαέλα<br/>Νοσοκομείο Καβάλας: Κωνσταντίνος Κλειτσιώτης<br/>Νοσοκομείο Δράμας: Θεσσαλονικιά Καρατζόγλου</p>
      <p>
        <b>Δικαιοσύνη </b>
      </p>
      <p>
        <b>Με τον Υπουργό Δικαιοσύνης συναντήθηκε ο Ε Στυλιανίδης</b>
      </p>
      <figure>
        <img src="https://www.ert.gr/wp-content/uploads/2019/11/IMG_8681-1.jpg"/>
      </figure>
      <p>Συνάντηση εργασίας με τον Υπουργό Δικαιοσύνης Κωνσταντίνο Τσιάρα είχε ο Βουλευτής Ροδόπης και Πρόεδρος της Επιτροπής Αναθεώρησης του Συντάγματος Ευριπίδης Στυλιανίδης.  Του έθεσε ζητήματα έλλειψης δικαστικού και διοικητικού προσωπικού, υποδομών και ταχύτητας απονομής δικαιοσύνης.  Επίσης του ζήτησε να διευκολύνει την παραχώρηση του Δικαστικού Μεγάρου στο Δήμο Κομοτηνής, ώστε να αναπλαστεί και να αξιοποιηθεί.  Ο Ευριπίδης Στυλιανίδης ζήτησε από τον Υπουργό Δικαιοσύνης να ακολουθήσει συνάντηση με τον Δικηγορικό Σύλλογο Ροδόπης και τους αρμόδιους φορείς της περιοχής στο Υπουργείο και τον κάλεσε να επισκεφθεί την περιοχή για να ενημερωθεί και επί τόπου στην Κομοτηνή.  Ο Υπουργός Δικαιοσύνης ανταποκρίθηκε θετικά και δεσμεύτηκε να επισκεφθεί τη Ροδόπη αφού πρώτα μελετήσει τις ενδεχόμενες λύσεις.<br/><b>Δημοκρίτειο </b><br/><b>Διεθνές Συνέδριο στην Κομοτηνή με τη συμμετοχή 18 χωρών</b></p>
      <figure>
        <img src="https://www.ert.gr/wp-content/uploads/2019/11/IMG_9044.jpg"/>
      </figure>
      <p>Συνεχίζονται σήμερα και ολοκληρώνονται αύριο οι εργασίες του 4ου Συνεδρίου των Νεοελληνιστών των Βαλκανικών Χωρών με τίτλο: «Ελληνισμός και Βαλκάνια – αμφίδρομες σχέσεις: γλώσσα, ιστορία, λογοτεχνία, πολιτισμός (1453-2019» στην Κομοτηνή στις εγκαταστάσεις του Τμήματος Ιστορίας και Εθνολογίας. Είναι το 4ο στη σειρά των Συνεδρίων των Νεοελληνιστών των Βαλκανικών Χωρών, τα οποία ξεκίνησαν το 2001 και πραγματοποιήθηκαν στη Σόφια και στο Βουκουρέστι, και για πρώτη φορά οργανώνεται στην Ελλάδα. Στο 4ο Συνέδριο της Κομοτηνής θα πραγματοποιηθούν 43 συνεδρίες και θα γίνουν 175 ανακοινώσεις από 202 συνέδρους από 18 χώρες.<br/><b>Βραβεύτηκε ο Αλέξανδρος Καζαντζής</b></p>
      <figure>
        <img src="https://www.ert.gr/wp-content/uploads/2019/11/FB_IMG_1574483265012.jpg"/>
      </figure>
      <p>Βραβεύτηκε ο πρώην Διευθυντής Πρωτοβάθμιας Εκπαίδευσης Ροδόπης, Αλέξανδρος Καζαντζής, από το Τμήμα Ιστορίας και Εθνολογίας του Δημοκρίτειου Πανεπιστημίου Θράκης. Ο κος Καζαντζής έλαβε σημαντικές πρωτοβουλίες (ίδρυση μουσείου θρακικής παιδείας, ίδρυση Εταιρείας Παιδαγωγικών Επιστημών, διοργάνωση Βαλκανικών συνεδρίων, ίδρυση σχολών γονέων, ένταξη του πρώτου μεγάλου κύματος έλευσης των παλιννοστούντων ομογενών από τις χώρες της τέως Σοβιετικής Ένωσης στις εκπαιδευτικές δομές, καθιέρωση μοριοδότησης των αποσπάσεων στο ΠΥΣΠΕ σε πανελλήνια πρωτιά κ.α.). Η βράβευσή του αποτελεί αναγνώριση της προσφοράς του στα δρώμενα της περιοχής .<br/><b>Πολιτική</b><br/><b>Ο Πάνος Ρήγας στην Κομοτηνή</b></p>
      <figure>
        <img src="https://www.ert.gr/wp-content/uploads/2019/11/IMG_9074.jpg"/>
      </figure>
      <p>Στην τακτική της ΝΔ να επιλέγει τη χρήση της αστυνομικής βίας αναφέρθηκε από την Κομοτηνή όπου βρέθηκε χθες ο Πάνος Ρήγας, πρώην Αναπληρωτής Υπουργός Άμυνας και μέλος της Κεντρικής Πολιτικής Επιτροπής του ΣΥΡΙΖΑ τονίζοντας σε εκδήλωση που διοργάνωσε η Ν.Ε. του ΣΥΡΙΖΑ Ροδόπης πως το δόγμα «νόμος και τάξη» θα της γυρίσει μπούμερανγκ. Ο κος Ρήγας άσκησε σκληρή κριτική στον πρόεδρο της ΝΔ για την αλλαγή στάσης στο θέμα της Βόρειας Μακεδονίας κατηγορώντας τον για υποκρισία.<br/><b>Η Μαριλίζα Ξενογιαννακοπούλου στην Κομοτηνή</b></p>
      <figure>
        <img src="https://www.ert.gr/wp-content/uploads/2019/11/IMG_9071.jpg"/>
      </figure>
      <p> Για «οικοδόμηση ενός νέου «κράτους της Δεξιάς» με την γνωστή πελατειακή, παλαιοκομματική στάση με ιδιαίτερα νεοφιλελεύθερο χαρακτήρα ως προς τα εργασιακά δικαιώματα και τις ιδιωτικοποιήσεις» έκανε λόγο  η κ. Μαριλίζα Ξενογιαννακοπούλου, η βουλευτής του ΣΥΡΙΖΑ, μιλώντας σε εκδήλωση του ΣΥΡΙΖΑ στην Κομοτηνή. Ειδικά για τις εξαγγελίες του υπουργού Ενέργειας Κ. Χατζηδάκη για την ΔΕΗ τόνισε πως «θα καταργήσει τις συλλογικές συμβάσεις στη ΔΕΗ, θα καταστήσει συμβασιούχους -σε ομηρία- τους νέους εργαζόμενους, στρώνοντας πεδίο ιδιωτικοποίησης για την ΔΕΗ, ως πρόκριμα ιδιωτικοποίησης για όλες τις ΔΕΚΟ και τις δημόσιες επιχειρήσεις, αλλά και την κατάλυση των εργασιακών δικαιωμάτων» σε αυτές.<br/><b>Υγεία </b><br/><b>Εθελοντική αιμοδοσία</b></p>
      <figure>
        <img src="https://www.ert.gr/wp-content/uploads/2018/10/%CE%B1%CE%B9%CE%BC%CE%B1-800x500_c.jpg"/>
      </figure>
      <p>170.000 μονάδες αίματος τον χρόνο είναι οι ανάγκες της χώρας σε αίμα μόνο για τους ασθενείς με Μεσογειακή Αναιμία Στην χώρα μας συλλέγουμε περίπου 580.000 μονάδες αίματος τον χρόνο. α) από κατευθυνόμενους αιμοδότες 65% και β) από Εθελοντές Αιμοδότες περίπου το 35% Από τον Παγκόσμιο Ερυθρό Σταυρό με έδρα την Ελβετία, προμηθεύεται η χώρα μας κάθε χρόνο 25.000 με 30.000 μονάδες αίματος, με κόστος 4.000.000 ευρώ, που αφορούν στα έξοδα μεταφοράς και ελέγχου των αιμάτων γι αυτό και είναι πολύτιμη η συμβολή των εθελοντών αιμοδοτών.<br/><b>Εθελοντική αιμοδοσία στο Νέο Σιδηροχώρι</b><br/>Η 18η Εθελοντική Αιμοδοσία θα πραγματοποιηθεί στο Νέο Σιδηροχώρι την Κυριακή 1η Δεκεμβρίου από τις εννέα το πρωί έως τη μία το μεσημέρι με τη συνεργασία του Συλλόγου Εθελοντών Αιμοδοτών Ροδόπης.<br/><b>Μεταναστευτικό </b><br/><b>Διαμαρτυρία στο Τελωνείο Κήπων</b></p>
      <figure>
        <img src="https://www.ert.gr/wp-content/uploads/2019/11/%CE%BC%CE%B5%CF%84%CE%B1%CE%BD%CE%B1%CF%83%CF%84%CE%B5%CF%82-%CE%B4%CE%B9%CE%B2%CF%81%CE%B7.jpg"/>
      </figure>
      <p>Διαμαρτυρία θα πραγματοποιηθεί αύριο Κυριακή 24 Νοεμβρίου στο Τελωνείο των Κήπων με σκοπό για παράνομη μετανάστευση». Η οργανωτική επιτροπή της διαμαρτυρίας είναι η Δημοτική παράταξη Σπάρτακος, η Κίνηση Αλληλεγγύης Πολιτών Αλεξανδρούπολης και ο Σύλλογος Καστροπολίτες Διδυμοτείχου και απευθύνει κάλεσμα στους κατοίκους της περιοχής να συμμετάσχουν.<br/><b>Οικονομία </b><br/><b>Εκλογές διενεργεί το Οικονομικό Επιμελητήριο της Ελλάδας</b></p>
      <figure>
        <img src="https://www.ert.gr/wp-content/uploads/2019/07/%CE%95%CE%9A%CE%9B%CE%9F%CE%93%CE%95%CE%A3-%CE%9A%CE%91%CE%9B%CE%A0%CE%95%CE%A3-%CE%A8%CE%97%CE%A6%CE%9F%CE%99-%CE%92%CE%9F%CE%A5%CE%9B%CE%95%CE%A5%CE%A4%CE%99%CE%9A%CE%95%CE%A3-%CE%95%CE%98%CE%9D%CE%99%CE%9A%CE%95%CE%A3-%CE%9A%CE%9F%CE%99%CE%9D%CE%9F%CE%A4%CE%99%CE%9A%CE%95%CE%A3-%CE%A0%CE%95%CE%A1%CE%99%CE%A6%CE%95%CE%A1%CE%95%CE%99%CE%91%CE%9A%CE%95%CE%A3-%CE%94%CE%97%CE%9C%CE%9F%CE%A4%CE%99%CE%9A%CE%95%CE%A3-8.jpg"/>
      </figure>
      <p>Εκλογές διενεργεί το Οικονομικό Επιμελητήριο της Ελλάδας (Ο.Ε.Ε) για την ανάδειξη Μελών της Συνέλευσης των Αντιπροσώπων (ΣτΑ) και των Μελών των Περιφερειακών Διοικήσεων (Π.Τ.). Οι εκλογές θα διενεργηθούν την Κυριακή 15 Δεκεμβρίου 2019, από 08:00 μέχρι 18:00. Δικαίωμα ψήφου έχουν τα μέλη του Ο.Ε.Ε. που θα εκπληρώσουν τις ταμειακές τους υποχρεώσεις, συμπεριλαμβανομένης της ετήσιας συνδρομής του έτους 2018, μέχρι την Παρασκευή 29 Νοεμβρίου 2019 καθώς επίσης και όσοι ολοκληρώσουν την εγγραφή τους μέχρι την Παρασκευή 29 Νοεμβρίου 2019. Η ψηφοφορία στην Κομοτηνή θα διεξαχθεί στην οδό Μ.Μ. Βασιλείου 3 στο Γραφείο 1ου Περιφερειακού Τμήματος Θράκης.<br/><b>Στρατός</b><br/><b>Πρόγραμμα Κοινωνικής Προσφοράς Ενόπλων Δυνάμεων</b></p>
      <figure>
        <img src="https://www.ert.gr/wp-content/uploads/2018/11/%CE%A3%CE%A4%CE%A1%CE%91%CE%A4%CE%9F%CE%A3-%CE%94-%CE%A3%CE%A3.jpg"/>
      </figure>
      <p>Δωρεάν υγειονομικές εξετάσεις των μαθητών θα πραγματοποιηθούν την Τρίτη 26 Νοεμβρίου από στρατιωτικό ιατρικό κλιμάκιο του Δ΄ Σώματος Στρατού και της 29ης Μηχανοποιημένης Ταξιαρχίας Πεζικού, αποτελούμενο από Ιατρό Άνευ Ειδικότητας και Οδοντίατρο, στο Μ/Κ Δημοτικό Σχολείο στο χ. Κάτω Κάρδαμος Ν. Ροδόπης. Ενώ την Πέμπτη 28 Νοεμβρίου εξετάσεις θα πραγματοποιήσει στο χωριό Ήπιο.<br/><b>Επέτειοι </b><br/><b>Εορτασμοί για την Εθνική Αντίσταση</b></p>
      <figure>
        <img src="https://www.ert.gr/wp-content/uploads/2019/07/%CF%83%CF%84%CF%81%CE%B1%CF%84%CF%8C%CF%82.jpg"/>
      </figure>
      <p>Με την ευκαιρία του εορτασμού της Εθνικής Αντίστασης θα πραγματοποιηθούν εκδηλώσεις αύριο στην Κομοτηνή την Κυριακή, 24 Νοεμβρίου, στις 8:00 Επίσημη έπαρση της Σημαίας στο χώρο του Ηρώου της πόλης, με απόδοση τιμών. Στις 11:00 Δοξολογία στον Ιερό Καθεδρικό Ναό Ευαγγελισμού της Θεοτόκου όπου θα προεξάρχει ο Σεβασμιότατος Μητροπολίτης Μαρωνείας και Κομοτηνής κ.κ. Παντελεήμων. Στις 11:20 Κατάθεση στεφάνων στο Μνημείο Πεσόντων Ηρώων του Ελληνοιταλικού Πολέμου του 1940, στο Πάρκο της Περιφέρειας.<br/><b>Ανακοίνωση </b><br/><b>Διακοπή ρεύματος αύριο Κυριακή</b></p>
      <figure>
        <img src="https://www.ert.gr/wp-content/uploads/2019/08/%CE%94%CE%99%CE%91%CE%9A%CE%9F%CE%A0%CE%97-%CE%A1%CE%95%CE%A5%CE%9C%CE%91%CE%A4%CE%9F%CE%A3-1021x575.jpg"/>
      </figure>
      <p>Ο ΔΙΑΧΕΙΡΙΣΤΗΣ ΤΟΥ ΕΛΛΗΝΙΚΟΥ ΔΙΚΤΥΟΥ ΔΙΑΝΟΜΗΣ ΗΛΕΚΤΡΙΚΗΣ ΕΝΕΡΓΕΙΑΣ (ΔΕΔΔΗΕ Α.Ε) γνωστοποιεί στο κοινό του Νομού Ροδόπης, ότι προκειμένου να εκτελεστούν απαραίτητες εργασίες συντήρησης και υπογείωσης εναερίων δικτύων, θα γίνει διακοπές ηλεκτρικού ρεύματος όπως παρακάτω: την Κυριακή 24-11-2019, 1. Από τις 07:00 έως 08.00 στην Κομοτηνή μεταξύ των οδών Κοσμίου και Θάσου από Κουρτίδου έως Γ.Ρίτσου, μεταξύ των οδών Ζυμβρακάκη και Μ.Μ.Κωνσταντίου από Κουρτίδου έως Σισμάνογλου. Τμήμα της οδού Γ.Ρίτσου από Κοσμίου έως 5ο νηπιαγωγείο. Τμήμα της οδού Κοσμίου από Γ.Ρίτσου έως παιδικό σταθμό «Λιλιπούπολη» επίσης μεταξύ των οδών Λαμψάκου και Μ.Μ.Κωνσταντίου από Κουρτίδου έως Γ.Ρίτσου και τμήμα της οδού Π.Μελά από Κουρτίδου έως Λαμπουσιάδου. 2. 3. Από τις 08.00 έως 12:00 στην Κομοτηνή στην περιοχή που περιλαμβάνεται μεταξύ των οδών Ζυμβρακάκη, Σισμάνογλου, Μεγ.Φωτίου και Σαμακοβίου. (γύρω από την πλατεία Χατζηαντωνίου) 4. Από τις 12:00 έως 12.30 και από 14:00 έως 14.30 στους οικισμούς Ιτέα, Καλαμόκαστρο, Ν.Ανδριανή και Μαυρομάτι καθώς και στα δίκτυα γύρω από την περιοχή αυτή. 5. Από 12.00 έως 14.30 οικισμός Ν.Σιδηροχωρίου.</p>
      <p>
        <b>Ευρώπη</b>
        <br/>
        <b>Δράσεις του Europe Direct Κομοτηνής</b>
      </p>
      <figure>
        <img src="https://www.ert.gr/wp-content/uploads/2019/11/woman_violence-FB-EVENT.jpg"/>
      </figure>
      <p>Στο πλαίσιο της Παγκόσμιας Ημέρας για την εξάλειψη της Βίας Κατά των Γυναικών, το Κέντρο Ευρωπαϊκής Πληροφόρησης Europe Direct Κομοτηνής και οι εθελοντικές του ομάδες «Ανθρώπινα Δικαιώματα και Δικαιώματα του Παιδιού» και «Ευαισθητοποίησης για Κοινωνικά Θέματα», με την συνεργασία του Δημόσιου ΙΕΚ Κομοτηνής και συγκεκριμένα το τμήμα «τεχνικός Αισθητικής Τέχνης και Μακιγιάζ», θα πραγματοποιήσουν street action την Δευτέρα 25 Νοεμβρίου στις 14.00 στην Κεντρική Πλατεία Κομοτηνής. Οι δράσεις, τις οποίες προετοίμασαν οι εθελοντές, θα περιλαμβάνουν θεατρικό δρώμενο με θέμα την βία (σωματική, λεκτική, ψυχολογική), που αντιμετωπίζουν οι γυναίκες σε διάφορους τομείς της προσωπικής, κοινωνικής και επαγγελματικής τους ζωής, βιωματικές δραστηριότητες στις οποίες θα έχουν την δυνατότητα να συμμετέχουν πολίτες, ενώ παράλληλα θα μοιράζουν ενημερωτικό υλικό, το οποίο οι ίδιοι επιμελήθηκαν.<br/><b>Πολιτισμός</b><br/><b>Διήμερο Βιωματικό σεμινάριο</b></p>
      <figure>
        <img src="https://www.ert.gr/wp-content/uploads/2018/07/%CE%A3%CF%85%CE%BB%CE%BB%CF%8C%CE%B3%CE%BF%CF%82-%CE%9A%CE%B1%CE%BB%CE%BB%CE%B9%CF%84%CE%B5%CF%87%CE%BD%CF%8E%CE%BD-%CE%A1%CE%BF%CE%B4%CF%8C%CF%80%CE%B7%CF%82-%C2%AB%CE%91%CE%B8%CE%B7%CE%BD%CE%AF%CF%89%CE%BD%C2%BB-1.jpg"/>
      </figure>
      <p>Διήμερο Βιωματικό σεμινάριο με θέμα «Γνωριμία με την Παιγνιοθεραπεία» θα πραγματοποιηθεί στην Κομοτηνή από τον Σύλλογο Καλλιτεχνών Ν. Ροδόπης Αθηνίων σε συνεργασία με το Ίδρυμα Θρακικής Τέχνης και Παράδοσης Ξάνθης στις 09 και 11 Δεκεμβρίου στις 17:00 – 21:00 στην Τοποθεσία: Παπαδριέλλειος Πινακοθήκη, Μέγαρο Στάλιου.<br/><b>Via Egnatia αυλαία την Παρασκευή</b></p>
      <figure>
        <img src="https://www.ert.gr/wp-content/uploads/2017/08/VIA_EGNATIA2.jpg"/>
      </figure>
      <p>Αυλαία των φετινών εκδηλώσεων του Φεστιβάλ Via Egnatia με τα εγκαίνια της περιοδικής έκθεσης φωτογραφίας με τίτλο «Διαδρομή και σημαντικοί σταθμοί της αρχαίας Εγνατίας Οδού στην Περιφέρεια Ανατολικής Μακεδονίας –Θράκης» και την παρουσίαση του ημερολογίου-λευκώματος «VIA EGNATIA 2020», την Παρασκευή 29 Νοεμβρίου , στις 19:00, στο Αρχαιολογικό Μουσείο Κομοτηνής.<br/><b>3ος κύκλος μουσικής δωματίου</b></p>
      <figure>
        <img src="https://www.ert.gr/wp-content/uploads/2018/06/%CE%9D%CE%B1%CF%84%CE%AC%CF%83%CF%83%CE%B1-%CE%9B%CE%B9%CE%B2%CE%B5%CF%81%CE%B9%CE%AC%CE%B4%CE%BF%CF%85-2.jpg"/>
      </figure>
      <p>Ο 3ος κύκλος μουσικής δωματίου με κουαρτέτο εγχόρδων θα πραγματοποιηθεί στην αίθουσα του Πολιτιστικού Κυττάρου αύριο Κυριακή  24 Νοεμβρίου στις οκτώ και μισή το βράδυ. Η είσοδος είναι ελεύθερη. Την εκδήλωση διοργανώνει η Δημοτική Επιχείρηση Πολιτισμού Παιδείας και Αθλητισμού του δήμου Κομοτηνής.<br/><b>Αστυνομικό δελτίο</b><br/><b>Συνελήφθη 24χρονος ημεδαπός ο οποίος εντοπίστηκε να μεταφέρει παράνομα από τη Βουλγαρία στην Ελλάδα 85 κιλά καφέ</b></p>
      <figure>
        <img src="https://www.ert.gr/wp-content/uploads/2019/09/%CE%B1%CF%83%CF%84%CF%85%CE%BD%CE%BF%CE%BC%CE%AF%CE%B1-1021x569.jpg"/>
      </figure>
      <p>Συνελήφθη προ χθές (21-11-2019) το μεσημέρι, στο Συνοριακό Σημείο Διέλευσης Νυμφαίας Ροδόπης, από αστυνομικούς του Τμήματος Ασφάλειας Κομοτηνής, 24χρονος ημεδαπός, σε βάρος του σχηματίσθηκε δικογραφία για παράβαση της νομοθεσίας περί εθνικού τελωνειακού κώδικα. Ειδικότερα, ο δράστης οδηγώντας Ι.Χ.Ε. αυτοκίνητο, μετέβη στο Συνοριακό Σημείο Διέλευσης Νυμφαίας, προκειμένου να πραγματοποιήσει είσοδο στη χώρα. Κατά τον έλεγχο που πραγματοποίησαν οι αστυνομικοί εντόπισαν στο εσωτερικό του οχήματος 10 συσκευασίες με καφέ, συνολικού βάρους 85 κιλών, για τον οποίο ο 24χρονος δεν κατείχε την σχετική άδεια εισαγωγής και δεν είχαν καταβληθεί στο ελληνικό δημόσιο οι ανάλογοι φόροι και δασμοί. Κατασχέθηκαν η παραπάνω ποσότητα καφέ και το όχημα του δράστη. Η δικογραφία που σχηματίσθηκε θα υποβληθεί στον κ. Εισαγγελέα Πρωτοδικών Ροδόπης, ενώ την προανάκριση ενεργεί το Τμήμα Ασφάλειας Κομοτηνής.<br/><b>Συλλήψεις μεταναστών</b></p>
      <figure>
        <img src="https://www.ert.gr/wp-content/uploads/2019/08/%CE%B1%CF%83%CF%84%CF%85%CE%BD%CE%BF%CE%BC%CE%AF%CE%B1-1-1021x576-1.jpg"/>
      </figure>
      <p>Συνελήφθησαν χθες (22-11-2019), στους νομούς Ροδόπης και Έβρου, από αστυνομικούς των Διευθύνσεων Αστυνομίας Ροδόπης και Αλεξανδρούπολης, τρεις (3) διακινητές, ένας 31χρονος ημεδαπός και δύο αλλοδαποί, ηλικίας 41 και 36 ετών, οι οποίοι προωθούσαν στο εσωτερικό της χώρας, σε τρείς διαφορετικές περιπτώσεις, συνολικά είκοσι τρείς (23) μη νόμιμους μετανάστες. Τις πρώτες πρωινές ώρες στην Εθνική οδό Αλεξανδρούπολης – Κομοτηνής (ύψος της ΒΙ.ΠΕ Κομοτηνής), αστυνομικοί του Τμήματος Τροχαίας Κομοτηνής της Διεύθυνσης Αστυνομίας Ροδόπης πραγματοποίησαν σήμα στάσης στον 31χρονο, οδηγό Ι.Χ.Φ. αυτοκινήτου, πλην όμως αυτός δεν συμμορφώθηκε, ανέπτυξε ταχύτητα και ακολουθήθηκε από τους αστυνομικούς. Τελικά στο ύψος του οικισμού Ροδίτη, ο οδηγός ακινητοποίησε το όχημα και επιχείρησε να διαφύγει πεζός πλην όμως συνελήφθη άμεσα από τους αστυνομικούς. Σε έλεγχο που πραγματοποιήθηκε στο εσωτερικό του αυτοκινήτου, διαπιστώθηκε ότι ο δράστης μετέφερε, παράνομα, στην ενδοχώρα δέκα (10) μη νόμιμους μετανάστες. Σημειώνεται ότι ο 31χρονος στερούνταν άδειας ικανότητας οδήγησης, ενώ σε βάρος του εκκρεμούσε μία καταδικαστική απόφαση.<br/><b>Καιρός</b><br/><b>ΚΥΡΙΑΚΗ 24-11-2019</b></p>
      <figure>
        <img src="https://www.ert.gr/wp-content/uploads/2019/07/%CE%BA%CE%B1%CE%B9%CF%81%CF%8C%CF%82-1021x576-1021x576.jpg"/>
      </figure>
      <p>Στα δυτικά νεφώσεις με τοπικές βροχές και από το μεσημέρι σποραδικές<br/>καταιγίδες. Στα υπόλοιπα ηπειρωτικά, εκτός της ανατολικής Μακεδονίας<br/>και της Θράκης, νεφώσεις με τοπικές βροχές και από το απόγευμα<br/>σποραδικές καταιγίδες. Τα φαινόμενα από τις βραδινές ώρες θα είναι<br/>πιθανώς κατά τόπους ισχυρά. Πρόσκαιρες χιονοπτώσεις θα σημειωθούν στα<br/>βόρεια ορεινά. Στην υπόλοιπη χώρα αραιές νεφώσεις παροδικά πιο<br/>πυκνές, με τοπικές βροχές και τις βραδινές ώρες στις Κυκλάδες και την<br/>Κρήτη σποραδικές καταιγίδες.<br/>Οι άνεμοι θα πνέουν στα δυτικά νοτιοανατολικοί 5 με 7 και στο Ιόνιο<br/>πιθανώς τοπικά 8 μποφόρ. Στα ανατολικά ανατολικοί νοτιοανατολικοί 4<br/>με 5, βαθμιαία 6 και στα νότια τοπικά 7 μποφόρ.<br/>Η θερμοκρασία δεν θα σημειώσει αξιόλογη μεταβολή.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotini-amesi-paremvasi-e-stylianidi-gia-ta-themata-dikaiosynis-sto-nomo-rodopis/"/>
        <a href="https://www.ert.gr/perifereiakoi-stathmoi/komotini/komotini-tis-tetartes-pame-akadimia/"/>
        <a href="https://www.ert.gr/perifereiakoi-stathmoi/komotini/d-charitoy-den-leme-aplos-ochi-stin-exoryxi-chrysoy-alla-leme-nai-sti-zoi-nai-sti-viosimi-anaptyxi-stin-periochi/"/>
        <a href="https://www.ert.gr/perifereiakoi-stathmoi/komotini/komotini-deka-peristatika-me-karkino-toy-pagkreatos-ana-100-000-katoikoys-kathe-chrono/"/>
        <a href="https://www.ert.gr/perifereiakoi-stathmoi/komotini/komotini-chartografontas-toys-proimoys-georgoys-sti-thraki/"/>
        <a href="https://www.ert.gr/perifereiakoi-stathmoi/komotini/komotini-22-11-2019-ert-eidiseis/"/>
      </related>
    </article>
  </body>
</html>