<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/meninger/ordetfritt/2019/11/23/Hva-skjer-med-media-n%C3%A5r-redakt%C3%B8rene-blir-kjendiser-20434922.ece"/>
    <meta property="og:site_name" content="adressa.no"/>
    <meta property="article:published_time" content="2019-11-23T13:03:54+00:00"/>
    <meta property="og:title" content="Hva skjer med media når redaktørene blir kjendiser?"/>
    <meta property="og:description" content="…"/>
  </head>
  <body>
    <article>
      <h1>Hva skjer med media når redaktørene blir kjendiser?</h1>
      <h2>Debatt:</h2>
      <address><time datetime="2019-11-23T13:03:54+00:00">23 Nov 2019, 13:03</time> by <a rel="author">Magnus Thorslund (23), historiestudent ved NTNU</a></address>
      <aside><a href="https://www.adressa.no/meninger/ordetfritt/2019/11/23/javascript:void(0);">Del denne artikkelen på Facebook</a> <a href="https://www.adressa.no/meninger/ordetfritt/2019/11/23/javascript:void(0);">Del denne artikkelen på Twitter</a> <a href="https://www.adressa.no/meninger/ordetfritt/2019/11/23/javascript:void(0);">Del denne artikkelen på e-post</a></aside>
      <p><b>Som så mange andre </b>er jeg en hyppig lytter av <a href="https://www.aftenposten.no/podkast#/aftenpodden">Aftenpodden</a>. Podcast-appen blir som regel sjekket gjentatte ganger på torsdags formiddag i påvente av god politisk diskusjon, egen himling med øynene over Oslo-bobla og artige eller tankevekkende refleksjoner fra panelet. Når det nå nylig ble annonsert at <a href="https://journalisten.no/aftenpodden-aftenposten-lars-glomnes/lars-glomnes-skal-na-jobbe-heltid-med-aftenpodden/386163">Aftenposten satser hardere på flaggskipet i podcastrekka</a>, var det derfor en stor gladnyhet for meg.</p>
      <p>
        <b>Interessert i debatt og meninger? Les <a href="https://www.adressa.no/meninger/">flere saker her</a>.</b>
      </p>
      <figure>
        <img src="https://www.adressa.no/incoming/article20435001.ece/ez66jk/ALTERNATES/w980-portrait/20190820_144631.jpg"/>
        <figcaption>Magnus Thorslund  </figcaption>
      </figure>
      <p>Men så begynte jeg å lure på hva det gjør med norsk medielandskap når de som i utgangspunktet redigerer nyhetsbildet fra kulissene, selv kommer til fronten. For jeg har jo fått et forhold til - og et bilde av - disse folka som jeg deler en liten time med i uka. Den smått reformkåte redaksjonsveteranen fra Bergen, Oslo-dama med en virkelighetsoppfatning planta godt innenfor ring 3 og den myke, moderne podcastmannen, som tidvis forsøker å lede programmet fra en digresjon til neste. Og samtidig som de spiller inn utsolgte livepodcasts i Storsalen, Chateau Neuf og resten av landet, merker jeg at hvordan jeg forholder meg til redaksjonene de jobber i, endrer seg.</p>
      <p>
        <b>LES OGSÅ: <a href="https://www.adressa.no/meninger/2019/05/03/Mediene-m%C3%A5-ta-sviktende-tillit-p%C3%A5-alvor-18949775.ece">Mediene må ta sviktende tillit på alvor</a></b>
      </p>
      <figure>
        <img src="https://www.adressa.no/incoming/article20434980.ece/f2h7tw/BINARY/w980/6Hi6sa1ahoI.jpg"/>
        <figcaption>Men om problemet ikke var så stort før, så forplantet det seg da Sarah Sørheim ble nyhetsredaktør i NTB, skriver debattanten.  Foto: Terje Bendiksby</figcaption>
      </figure>
      <p><b>Aftenpostens politiske dekning </b>har i stor grad blitt «The Trine Eilertsen Show» for meg, hvor jeg føler jeg gjenkjenner hennes tankegods titt og stadig. Nå som jeg har hørt 100+ timer med gjengens tanker, har jeg dannet meg et ganske godt bilde av hvor de står politisk i en haug av saker. Samtidig benytter naturlig nok Aftenposten seg ofte av sin største medieprofil og politiske redaktør for analyse og innspill både i skriftsaker og andre podcaster. Problemet er at Eilertsen nå representerer et ganske klart politisk ståsted i hodet mitt, og nå begynner Aftenposten sakte, men sikkert å gjøre det samme. Jeg evner ikke lenger i tilstrekkelig grad å skille redaksjonens arbeid fra Trine, som jeg møter i studio den lille timen på torsdager.</p>
      <p>
        <b>LES OGSÅ: <a href="https://www.adressa.no/meninger/2019/03/22/TV2-fortjener-ros-for-kritisk-blikk-p%C3%A5-VG-18711289.ece">«TV2 fortjener ros for kritisk blikk på VG»</a></b>
      </p>
      <p>At Aftenpostens politiske dekning blir farget av dets politiske redaktør, er vel kanskje ikke det største problemet. Jeg vil tro det til dels skjer i alle redaksjoner, så kanskje det tvert imot er en fordel å kunne gjenkjenne det. Men om problemet ikke var så stort før, så forplantet det seg <a href="https://www.aftenposten.no/kultur/i/wEq6l1/sarah-soerheim-blir-nyhetsredaktoer-i-ntb">da Sarah Sørheim ble nyhetsredaktør i NTB</a>. Når jeg ser at saker i andre mediehus kommer fra NTB, tar jeg meg nå noen ganger i å tenke at «der har Sørheim hatt en finger med i spillet, ja». Det har skjedd noe med kildekritikken min: Nå stiller jeg spørsmål ved hvor linja mellom nyhetsreportasjen og meningene jeg kjenner fra podden, egentlig går.</p>
      <p><b>Man trenger bare </b>å rette blikket over dammen for å se skrekkeksemplene på hva som skjer når media går fra å formidle nyhetene til å fortelle deg hva du skal mene om dem. Nå er vi heldigvis i Norge fortsatt et godt stykke derfra. Til forskjell fra medieprofilene i USA er jeg heller ikke usikker på verken Sarahs eller Trines presseetikk. Men hva skjer om andre mediehus hiver seg på trenden i kjølvannet av Aftenpoddens suksess? Blir den nye standarden at man går fra redaksjonens morgenmøte og inn i studio for å fortelle hva man selv tenker rundt dagens reportasje?</p>
      <p>
        <b>Følg <a href="https://www.facebook.com/Adressameninger/">Adresseavisen Meninger på Facebook</a> og Adresseavisen på <a href="https://www.facebook.com/adressa.no?fref=ts">Facebook,</a> <a href="https://www.instagram.com/adresseavisen/">Instagram</a> og <a href="https://twitter.com/adresseavisen">Twitter</a></b>
      </p>
    </article>
  </body>
</html>