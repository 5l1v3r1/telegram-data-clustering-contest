<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/peste-190-000-de-romani-au-votat-in-strainatate-pana-sambata-la-ora-15-00-18609021"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-23T13:03:52+00:00"/>
    <meta property="og:title" content="Peste 190.000 de români au votat în străinătate, până sâmbătă, la ora 15.00"/>
    <meta property="og:description" content="Un număr de 193.292 de români au votat la secţiile organizate în străinătate până sâmbătă, ora 15.00, iar 17.503 sunt votanţi prin corespondenţă, la cel de-al doilea tur al alegerilor prezidenţiale, potrivit BEC. Comparativ, la aceeaşi oră, la primul tur au fost 153.062."/>
  </head>
  <body>
    <article>
      <h1>Peste 190.000 de români au votat în străinătate, până sâmbătă, la ora 15.00</h1>
      <address><time datetime="2019-11-23T13:03:52+00:00">23 Nov 2019, 13:03</time> by <a rel="author" href="https://www.zf.ro/autor/ana-petrescu" target="_blank">Ana Petrescu</a></address>
      <p>Un număr de 193.292 de români au votat la secţiile organizate în străinătate până sâmbătă, ora 15.00, iar 17.503 sunt votanţi prin corespondenţă, la cel de-al doilea tur al alegerilor prezidenţiale, potrivit BEC. Comparativ, la aceeaşi oră, la primul tur au fost 153.062.</p>
      <p>Până sâmbătă, la ora 15.00, 193.292 de români au votat la secţiile organizate în străinătate pentru cel de-al doilea tur al prezidenţialelor, faţă de 153.062 câţi au votat în primul tur la aceeaşi oră. De asemenea, 17.503 sunt votanţi prin corespondenţă, la turul al doilea al alegerilor.</p>
      <p>În total, până sâmbătă, la ora 15.00, au fost 210.795 de votanţi în Diaspora, la urne şi cei care au votat prin corespondenţă. La aceeaşi oră, în primul tur de scrutin, erau în total 178.251 de votanţi.</p>
      <p>Un număr de 25.189 de români au votat prin corespondenţă, la primul tur al alegerilor.</p>
      <p>Cei mai mulţi votanţi, până în prezent, au fost la o secţie din Londra, şi anume 1.689 de votanţi. Multe persoane au votat şi la Chişinău, 1.429 şi respectiv Bruxelles - 1.412. La polul opus este Ashabat, Turkmenistan, unde a fost un singur votant, în Harare, Zimbabwe s-au prezentat la urne două persoane, iar în Luanda, Angola, trei oameni.</p>
      <p>Votul pentru cel de-al doilea tur al alegerilor pentru desemnarea şefului statului a început în străinătate, vineri, 22 noiembrie, la Auckland, în Noua Zeelandă, la ora 01.00, ora României (ora 12.00 ora locală), la secţia de votare nr. 17, cea mai îndepărtată secţie de votare organizată în afara graniţelor României.</p>
      <p>Votul în cadrul celor 838 de secţii organizate în străinătate se desfăşoară pe parcursul a trei zile: vineri, 22 noiembrie 2019, în intervalul orar 12.00 – 21.00, sâmbătă, 23 noiembrie 2019, şi duminică, 24 noiembrie 2019, în intervalul orar 07.00 – 21.00.</p>
      <p>Procurorul-şef al Parchetului European Laura Codruţa Kovesi, a votat, vineri la Helsinki, într-o secţie organizată în ambasada României în Finlanda. De asemenea, prim-vicepreşedintele PNL Rareş Bogdan şi secretarul general al PNL Robert Sighiartău au votat, sâmbătă, la o secţie din Madrid, Spania.</p>
      <p>Preşedintele PMP Eugen Tomac a votat, sâmbătă, la Consulatul General al României de la Zaječar, Serbia, potrivit unei postări făcută de europarlamentar pe Facebook.</p>
    </article>
  </body>
</html>