<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Stvaranje-male-EU-u-regionu-bi-zadrzalo-mlade/570118?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T13:56:47+00:00"/>
    <meta property="og:title" content="&quot;Stvaranje 'male EU' u regionu bi zadržalo mlade&quot;"/>
    <meta property="og:description" content="NOVI SAD - Predsjednik Sjeverne Makedonije Stevo Pendarovski rekao je danas da bi zemlje zapadnog Balkana imale šansu da zadrže mlade ljude i istinski transformišu društva, ukoliko bi u regionu napravile &quot;malu EU&quot;."/>
  </head>
  <body>
    <article>
      <h1>"Stvaranje 'male EU' u regionu bi zadržalo mlade"</h1>
      <address><time datetime="2019-11-23T13:56:47+00:00">23 Nov 2019, 13:56</time> by <a rel="author">Srna</a></address>
      <p>NOVI SAD - Predsjednik Sjeverne Makedonije Stevo Pendarovski rekao je danas da bi zemlje zapadnog Balkana imale šansu da zadrže mlade ljude i istinski transformišu društva, ukoliko bi u regionu napravile "malu EU".</p>
      <p>Pendarovski je istakao da zemlje zapadnog Balkana moraju da nastave sa regionalnim inicijativama poput "malog Šengena".</p>
      <p>"Ako nastavimo sa autonomnim regionalnim inicijativama, onda ćemo mnogo brže da napredujemo. Ukoliko postanemo pametniji, napredovaćemo", rekao je Pendarovski u Novom Sadu obraćajući se učesnicima Regionalnog foruma mladih lidera zapadnog Balkana.</p>
      <p>On je naveo da mladi u regionu ne žele da troše svoje vrijeme čekajući da se okončaju pregovori oko ulaska u EU koji traju godinama.</p>
      <p>Pendarovski je rekao da je prosječna plata u Sjevernoj Makedoniji 400 evra i da bi se i sam iselio iz svoje zemlje da nije predsjednik.</p>
      <p>Učesnicima Foruma mladih lidera obratili su se i predsjednik Srbije Aleksandar Vučić i predsjednik Slovenije Borut Pahor.</p>
      <p>U novosadskom hotelu "Park" u toku je četvrti Regionalni forum mladih lidera koji je okupio gotovo 200 učesnika iz zemalja zapadnog Balkana.</p>
      <p>Predviđeno je da mladi lideri tokom trodnevnog rada Foruma diskutuju sa političarima i liderima iz regiona o aktuelnim temama i izazovima.</p>
      <p>Regionalni forum mladih lidera održava se u organizaciji Evropskog pokreta u Srbiji, lokalno vijeće Novi Sad i Beogradskog fonda za političku izuzetnost.</p>
      <p>Podršku Forumu dali su Pokrajinska vlada, Grad Novi Sad, Savjet za regionalnu saradnju, Regionalna kancelarija za omladinsku saradnju, Poljsko predsjedavanje Berlinskim procesom i Njemačka organizacija za međunarodnu saradnju.</p>
      <p>Forum sutra zavrašava sa radom.</p>
    </article>
  </body>
</html>