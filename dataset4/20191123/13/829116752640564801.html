<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191123-pokolgepes-merenylet-a-torokszir-hataron-legalabb-kilencen-meghaltak-video.html"/>
    <meta property="og:site_name" content="Origo"/>
    <meta property="article:published_time" content="2019-11-23T13:26:00+00:00"/>
    <meta property="og:title" content="Pokolgépes merénylet a török-szír határon, legalább kilencen meghaltak - videó"/>
    <meta property="og:description" content="A törökök támogatta lázadók szerint a kurd Népvédelmi Egységek fegyveres csoport robbantott."/>
  </head>
  <body>
    <article>
      <h1>Pokolgépes merénylet a török-szír határon, legalább kilencen meghaltak - videó</h1>
      <address><time datetime="2019-11-23T13:26:00+00:00">23 Nov 2019, 13:26</time> by <a rel="author">MTI</a></address>
      <p>
        <b>Bomba robbant a török-szír határon lévő Tell Abiadban, a merényletben legalább kilenc ember, köztük négy civil halt meg. A pokolgép egy autóba rejtve robbant fel. A lázadók szerint a kurdok szoktak ilyen módon merényletet elkövetni.</b>
      </p>
      <p>Az Emberi Jogok Szíriai Megfigyelőközpontja (OSDH) szerint a robbanás további 22 embert sebesített meg a városban, amely a török csapatok és a velük szövetséges szíriai lázadók ellenőrzése alatt áll - áll a szíriai polgárháború eseményeit nyomon követő, nagy-britanniai központú emigráns csoport közleményében.</p>
      <p>A merényletet, amely a sokadik hasonló támadás a török hadsereg szíriai hadműveleteinek októberi kezdete óta, senki nem vállalta magára.</p>
      <p>A török támogatást élvező lázadók a támadásért azt a Népvédelmi Egységek (YPG) nevű kurd fegyveres csoportot tették felelőssé, amelyet Törökország terrorszervezetnek tart, és a területén harcoló kurd szakadár lázadók szövetségeseként kezel.</p>
      <blockquote>A mai robbantás a YPG stílusjegyeit viseli magán. A robbanóanyaggal megrakott autót tipikusan egy főútvonalon helyezték el, és távirányítással repítették a levegőbe</blockquote>
      <p>- mondta a német hírügynökségnek nyilatkozva a Szíriai Nemzeti Hadsereg (SNA) nevű lázadócsoport egyik parancsnoka.</p>
      <figure>
        <iframe data-src="https://twitter.com/ArshiMisha/status/1198191095038926848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A török hadsereg és helyi arab szövetségese, az SNA október 9-én indított offenzívát Északkelet-Szíriában a régiót ellenőrző kurd milícia, a YPG ellen. Az október 17-én született török-amerikai és az október 22-én aláírt török-orosz tűzszüneti megállapodás értelmében</p>
      <aside>a YPG-nek ki kellett vonulnia a török határ melletti 30 kilométeres sávból, s azóta Törökország szünetelteti műveleteit.</aside>
      <p>Az Ankara és Moszkva között létrejött egyezség alapján a felek a határövezeti zónában közös járőrözést kezdtek. A török-szíriai határ őrizetét a török hadműveleti területen kívül a szíriai kormányerők egységei vették át.</p>
    </article>
  </body>
</html>