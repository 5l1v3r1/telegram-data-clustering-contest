<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119693-savez-za-srbiju-psg-i-dveri-pozivaju-gradjane-veceras-na-protest-u-beogradu-povodom-doktorata-malog?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-23T13:50:04+00:00"/>
    <meta property="og:title" content="Savez za Srbiju, PSG i Dveri pozivaju gradjane večeras na protest u Beogradu povodom doktorata Malog"/>
    <meta property="og:description" content=" Savez za Srbiju, Pokret slobodnih gradjana (PSG) i Dveri pozvali su danas gradjane da se u 18 časova na Platou ispred Filozofskog fakulteta u Beogradu pridruže protestu profesora i studenata.Protest se održava zbog &quot;ciničnih diskvalifikacija Beogradskog univerziteta koje su stigle s vrha vlasti povodom odluke Etičke komisije vezane za plagijat ministra Siniše Malog&quot;.Savez za Srbiju (SzS) ocenio je u pozivu gradjanima da &quot;napadi predstavnika vlasti na Rektorat i profesore Univerziteta u Beogradu predstavljaju odraz nemoći vlasti da prihvate istinu da postoje ljudi od integriteta koji su utvrdili ništavnost doktorata Siniše Malog&quot;.&quot;Osudjujemo izjavu Vladimira Djukanovića da su članovi Etičke komisije Univerziteta 'spodobe', 'gomila lezilebovića' i da im 'treba zabraniti rad na Univerzitetu', te da je rektorka 'najveća sramota Univerziteta'. Izjava Aleksandra Vučića da je reč o 'političkoj komisiji' i 'polupismenoj eliti' još jedna su potvrda nenormalnosti društva u kome živimo. Bolji poziv na protest od ovih izjava…"/>
  </head>
  <body>
    <article>
      <h1>Savez za Srbiju, PSG i Dveri pozivaju gradjane večeras na protest u Beogradu povodom doktorata Malog</h1>
      <address>
        <time datetime="2019-11-23T13:50:04+00:00">23 Nov 2019, 13:50</time>
      </address>
      <p> Savez za Srbiju, Pokret slobodnih gradjana (PSG) i Dveri pozvali su danas gradjane da se u 18 časova na Platou ispred Filozofskog fakulteta u Beogradu pridruže protestu profesora i studenata.Protest se održava zbog "ciničnih diskvalifikacija Beogradskog univerziteta koje su stigle s vrha vlasti povodom odluke Etičke komisije vezane za plagijat ministra Siniše Malog".<br/><br/>Savez za Srbiju (SzS) ocenio je u pozivu gradjanima da "napadi predstavnika vlasti na Rektorat i profesore Univerziteta u Beogradu predstavljaju odraz nemoći vlasti da prihvate istinu da postoje ljudi od integriteta koji su utvrdili ništavnost doktorata Siniše Malog".<br/><br/>"Osudjujemo izjavu Vladimira Djukanovića da su članovi Etičke komisije Univerziteta 'spodobe', 'gomila lezilebovića' i da im 'treba zabraniti rad na Univerzitetu', te da je rektorka 'najveća sramota Univerziteta'. Izjava Aleksandra Vučića da je reč o 'političkoj komisiji' i 'polupismenoj eliti' još jedna su potvrda nenormalnosti društva u kome živimo. Bolji poziv na protest od ovih izjava nije potreban", naveli su iz Saveza za Srbiju.<br/><br/>PSG je zbog "pokušaja napada na ugled Beogradskog univerziteta" pozvao na "jačanje solidarnosti i nepristajanje na rušenje autoriteta slobodnih i autonomnih institucija i njihovo pretvaranje u plen i lični posed partije na vlasti".<br/><br/>"Nužno je pokazati da je neprihvatljivo neprekidno širenje obima i intenziteta samovlašća, oslonjeno na diskvalifikacije i poništavanje vrednosti ustanova i pojedinaca, čime se Srbija sve više isključuje iz kruga civilizovanih zemalja Evrope", upozorio je PSG.<br/><br/>Izjave predstavnika vlasti povodom odluke Univerziteta o doktoratu Siniše Malog osudio je i pokret Dveri, navodeći da profesori i članovi Etičke komisije beogradskog Univerziteta "trpe ogromne pritiske".<br/><br/>"Osudjujemo izjavu poslanika SNS Vladimira Djukanovića da su članovi Etičke komisije 'spodobe', 'gomila lezilebovića' i da im 'treba zabraniti rad na Univerzitetu', te da je rektorka 'najveća sramota Univerziteta' ", pišu Dveri.<br/><br/>Dveri osudjuju i izjave predsdnika Srbije i vladajuće SNS Aleksandra Vučića da se "radi o 'političkoj komisiji' i 'polupismenoj eliti'. Ovakve izjave su za nas najbolji poziv za današnji protest", piše u saopštenju.<br/><br/>Predsednik Srbije Aleksandar Vučić je danas ocenio da je odluka Odbora za profesionalnu etiku Univerziteta u Beogradu o doktoratu ministra Siniše Malog doneta pod "političko-fizičkiim" pritiskom, rekao da se on "ne klanja politikantskim odlukama" i da mu je najvažnije što ministar Mali "odlično radi svoj posao".<br/><br/>Ali, "Mali mora da plati i političku cenu, a videćemo šta i kako u budućnosti i zbog toga što nije umeo dobro da proceni", i što pre tri meseca, kada Vučić smatra da je Mali to još mogao, nije "pokazao celoj Srbiji" da ga je "baš briga" i "pocepao doktorat".</p>
    </article>
  </body>
</html>