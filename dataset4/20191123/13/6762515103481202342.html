<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/pge-ekstraliga/zuzel-unia-nie-oddala-hampela-do-wlokniarza-bo-sie-bala/qkdyz7v"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T13:34:26+00:00"/>
    <meta property="og:title" content="Unia Leszno bała się oddać Hampela do Włókniarza?"/>
    <meta property="og:description" content="Jarosław Hampel miał propozycję przejścia z Fogo Unii Leszno do forBET Włókniarza Częstochowa, ale wolał nie zmieniać klub. Nie brakuje opinii, że popełnił błąd, bo w Częstochowie miałby łatwiej."/>
  </head>
  <body>
    <article>
      <h1>Unia Leszno bała się oddać Hampela do Włókniarza?</h1>
      <address><time datetime="2019-11-23T13:34:26+00:00">23 Nov 2019, 13:34</time> by <a rel="author">Adam Ziemiński</a></address>
      <p>
        <b>Jarosław Hampel miał propozycję przejścia z Fogo Unii Leszno do forBET Włókniarza Częstochowa, ale wolał nie zmieniać klub. Nie brakuje opinii, że popełnił błąd, bo w Częstochowie miałby łatwiej.</b>
      </p>
      <p>W Fogo Unii, która w PGE Ekstralidze ma zespół gwiazd Hampel będzie walczył o skład, a w forBET Włókniarzu czekało na niego miejsce w wyjściowej ósemce i Marek Cieślak, z którym zawodnik doskonale się zna.</p>
      <p>- Nie ulega wątpliwości, że dla samego Hampela byłoby lepiej, gdyby przeszedł do Włókniarza - mówi Jan Krzystyniak, żużlowy ekspert, były trener i zawodnik. - Natomiast nie byłoby to korzystne dla Unii Leszno, bo wtedy wzmocniłoby konkurencję. Mało tego, Włókniarz z Hampelem w składzie mógłby przeszkodzić Unii w walce o czwarte z rzędu złoto w PGE Ekstralidze. Powiem wprost, Włókniarz byłby w stanie wygrać ligę! Teraz nie widzę Włókniarza wśród faworytów do tytułu, bo nie chce mi się wierzyć, że Holta powtórzy swój wynik sprzed trzech lat.</p>
      <p>- Hampel w Częstochowie mógłby się wykreować na lidera i wrócić do najwyższej formy - uważa Krzystyniak. - A w Lesznie? W każdym wyścigu będzie miał ogromną konkurencję. Nie tylko jeżeli chodzi o rywali, ale nawet kolegów z drużyny, na czele z juniorami. Dlatego niektórzy zawodnicy będąc w Lesznie - na czele z Nicki Pedersenem - nie poradzili sobie i odeszli. Jarek obojętnie, gdzie by odszedł, to miałby większe szansę na lepsze wyniki niż w Lesznie. W Częstochowie na Jarka czekał także Marek Cieślak. Wszyscy wiemy jaka była między nimi relacja. Marek ma to "coś", że mógłby Jarka przywrócić do czasów największej świetności.</p>
      <p>Włókniarz nie ma w składzie Hampela, a krajowymi seniorami zostali Rune Holta i Paweł Przedpełski. Nie jest natomiast powiedziane, że gdyby Hampel zdecydował się przejść do Włókniarza, to który - czy Holta, czy Przedpełski - nie znaleźliby się w kadrze na sezon 2020.</p>
    </article>
  </body>
</html>