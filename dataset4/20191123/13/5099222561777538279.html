<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23509209-orban-spune-fost-schimbat-guvernul-dancila-pentru-romania-aiba-comisar-din-partea-ppe.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T13:41:00+00:00"/>
    <meta property="og:title" content="Orban spune că a fost schimbat Guvernul Dăncilă pentru ca România să aibă comisar UE din partea PPE"/>
    <meta property="og:description" content="Ludovic Orban a declarat că Guvernul Dăncilă a fost schimbat cu unul de dreapta pentru ca România să poată oferi un comisar european de la PPE, respectiv pe Adina Vălean. Premierul a precizat că"/>
  </head>
  <body>
    <article>
      <h1>Orban spune că a fost schimbat Guvernul Dăncilă pentru ca România să aibă comisar UE din partea PPE</h1>
      <address><time datetime="2019-11-23T13:41:00+00:00">23 Nov 2019, 13:41</time> by <a rel="author">N.O.</a></address>
      <p><b>Ludovic Orban a declarat că Guvernul Dăncilă a fost schimbat cu unul de dreapta pentru ca România să poată oferi un comisar european de la PPE, respectiv pe Adina Vălean. Premierul a precizat că era o situație injustă, deoarece PPE nu avea majoritate pentru noua Comisie Europeană, relatează Mediafax.<br/></b><br/>„Cetățenii UE au votat pentrut PPE și au oferit o victorie a PPE la nivel european. Noi am obținut majoritatea în Parlamentul European, chiar dacă socialiștii au visat, timp de o săptămână, că ar putea da președintele comisiei, chiar dacă nu au câștigat alegerile, în sfârșit, PPE a reușit să impună, cum era și normal, președintele Comisiei, dar când am numărat comisarii, am descoperit o situație nedreaptă. PPE nu avea majoritate în comisie, socialiștii aveau 10 comisari, iar PPE nouă comisari”, a afirmat Ludovic Orban, la Congresul Partidului Popular European (PPE), desfășurat săptămâna aceasta la Zagreb.<br/><br/>Șeful Executivului a mai explicat că a decis să nu accepte această situație nedreaptă, deoarece majoritatea cetățenilor au votat pentru Partidul Popularilor Europeni.<br/><br/>„Și am decis în România, să nu acceptăm acestă situație nedreaptă, fiindcă vrem să oferim PPE și în Comisie, așa că am schimbat guvernul socialist cu un guvern PPE, pentru a putea oferi un comisar PPE, în persoana Adinei Vălean. Aceasta este contribuția noastră modestă pentru o Comisie foarte bună, o Comisie care ar trebui să reprezinte dorința unei majorități a cetățenilor europeni, care au votat pentru PPE”, a conchis Orban.<br/><br/>Adina Vălean, propusă de România comisar european pentru Transporturi, a primit aviz favorabil în Comisia pentru Transporturi a Parlamentului Uniunii Europene.<br/><br/>Raportul de evaluare prezentat de Parlamentul UE arată că Adina Vălean a răspuns „satisfăcător” la întrebările adresate la audierile parlamentare şi poate îndeplini sarcinile de comisar european pentru Transporturi.<br/><br/>Votul în PE pentru Executivul UE propus de președintele-ales Ursula von der Leyen va avea loc în sesiunea plenară programată pe 27 noiembrie.<br/><br/>Anterior Guvernului Orban, Cabinetul social-democraților a propus-o pe Rovana Plumb pentru funcția de comisar european, însă aceasta nu a trecut de Comisia JURI. Fostul premier Viorica Dăncilă l-a nominalizat apoi pe Victor Negrescu, însă Guvernul PSD a fost dat jos prin adoptatea unei moțiuni de cenzură în Parlamentul României.</p>
    </article>
  </body>
</html>