<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_aeroportu_boryspil_zatrymaly_dvoh_inozemtsiv_z_pidroblenymy_pasportamy_331497.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T13:25:00+00:00"/>
    <meta property="og:title" content="У аеропорту &quot;Бориспіль&quot; затримали двох іноземців з підробленими паспортами"/>
    <meta property="og:description" content="Як повідомили Гал-інфо у прес-службі Держприкордонслужби, двох іноземців з підробленими документами виявили прикордонники в аеропорту ʺБориспільʺ."/>
  </head>
  <body>
    <article>
      <h1>У аеропорту "Бориспіль" затримали двох іноземців з підробленими паспортами</h1>
      <h2>Як повідомили Гал-інфо у прес-службі Держприкордонслужби, двох іноземців з підробленими документами виявили прикордонники в аеропорту ʺБориспільʺ.</h2>
      <address>
        <time datetime="2019-11-23T13:25:00+00:00">23 Nov 2019, 13:25</time>
      </address>
      <figure>
        <img src="https://galinfo.com.ua/media/gallery/intxt/p/i/pidrobldok.jpeg"/>
        <figcaption>Фото: ДПСУ</figcaption>
      </figure>
      <p>Громадянин Кувейту, прямуючи до Лондона транзитом через Україну, на контроль надав закордонний паспорт на ім’я громадянина Болгарії. Прикордонні експерти з перевірки документів встановили, що пред’явлені документи підроблені. Чоловік, ймовірно, сподіваючись на те, що йому усміхнеться фортуна, вирішив таким чином обманути українських прикордонників. Далі під час бесіди чоловік зізнався правоохоронцям, що підроблений закордонний паспорт та ID карту на ім’я громадянина Болгарії він придбав у Кувейті за три тисячі доларів США. Наразі прикордонники на три роки заборонили особі в'їзд на територію України. Тепер замість Лондона іноземцю доведеться повернутися зворотним рейсом назад.</p>
      <p>Також сьогодні зранку прикордонники Окремого контрольно-пропускного пункту ʺКиївʺ в ході перевірки пасажирів, що прямували на авіарейс ʺКиїв-Торонтоʺ теж виявили підроблений документ. 39-річний громадянин Китаю вирішив скористатися підробленим документом на ім’я громадянина Кореї. Прикордонники встановили, що чоловік днями прибув в Україну за дійсним паспортом, а фальшивку зі слів придбав за 500 доларів США. За спробу незаконного перетинання кордону з використанням підробленого документа прикордонники притягнули громадянина до адміністративної відповідальності та заборонили йому в’їзд до України на три роки.</p>
    </article>
  </body>
</html>