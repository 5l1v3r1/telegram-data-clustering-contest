<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ERC-governs-PSC-instrument-problema_0_2349365231.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T13:40:00+00:00"/>
    <meta property="og:title" content="ERC aclareix que vol una taula entre governs i no partits per la investidura de Pedro Sánchez"/>
    <meta property="og:description" content="El PSC respon que &quot;l'instrument&quot; pel diàleg no pot ser el problema"/>
  </head>
  <body>
    <article>
      <h1>ERC aclareix que vol una taula entre governs i no partits per la investidura de Pedro Sánchez</h1>
      <h2>El PSC respon que "l'instrument" pel diàleg no pot ser el problema</h2>
      <address>
        <time datetime="2019-11-23T13:40:00+00:00">23 Nov 2019, 13:40</time>
      </address>
      <p><a href="https://www.ara.cat/politica/PSOE-ERC-negociadors-Lastra-Rufian_0_2348765289.html">L'endemà de pactar els equips negociadors per a la investidura</a>, Esquerra manté que de moment el seu posicionament és "no a Pedro Sánchez". El president del grup parlamentari d’ERC, Sergi Sabrià, ha dit avui en una entrevista a <i>El Suplement</i> de Catalunya Ràdio que "avui" Esquerra se situa en el no a un govern de Pedro Sánchez i ha recordat que "si no és capaç de buscar solucions, segur que no ens acostarem". Tres dies abans de la consulta interna a la militància, ha avisat que el PSOE té una "oportunitat" per començar el diàleg i ha demanat una taula entre governs en què es donin garanties que s’executaran els acords. "El primer pas és abordar el conflicte polític", ha apuntat.</p>
      <p>D'aquesta manera, Sabrià ha concretat les condicions d'Esquerra i ha especificat que reclama una taula entre els dos executius, més enllà d'una taula amb partits. També ha parlat de "garanties" per tal que es compleixin els acords, però ha evitat utilitzar la paraula relator, que a principis d'any va propiciar el trencament de relacions entre la Moncloa i la Generalitat. </p>
      <p>Més tard s'hi ha afegit la portaveu, Marta Vilalta, que ha aclarit que la taula de negociació ha de ser entre executius i no entre partits. "Entre iguals", ha dit en el marc de l'Assemblea de Dones del partit republicà, en declaracions recollides per Efe. </p>
      <p>També ha reclamat poder parlar "de tot" i ha avançat que plantejarà l'amnistia i l'exercici de l'autodeterminació; ha de tenir un calendari concret; i s'han de donar unes "garanties" que avalin que els acords que s'adoptin es compliran.</p>
      <h3>El PSOE nega que hi hagi reunions previstes</h3>
      <p>Per la seva banda, aquest dissabte des d'Oviedo, la portaveu del grup socialista, Adriana Lastra, ha negat que hi hagin reunions previstes amb Esquerra, malgrat que hagin tancat els equips negociadors. La número dos socialista ha recordat que aquest dissabte la militància socialista està votant en la consulta a la militància sobre l'acord per a un govern progressista de coalició amb Unides Podem, mentre que a ERC faran el mateix dilluns.</p>
      <p>Així, ha insistit que des del PSOE respecten els procediments interns de cada partit. "No és cert que hi hagi una reunió convocada, jo parlo cada dia amb Gabriel Rufián igual que amb la resta de portaveus, perquè és la meva obligació", ha afirmat Lastra. Amb tot, la també vicesecretària socialista ha llançant una reflexió a la militància republicana, ja que, segons ha assenyalat, "el PSOE i Unides Podem han estat els únics partits d'àmbit nacional que han apostat pel diàleg i per seure amb els que no pensen com nosaltres ". "Sempre hem apostat per arribar a acords i intentar entendre'ns, una cosa fonamental per a la nostra democràcia", ha sentenciat.</p>
      <p>Davant del posicionament d'ERC, el PSC també pressiona. També en declaracions d'avui, després de votar a la consulta interna del PSOE sobre l'acord amb Podem, el primer secretari de PSC, Miquel Iceta, ha assenyalat que "si realment hi ha voluntat de diàleg, l'instrument que s'utilitzi mai hauria de ser un problema", en referència la possibilitat que s'estableixi una "taula de diàleg" sobre la crisi catalana, tal com reclamen els republicans. </p>
      <figure>
        <a href="https://www.ara.cat/2019/11/23/imatges/secretari-PSC-Miquel-Iceta-PSOE-Unides_2349375231_67598805_1500x1000.jpg">
          <img src="https://www.ara.cat/2019/11/23/imatges/secretari-PSC-Miquel-Iceta-PSOE-Unides_2349375231_67598805_1500x1000.jpg"/>
        </a>
        <figcaption>El primer secretari del PSC, Miquel Iceta, vota en la consulta sobre la coalició PSOE-Unides Podem. / DAVID ZORRAKINO / EUROPA PRESS</figcaption>
      </figure>
      <p>"Si estem d'acord en el fet que cal diàleg, trobar la fórmula més idònia no ha de ser una qüestió insalvable, ni molt menys", ha sentenciat. "L'instrument que s'utilitzi no ha de ser mai el problema", ha afirmat.</p>
      <p>El líder dels socialistes catalans ha apuntat que el PSOE i ERC han establert "un mecanisme de negociació" segons el qual és la vicesecretària dels socialistes, Adriana Lastra, qui té "la màxima responsabilitat" de les converses, de manera que el PSC mantindrà un paper secundari de cara als mitjans "per evitar sorolls, confusions i contradiccions".</p>
      <h3>La votació electrònica d'Esquerra</h3>
      <p>El pacte sobre la taula de negociació forma entre el PSOE i ERC sobre la investidura, <a href="https://www.ara.cat/politica/ERC-convoca-consulta-investidura-Sanchez_0_2347565395.html">arriba hores abans que comenci la consulta interna</a> del partit, prevista dilluns de manera electrònica. La pregunta serà: "¿Estàs d’acord a rebutjar la investidura de Pedro Sánchez si prèviament no hi ha un acord per abordar el conflicte polític amb l’Estat a través d’una taula de negociació?". Una taula, però, que encara no s'ha definit en la negociació entre el PSOE i els republicans. </p>
      <p>Les converses estaran pilotades per la portaveu del PSOE al Congrés, Adriana Lastra, i el cap de files dels republicans a la cambra espanyola, Gabriel Rufián. També hi haurà Salvador Illa, per part del PSC, i un ministre socialista. Per part d'Esquerra, a Rufián l'acompanyaran la portaveu Marta Vilalta i el diputat al Parlament i ex número dos d'Economia durant la legislatura del referèndum, Josep Maria Jové. </p>
      <h3>Crítiques del PP i Ciutadans al PSOE per negociar amb els republicans</h3>
      <p>La presidenta de l'PP a Navarra i vicesecretària d'Organització, Ana Beltrán, ha qualificat de "paripé" la consulta que el PSOE fa aquest dissabte a les seves bases sobre la coalició PSOE-Podem quan Pedro Sánchez i els independentistes ja "han acordat formar una taula de negociació per a la investidura". En un comunicat recollit per Efe, Beltrán critica que el PSOE "negociï la investidura amb ERC", un partit els líders del qual estan "condemnats per sedició per voler trencar Espanya".</p>
      <p>Beltrán sosté que els socialistes no pregunta a la seva militància sobre el suport independentista "perquè sap que la resposta no li agradaria". Després de subratllar que "els espanyols tenen dret a saber el contingut del pacte per seguir governant, Beltrán considera que el president en funcions està "agenollat davant a els independentistes" i que per això "el proper vicepresident", Pablo Iglesias, parla d'una Espanya "plurinacional". Per Beltrán el govern espanyol no pot estar "lligat de mans" a EH Bildu i a els independentistes, "acceptant els seves pressions". </p>
      <p>Ciutadans, per la seva banda, ha criticat que el PSOE accepti negociar amb el diputat d'ERC Josep Maria Jové, que està pendent de judici per l'1 d'octubre i forma part de l'equip dels republicans. El representant de Ciutadans al Parlament, Nacho Martín Blanco ha assegurat, en una trobada amb afiliats a Mataró recollida per Efe, que "és surrealista, increïble i indignant per a la immensa majoria dels espanyols que el futur d'Espanya recaigui sobre gent que directament ha donat un cop contra la nostra democràcia, com el senyor Jové i altres dirigents d'ERC".</p>
    </article>
  </body>
</html>