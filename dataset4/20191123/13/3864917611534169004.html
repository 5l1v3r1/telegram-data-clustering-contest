<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824087-strilanina-na-kordoni-golova-derzprikordonsluzbi-kaze-so-dbr-vze-pocalo-rozsliduvanna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T13:00:00+00:00"/>
    <meta property="og:title" content="Стрілянина на кордоні: голова Держприкордонслужби каже, що ДБР вже почало розслідування"/>
    <meta property="og:description" content="Голова ДПСУ Сергій Дейнеко готовий особисто відповідати за перевищення службових повноважень своїми підлеглими, якщо таке було під час застосування зброї прикордонниками, які намагалися затримати порушників на кордоні в Чернівецькій області."/>
  </head>
  <body>
    <article>
      <h1>Стрілянина на кордоні: голова Держприкордонслужби каже, що ДБР вже почало розслідування</h1>
      <h2>Голова ДПСУ Сергій Дейнеко готовий особисто відповідати за перевищення службових повноважень своїми підлеглими, якщо таке було під час застосування зброї прикордонниками, які намагалися затримати порушників на кордоні в Чернівецькій області.</h2>
      <address>
        <time datetime="2019-11-23T13:00:00+00:00">23 Nov 2019, 13:00</time>
      </address>
      <p>Про це Дейнеко сказав у коментарі кореспонденту Укрінформу.</p>
      <p>"Попередньо я можу сказати, що зброя застосована прикордонниками законно. На жаль, це не перший випадок, коли особи, які причетні до протиправної діяльності на кордоні, зухвало намагаються фактично вбити прикордонників. І на фоні того, що нещодавно була річниця з дня трагічної загибелі нашого військовослужбовця підполковника Вадима Березинського, який був начальником відділу прикордонної служби Ділове Мукачівського загону. Я вам скажу відверто, я готовий особисто відповісти за перевищення службових повноважень, якщо воно є з боку моїх підлеглих, ніж на їхніх похоронах, не дай Боже, пояснювати їхнім мамам, чому я не зберіг їх дітей", - заявив Дейнеко.</p>
      <p>Він також підкреслив, що "ніхто не має права зухвало, зневажливо діяти по відношенню до представника закону".</p>
      <p>Дейнеко повідомив, що один із двох прикордонників, які застосували зброю по машині контрабандистів, військовослужбовець строкової служби, інший - контрактник.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823359-na-bukovini-prikordonniki-zi-strilaninou-zatrimali-kontrabandistiv-e-poraneni.html">На Буковині прикордонники зі стріляниною затримали контрабандистів, є поранені</a>
      </blockquote>
      <p>"Обидва прикордонники входили до складу прикордонного наряду, і їхні вимоги щодо припинення протиправної діяльності були абсолютно законними. За це не вбивають. А як можна розцінити намагання наїхати транспортним засобом на прикордонників? Я розцінюю це як замах на умисне вбивство", - сказав керівник ДПСУ.</p>
      <p>Наразі, за його словами, з прикордонниками, які застосували зброю, працюють психологи. А працівники Державного бюро розслідувань проводять досудове розслідування у цій справі. "Зрозумійте, що застосування зброї по транспортному засобу, в якому їдуть люди, - це стрес. І це нормально, коли людина після цього перебуває в такому шоковому стані", - додав Дейнеко.</p>
      <p>Він також зауважив, що взагалі, межа застосування зброї "дуже розмита".</p>
      <p>"На жаль, за нашим нинішнім законодавством зброю треба застосовувати, коли ти точно впевнений, що уже майже вбитий. Я маю сподівання, що Державне бюро розслідувань зможе в рамках досудового розслідування перевірити всі обставини, вивчити всі речові докази, транспортні засоби та дати відповідь і мені, як керівнику відомства, і суспільству", - каже Дейнеко.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823959-strilanina-na-kordoni-sered-porusnikiv-spijmali-vidomogo-kontrabandista.html">Стрілянина на кордоні: серед порушників спіймали відомого контрабандиста</a>
      </blockquote>
      <p>Як повідомляв Укрінформ, пізно увечері 21 листопада у Чернівецькій області під час спроби <a href="https://www.ukrinform.ua/tag-prikordonniki">прикордонників</a> затримати контрабандистів сигарет з Молдови до України порушники направили свій автомобіль в бік прикордонників. Ті, у свою чергу, застосували зброю, внаслідок чого троє контрабандистів дістали вогнепальні поранення. У ДПСУ зазначили, що прикордонники застосували зброю відповідно до законодавства, адже попереджувальні постріли також не зупинили порушників.</p>
      <p>Для з’ясування всіх обставин цієї події на ділянку Чернівецького прикордонного загону поїхав голова Державної прикордонної служби України Сергій Дейнеко.</p>
      <p>Начальник відділу прикордонної служби "Ділове" Мукачівського загону на Закарпатті майор Вадим Березинський помер у лікарні увечері 17 листопада від отриманих травм, не приходячи до свідомості. 16 листопада на Березинського здійснив наїзд автомобілем чоловік, підозрюваний у контрабанді сигарет.</p>
    </article>
  </body>
</html>