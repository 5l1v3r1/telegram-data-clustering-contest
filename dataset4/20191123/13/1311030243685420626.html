<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1625921/%E0%A6%AC%E0%A6%BF%E0%A6%B7%E0%A6%A3%E0%A7%8D%E0%A6%A8-%E0%A6%AA%E0%A6%B0%E0%A7%80%E0%A6%AE%E0%A6%A8%E0%A6%BF-%E0%A6%8F%E0%A6%AC%E0%A6%BE%E0%A6%B0-%E0%A6%B0%E0%A7%8B%E0%A6%AE%E0%A6%BE%E0%A6%A8%E0%A7%8D%E0%A6%9F%E0%A6%BF%E0%A6%95"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T13:13:00+00:00"/>
    <meta property="og:title" content="বিষণ্ন পরীমনি এবার রোমান্টিক"/>
    <meta property="og:description" content="ডিসেম্বরে মুক্তির প্রস্তুতি চলছে চিত্রনায়ক সিয়ামের সঙ্গে তাঁর নতুন ছবি ‘বিশ্বসুন্দরী’। আজ বিকেলে প্রকাশ পেয়েছে চলচ্চিত্রটির নতুন পোস্টার। এটি ‘বিশ্বসুন্দরী’র দ্বিতীয় পোস্টার। এখানে দারুণ রোমান্টিক পরীমনি।"/>
  </head>
  <body>
    <article>
      <h1>বিষণ্ন পরীমনি এবার রোমান্টিক</h1>
      <address><time datetime="2019-11-23T13:13:00+00:00">23 Nov 2019, 13:13</time> by <a rel="author">নিজস্ব প্রতিবেদক, ঢাকা</a></address>
      <p>মন ভালো করা শব্দগুলো আজ নীরবে হইচই করছে। একবার শুধু অস্ফুট স্বরে বলেছে, ভালোবাসি। এরপর থেকে আমি শুধু চোখে মেলে তাকিয়ে আছি...! </p>
      <p>আচ্ছা শোভা, এই অসহ্য সুখের নাম কী? এই যন্ত্রণার পরিণামও-বা কী?</p>
      <p>কবিতার পঙ্‌ক্তির মতো কথাগুলোই নিজের ফেসবুক পেজে লিখলেন চিত্রনায়িকা পরীমনি। আগামী ডিসেম্বরে মুক্তির প্রস্তুতি চলছে চিত্রনায়ক সিয়ামের সঙ্গে তাঁর নতুন ছবি ‘বিশ্বসুন্দরী’। আজ শনিবার বিকেলে প্রকাশ পেয়েছে চলচ্চিত্রটির নতুন পোস্টার। ফেসবুকে নিজের অনুসারীদের সেই পোস্টার দেখিয়ে মন্তব্য করেছেন পরীমনি। এটি ‘বিশ্বসুন্দরী’র দ্বিতীয় পোস্টার। এখানে দারুণ রোমান্টিক পরীমনি।</p>
      <p>এর আগে আরেকটি পোস্টার প্রকাশ পেয়েছিল ‘বিশ্বসুন্দরী’ চলচ্চিত্রের। সেটি সামাজিক যোগাযোগমাধ্যমে সাড়া ফেলেছিল। এই পোস্টারে দেখা যায় সিয়ামের পেছনে আয়নার সামনে বিষণ্ন পরীমনিকে। আজকের পোস্টারে বিপরীত অবস্থান পরীমনির।</p>
      <p>শুরু থেকেই বেশ আলোচনায় নির্মাতা চয়নিকা চৌধুরীর প্রথম চলচ্চিত্র ‘বিশ্বসুন্দরী’। ছবিতে প্রথমবারের মতো জুটি বেঁধেছেন চিত্রনায়িকা পরীমনি ও নায়ক সিয়াম আহমেদ। ইতিমধ্যে সিনেমাটির শুটিং শেষ হয়েছে। ডাবিংয়ের কাজ হয়েছে। ইউটিউবে মুক্তি পেয়েছে ছবির একটি গানও।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/aef74cf30e5aafdf206a2eae2963b4ec-5dd9317d77131.jpg"/>
        <figcaption>প্রথমবারের মতো জুটি বেঁধেছেন চিত্রনায়িকা পরীমনি ও নায়ক সিয়াম আহমেদ। ছবি: সংগৃহীত</figcaption>
      </figure>
      <p>ছোট পর্দার সফল নির্মাতা চয়নিকা চৌধুরীর প্রথম চলচ্চিত্র ‘বিশ্বসুন্দরী’। সান মিউজিক অ্যান্ড মোশন পিকচার্স লিমিটেড প্রযোজিত ‘বিশ্বসুন্দরী’র কাহিনি, চিত্রনাট্য ও সংলাপ লিখেছেন রুম্মান রশীদ খান। তিনি জানান, আর সবকিছু ঠিক থাকলে চলতি বছরের ডিসেম্বরে ছবিটি মুক্তি পাবে। ১৩ ডিসেম্বর মুক্তি দিতে চান পরিচালক। সিয়াম-পরী ছাড়াও এতে অভিনয় করেছেন আলমগীর, চম্পা, মনিরা মিঠু, আনন্দ খালেদ, হীরা, খালেদ হোসেন সুজন, সীমান্ত প্রমুখ।</p>
      <p>গত ১৪ ফেব্রুয়ারি বিশ্ব ভালোবাসা দিবসে নিজের চলচ্চিত্রের নাম ঘোষণা দেন পরিচালক চয়নিকা চৌধুরী। প্রথম চলচ্চিত্রের বিষয়ে তিনি বলেন, ‘আমি চেয়েছি এমন একটি চলচ্চিত্র নির্মাণ করতে, যা সব শ্রেণির দর্শকের মন ছুঁয়ে যাবে। দর্শক হাসবেন, কাঁদবেন, প্রেমের অনুভূতিতে ভাসবেন। কেন জানি এত দিন মনমতো গল্প পাচ্ছিলাম না। কারণ, এমন কোনো গল্প চেয়েছি, যা ড্রয়িংরুমের দর্শকদের প্রেক্ষাগৃহের দিকে নিয়ে আসতে বাধ্য করবে, সেই সঙ্গে যাঁরা নিয়মিত প্রেক্ষাগৃহে গিয়ে ছবি দেখেন, তাঁদের মনের খোরাকও যাতে জোগাতে পারি। আমার অসংখ্য নাটকের নাট্যকার রুম্মান রশীদ খান। প্রথমে তাঁর কাছ থেকে একটি গল্প শোনার পর রীতিমতো আমার চোখ দিয়ে ঝরঝর করে পানি পড়েছে। তখনই মনে হয়েছে, আমি তো এমন গল্পই আসলে খুঁজছি।’</p>
      <p>‘বিশ্বসুন্দরী’ ছবির মধ্য দিয়ে কী গল্প দেখবেন দর্শক? চয়নিকা চৌধুরী বলেন, ‘এই গল্প প্রেমের, এই গল্প মানবতার, এই গল্প জীবনের জয়গানের। সৌন্দর্য যে শুধু বাহ্যিক নয়, সৌন্দর্য হতে পারে মন-মননের, তা শক্তিশালী একটি চিত্রনাট্যের মাধ্যমে এই গল্পে ফুটে উঠেছে। আশা করছি, দারুণ এই গল্পকে আমি আমার দীর্ঘ নির্মাণজীবনের অভিজ্ঞতা দিয়ে চলচ্চিত্রে রং ছড়াতে পারব।’</p>
    </article>
  </body>
</html>