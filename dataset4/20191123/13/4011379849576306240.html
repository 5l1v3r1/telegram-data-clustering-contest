<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/auke-kok-signeert-biografie-johan-cruijff-bij-venstra/"/>
    <meta property="og:site_name" content="RTVA"/>
    <meta property="article:published_time" content="2019-11-23T13:46:43+00:00"/>
    <meta property="og:title" content="Auke Kok signeert biografie Johan Cruijff bij Venstra"/>
    <meta property="og:description" content="AMSTELVEEN – Onlangs verscheen de biografie die Auke Kok schreef over Johan Cruijff. Op zaterdag 30 november van 14:00 – 15:30 uur komt Auke Kok signeren bij boekhandel Venstra.  Over Johan Cruijff, de biografie Vrijwel iedereen denkt Johan Cruijff te kennen en dat is niet zo gek: zijn illustere carrière voltrok zich grotendeels in de …"/>
  </head>
  <body>
    <article>
      <h1>Auke Kok signeert biografie Johan Cruijff bij Venstra</h1>
      <address><time datetime="2019-11-23T13:46:43+00:00">23 Nov 2019, 13:46</time> by <a rel="author" href="https://rtva.nl/author/redactie/" target="_blank">Redactie</a></address>
      <p>
        <b>AMSTELVEEN – Onlangs verscheen de biografie die Auke Kok schreef over Johan Cruijff. Op zaterdag 30 november van 14:00 – 15:30 uur komt Auke Kok signeren bij boekhandel Venstra. </b>
      </p>
      <p><b>Over Johan Cruijff, de biografie</b><br/>Vrijwel iedereen denkt Johan Cruijff te kennen en dat is niet zo gek: zijn illustere carrière voltrok zich grotendeels in de schijnwerpers. Maar als mens en zelfs als sportman bleef hij in veel opzichten een mysterie. Waarom vocht hij zoveel conflicten uit? Waarom ging hij niet naar het WK 1978 en werd hij geen bondscoach in 1994? Wat stond er in de psychologische rapporten over hem? Gebruikmakend van unieke documenten en puttend uit honderden interviews met klasgenoten, jeugdvrienden en -vriendinnen, medespelers, zakenpartners en familieleden geeft Auke Kok op deze en vele andere vragen antwoord. Dat doet hij in de eerste volledige biografie van deze kwajongen, familieman, aanvoerder, trainer, voetbalfilosoof en commercieel pionier.</p>
      <p>Zijn levensverhaal is als een schelmenroman over een volksjongen die uitgroeit tot een mondiaal fenomeen. Johan Cruijff, De biografie toont wie Johan Cruijff écht was, hoe hij zijn enorme invloed vormgaf, hoe de briljante, maar aanvankelijk te magere en nerveuze ‘Jopie’ zich de reputatie van vernieuwer kon verwerven, van betweter en weldoener – en van inspirator van miljoenen over de hele wereld.</p>
      <p>Auke Kok (1956) is historicus, schrijver, journalist en columnist. Hij schreef bestsellers als <i>1974</i>. <i>Wij waren de besten</i>, <i>1988. Wij hielden van Oranje</i> en. <i>Holleeder</i> <i>De jonge</i> <i>jaren.</i> Voor meerdere boeken ontving hij een prijs of nominatie, zoals voor zijn veelgeprezen <i>De verrader. Leven en dood van Anton van der Waals</i> en zijn laatste boek <i>1936.</i> <i>Wij gingen naar Berlijn</i> dat bekroond werd met de titel Sportboek van het jaar 2016.</p>
      <p>Dat hij maatschappijgeschiedenis studeerde is in al zijn werk – en zeker ook in zijn biografie van Johan Cruijff – merkbaar: de tijdgeest, de samenleving, de sociale achtergronden zijn nooit ver weg. Naar voorbeeld van het ‘totaalvoetbal’ van de helden van 1974 wordt hij dan ook wel een ‘totaalschrijver’ genoemd. Zijn mooiste compliment, vindt Kok zelf.</p>
      <p>Welke vragen wilt u aan Auke Kok stellen? Laat het weten via info@venstra.nl.</p>
    </article>
  </body>
</html>