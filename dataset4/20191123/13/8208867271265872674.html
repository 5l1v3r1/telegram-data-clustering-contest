<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/rubriche/spycalcio/2019/11/23/news/figc-lega_di_a_ai_ferri_corti_in_ballo_commissario_e_vicepresidente-241713658/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T13:23:00+00:00"/>
    <meta property="og:title" content="Figc-Lega di A ai ferri corti: in ballo commissario e vicepresidente"/>
    <meta property="og:description" content="Fra la Figc e la Lega di Serie A c'è forte tensione: lunedì 25 novembre la Lega maggiore, traino di tutto il calcio, terrà la sua assemblea. Prima il consiglio potrebbe eleggere il vicepresidente che non c'è, e che sarebbe, dopo le dimissioni di Gaetano Micciché, il legale rappresentante. Ballottaggio Percassi (Atalanta)-Campoccia (Udinese). Ma Gravina è stato chiaro: non condivide una simile decisione. &quot;Non è una buona soluzione l'idea di procedere alla elezione di un vicepresidente - ha spiegato nei giorni scorsi - che non è stato eletto in 20 mesi, ed è atipico in assenza di un presidente, soprattutto di un organo come il vicepresidente che viene eletto dal Consiglio e non dall'Assemblea e anche su questo mi rimetto al buon senso e al senso di responsabilità della Lega''. La Figc ha già stabilito che dal 2 dicembre, se non verrà eletto il presidente, in Lega ci sarà un commissario ad acta, nella figura del magistrato Mario Cicala. Ma a molti presidenti questa soluzione non sta bene, qualcuno ritiene addirittura…"/>
  </head>
  <body>
    <article>
      <h1>Figc-Lega di A ai ferri corti: in ballo commissario e vicepresidente</h1>
      <address><time datetime="2019-11-23T13:23:00+00:00">23 Nov 2019, 13:23</time> by <a rel="author">FULVIO BIANCHI</a></address>
      <p>Fra la Figc e la Lega di Serie A c'è forte tensione: lunedì 25 novembre la Lega maggiore, traino di tutto il calcio, terrà la sua assemblea. Prima il consiglio potrebbe eleggere il vicepresidente che non c'è, e che sarebbe, dopo le dimissioni di Gaetano Micciché, il legale rappresentante. Ballottaggio Percassi (Atalanta)-Campoccia (Udinese). Ma Gravina è stato chiaro: non condivide una simile decisione. "Non è una buona soluzione l'idea di procedere alla elezione di un vicepresidente - ha spiegato nei giorni scorsi - che non è stato eletto in 20 mesi, ed è atipico in assenza di un presidente, soprattutto di un organo come il vicepresidente che viene eletto dal Consiglio e non dall'Assemblea e anche su questo mi rimetto al buon senso e al senso di responsabilità della Lega''. La Figc ha già stabilito che dal 2 dicembre, se non verrà eletto il presidente, in Lega ci sarà un commissario ad acta, nella figura del magistrato Mario Cicala. Ma a molti presidenti questa soluzione non sta bene, qualcuno ritiene addirittura che potrebbe essere impugnata. Fra le società che hanno maggiori dubbi ci sono Juve, Torino, Inter, Fiorentina, Bologna, Spal, Sassuolo e Milan: vogliono vederci chiaro. A favore invece la Lazio di Lotito e i suoi club satelliti. Ma se ci sarà il vicepresidente, allora cadrà l'ipotesi del commissario ad acta? Materia molto controversa. Dalla Figc fanno notare che l'intervento di Gravina, dopo l'addio di Micciché, non è stato affatto un atto d'imperio, "era obbligato a farlo". Nessuna invasione di campo, garantiscono. Ha preferito muoversi subito con un consiglio federale d'urgenza senza aspettare (come succedeva a volte in passato). Meglio che i rapporti siano chiariti fra Figc e Lega. Comunque, se Micciché fa un passo indietro e torna a guidare la Lega tutti i problemi e tutte le tensioni attuali vengono cancellati. I grossi club (più Malagò e lo stesso Gravina) spingono il banchiere a ripensarci, 4-5 club (sempre l'area Lotito) sarebbero però poco favorevoli. Lui sta riflettendo.<br/><br/>Altro tema caldo, caldissimo, i diritti tv: lunedì si votano non solo le linee guida del bando d'asta, previsto per legge, ma anche la proposta di Mediapro per creare un canale della Lega ("balla" un contratto di 3 anni più 3, con 7 miliardi di euro). I presidenti, giustamente, ci vanno cauti. Si dovrebbero tenere due votazioni: improbabile che i venti padri-padroni del pallone accettino l'ultima proposta di Mediapro. I club al momento sembrano schierati così: Juve, Torino, Milan, Inter e Napoli contro gli spagnoli. A favore Lazio, Roma, Genoa e Samp. Rischio spaccatura e salto nel buio. Ma la commissione diritti tv della Lega ha presentato ieri anche una contropoposta, studiata nei dettagli, che dovrebbe andare ai voti: previste modifiche sulla transazione, la modalità della produzione, la raccolta pubblicitaria e i diritti di archivio. Se passa, poi bisognerà sentire che ne pensa Mediapro. I tempi ovviamente si allungano.<br/><br/><b>Incontro Malagò-Sabelli: si discute di pace e Petrucci...</b><br/>Incontro al vertice lunedì 25 novembre a Palazzo H: Giovanni Malagò si vede con Rocco Sabelli. Potrebbe esserci anche Gianni Petrucci. Tema, i rapporti (pessimi) fra Coni e Sport e Salute, rapporti mai sanati nemmeno dal contratto di servizio. E poi Malagò ha proposto Petrucci come mediatore in questa complicatissima vicenda: Gravina sostiene che ci sia un conflitto di interessi per l'ex n.1 del Coni ed ex n.1 di Coni Servizi, visto che ora è presidente della Federbasket. Petrucci ci è rimasto molto male. Ma anche Sabelli ha perplessità, non certo sulla figura (per la quale ha "rispetto, stima e amicizia"), ma sulla modalità visto che il punto 6 del contratto di servizio prevede un "dirigente interno da concordare fra le parti". Cosa succederà? Malagò insisterà: l'ipotesi-Petrucci ha buone possibilità di passare. Anche perché è la persona di maggiore spessore per quel ruolo, avendo ricoperto ruoli apicali nello sport (14 anni presidente del Coni). Per quanto riguarda invece i rapporti fra i due Enti non è facile, almeno adesso, venirne a capo: nella riunione che si è tenuta in settimana a Milano i rappresentanti del Cio hanno fatto notare ai funzionari del ministero della Salute (per il Coni c'era Carlo Mornati) che le loro osservazioni sulla riforma dello sport non sono state prese ancora in considerazione. Fra cui il nodo del marketing che spetta al Coni. Martedì si terrà a L'Aquila una Giunta Coni, si parlerà anche di questo argomento. E Francesco Ricci Bitti, dirigente di lunga data, stimato da Bach, farà notare come allo stato attuale, essendoci già il ministero dello Sport, la società di Sabelli ha "poche ragioni di esistere".<br/><br/><b>Giochi 2032 a Firenze-Bologna? Brisbane è già molto avanti</b><br/>Il 29 novembre Malagò incontrerà al Coni i sindaci di Firenze (Nardella) e Bologna (Merola), che hanno proposto di candidare le due città alle Olimpiadi estive del 2032. E c'è chi ha suggerito di tenere la cerimonia inaugurale a Roma, allo stadio Olimpico, recuperando così la Capitale che si era tirata indietro per l'edizione 2024. Al Coni al momento sono dubbiosi, concentrati soprattutto sull'organizzazione dei Giochi di Milano-Cortina 2026 (in attesa che Spadafora faccia votare la legge olimpica). A gennaio a Losanna si riunisce la Host commission voluta da Bach che deve esaminare le varie candidature olimpiche, quindi anche quella (eventuale, non certa) di Firenze-Bologna. Al momento ci sono 4-5 espressioni di interesse ma soprattutto c'è Brisbane (Australia) che è già molto avanti, ha un suo dossier e ha previsto di tenere le gare anche nella Gold Coast (a sud) e nella Sunshine Coast (a nord). La candidatura italiana al momento sembra più che altro una mossa politica, ha ancora poca consistenza. E Malagò spiegherà ai sindaci come funzionano le cose col Cio.<br/><br/><b>Simona Ventura riparte: nome nuovo e Carmen Russo</b><br/>Riparte domani la trasmissione (Rai 2, ore 12) di Simona Ventura. Cambia nome, non più la "Domenica Ventura" ma la "Settimana Ventura". Cambieranno gli ascolti? Sinora sono stati più che deludenti, intorno (o sotto) al 4 per cento. Il calcio avrà un ruolo sempre più marginale, Simona punta sullo spettacolo: previsti come ospiti in studio Carmen Russo, Enzo Paolo Turchi, Roby Facchinetti. Inoltre, le due gemelle del "Collegio". Si canta e si balla...<br/><br/><b>La Fise ha istituito una commissione anti molestie</b><br/>"La Fise è la prima Federazione sportiva a istituire una Commissione Anti Molestie e nei prossimi giorni saranno coinvolte anche le altre Federazioni in un incontro con il presidente del Coni, Giovanni Malagò". Questo l'annuncio di Marco Di Paola, presidente della Fise, al convegno ''Donna senza paura'' svoltosi nella sede del Parlamento Europeo a Roma. Il convegno, promosso da Italian Women in the World, un'associazione da sempre impegnata nel sociale a sostegno del mondo femminile e dei disagi giovanili, ha messo a confronto il mondo delle istituzioni con quello dello Sport e del Lavoro. "La Commissione Anti Molestie - ha detto Di Paola - è il frutto della nostra Comunicazione Etica e Strategica che in questi mesi ha lavorato su un nuovo progetto di prevenzione contro le molestie e gli abusi anche in ambito sportivo". All'incontro, in cui erano presenti anche le Federazioni Rugby e Canoa, l'annuncio del Primo Osservatorio Nazionale Anti Molestie voluto dall'Associazione Italian Women in the World. "Un osservatorio è quanto più necessario - ha sottolineato Patrizia Angelini, presidente dell'associazione Iww - nel mondo della scuola, del lavoro e dello sport. Da questo l'idea di sensibilizzare la costituzione di Commissioni Antimolestie, in ogni ambito. Un'articolazione territoriale che dovrebbe confluire nell'Osservatorio".</p>
    </article>
  </body>
</html>