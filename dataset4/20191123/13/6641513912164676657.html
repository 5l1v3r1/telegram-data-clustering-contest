<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/rahmi-turan-ince-kulliye-de-erdogan-la-gorustu-iddiasinin-kaynagini-acikladi-politika-kasim-2019-1"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-23T13:49:00+00:00"/>
    <meta property="og:title" content="Rahmi Turan 'İnce, Külliye'de Erdoğan'la görüştü' iddiasının kaynağını açıkladı"/>
    <meta property="og:description" content="Rahmi Turan 'İnce, Külliye'de Erdoğan'la görüştü' iddiasının kaynağını açıkladı | aydinlik.com.tr"/>
  </head>
  <body>
    <article>
      <h1>Rahmi Turan 'İnce, Külliye'de Erdoğan'la görüştü' iddiasının kaynağını açıkladı</h1>
      <address>
        <time datetime="2019-11-23T13:49:00+00:00">23 Nov 2019, 13:49</time>
      </address>
      <p>
        <b>Sözcü yazarı Rahmi Turan, 'Saray’da Erdoğan ile görüşen CHP’li' başlıklı yazısının kaynağının gazeteci Talat Atilla olduğunu açıkladı.</b>
      </p>
      <p>Rahmi Turan Odatv’ye şu açıklamayı yaptı:</p>
      <p>“20 yıldır tanıdığım, inandığım ve güvendiğim Talat Atilla kardeşimin durup dururken, ‘Rahmi Turan’ın verdiği haberin kaynağı ben değilim’ diye açıklama yapmasını çok garip buldum, ayıpladım, gücendim. Ben bu konuda açıklama yaparken haber kaynağımın adını sürekli gizledim. Hatta TV programlarında bana o kadar sormalarına rağmen cevap bile vermedim. Mesleki ahlakım gereği haber kaynağımın adını söylemedim, bu konuda hassasiyet gösterdim. Ancak Talat Atilla’nın açıklaması beni çok üzdü. Bu açıklamayı yapmak zorunda bıraktı. Haber kaynağım kesinlikle Talat Atilla’dır.</p>
      <p>Bu arada şunu da söylemem gerekiyor: Talat Atilla’ya da bunları bir başka haber kaynağı söylemiştir. Bu haber kaynağının kim olduğuna yönelik tahminlerim var. Bu haber kaynağının onu da yanılttığını düşünüyorum. İsmini biliyorum ancak, onu şimdilik söylemiyorum. Gazeteciyim. Bu konuda araştırmalar yapıyorum. Bulduğum zaman bunu da Odatv’ye söyleyeceğim.”</p>
      <p>
        <b>NELER OLMUŞTU</b>
      </p>
      <p>Muharrem İnce ismini “açıklamak zorunda kalan” Rahmi Turan bu iddiasının kaynağının da “20 yıldır tanıdığı bir gazeteci olduğunu” belirtmiş ve eklemişti:</p>
      <p>“Saray çevrelerine yakın, oralardan iyi haber alabilen, onlarla diyaloğu olan bir kişi. Onların içinde değil elbette.”</p>
      <p>
        <b>TALAT ATİLLA: BEN DEĞİLİM</b>
      </p>
      <p>Talat Atilla ise iddialara ilişkin şöyle demişti:</p>
      <p>“‘Cumhurbaşkanı'nın CHP'li bir isimle görüştüğü doğru ama, ismini söylemem' diyen Kılıçdaroğlu'na ‘ismi açıklamak, gereğini yapmak senin boynunun borcudur' demek gerekir, diye düşünüyorum. Bunun yerine Rahmi Turan'ın linç edilmesi çok yönlü tuhaflıklar taşıyor. Kılıçdaroğlu’nun ‘doğru açıklayamam’ ifadesini, hangi bilgi ve olguya dayandırdığının sorguya değer olduğunu düşünüyorum.”</p>
      <p>Atilla, Twitter’dan da şöyle yazmıştı:</p>
      <p>“Değerli dostlar, Rahmi Turan aynı zamanda benim sitemde yazıyor diye Rahmi Turan'ın yazısını benimle irtibatlayanların hepsini mahkemeye vereceğim. Çok çirkin.”</p>
      <related>
        <h4>Benzer Haberler</h4>
        <a href="https://www.aydinlik.com.tr/rahmi-turan-erdogan-la-gorusen-muharrem-ince-politika-kasim-2019"/>
        <a href="https://www.aydinlik.com.tr/chp-de-kulliye-mesaisi-bu-operasyon-saray-menselidir-politika-kasim-2019-1"/>
        <a href="https://www.aydinlik.com.tr/rahmi-turan-kaynagim-endiselendi-ben-de-ona-soyledigini-unutacagim-dedim-turkiye-kasim-2019"/>
      </related>
    </article>
  </body>
</html>