<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/national-news-telugu/a-true-ncp-member-will-never-join-hands-with-bjp-says-sharad-pawar-1-1-10610436.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T13:25:00+00:00"/>
    <meta property="og:title" content="అజిత్‌పై వేటు వేస్తాం..శివసేనతోనే మేముంటాం..!"/>
    <meta property="og:description" content="ముంబై: 'కాంగ్రెస్‌, శివసేన, ఎన్సీపీ కలిసి ప్రభుత్వాన్ని ఏర్పాటు చేయాలని భావించాం. ప్రభుత్వ ఏర్పాటుకు తగిన సంఖ్యా బలం మాకు ఉంది. మా కూటమిలోని ఎమ్మెల్యేలంతా మేం"/>
  </head>
  <body>
    <article>
      <h1>అజిత్‌పై వేటు వేస్తాం..శివసేనతోనే మేముంటాం..!</h1>
      <address>
        <time datetime="2019-11-23T13:25:00+00:00">23 Nov 2019, 13:25</time>
      </address>
      <p>ముంబై: 'కాంగ్రెస్‌, శివసేన, ఎన్సీపీ కలిసి ప్రభుత్వాన్ని ఏర్పాటు చేయాలని భావించాం. ప్రభుత్వ ఏర్పాటుకు తగిన సంఖ్యా బలం మాకు ఉంది. మా కూటమిలోని ఎమ్మెల్యేలంతా మేం ఏర్పాటు చేయబోయే సంకీర్ణ సర్కార్‌కు మద్దతిస్తున్నారని' ఎన్సీపీ చీఫ్‌ శరద్‌ పవార్‌ తెలిపారు. శివసేన, ఎన్సీపీ ఉమ్మడి సమావేశంలో పవార్‌ మాట్లాడారు. <br/><br/>'కొంతమంది స్వతంత్ర ఎమ్మెల్యేలు కూడా మాతో కలిసివచ్చేందుకు సిద్ధంగా ఉన్నారు. దీంతో మా సంఖ్యా బలం 170కి చేరుతుంది. అజిత్‌ పవార్‌ నిర్ణయం పార్టీ విధానాలకు వ్యతిరేకం. ఇది క్రమశిక్షణారాహిత్యం. ఏ ఒక్క ఎన్సీపీ కార్యకర్త కూడా ఎన్సీపీ-బీజేపీ ప్రభుత్వానికి అనుకూలంగా లేరు. మేము ప్రభుత్వాన్ని ఏర్పాటు చేస్తాం. బలనిరూపణ చేసుకునేందుకు గవర్నర్‌ వారికి సమయమిచ్చారు. విశ్వాస పరీక్షలో బీజేపీ సర్కారు ఓడిపోతుంది. ఎట్టి పరిస్థితుల్లోనూ బీజేపీ నేతృత్వంలోని సర్కార్‌కు మద్దతు ఇచ్చే ప్రసక్తే లేదు. బేరసారాలకు పాల్పడటం బీజేపీకి అలవాటే. శాసనసభాపక్ష నేత తొలగింపుపై పార్టీ నిర్ణయం తీసుకుంటుంది. పార్టీ ఫిరాయిస్తే శాసనసభ సభ్యత్వం కూడా కోల్పోతారని గుర్తుంచుకోవాలి. ఇవాళ సాయంత్రం నాలుగు గంటలకు ఎన్సీపీ శాసనసభా పక్ష సమావేశం నిర్వహించి కొత్త శాసనసభపక్షనేతను ఎన్నుకుంటామని' పవార్‌ పేర్కొన్నారు.</p>
    </article>
  </body>
</html>