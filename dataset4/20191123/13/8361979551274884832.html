<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/golodomor-23-listopada-novini-ukrajini-50669.html"/>
    <meta property="og:site_name" content="НВ"/>
    <meta property="article:published_time" content="2019-11-23T13:07:00+00:00"/>
    <meta property="og:title" content="Як українець Віктор Кравченко, який втік з СРСР, став першим викривачем сталінізму на Заході"/>
    <meta property="og:description" content="Сьогодні, 23 листопада, в День пам’яті жертв Голодомору, внаслідок якого загинули мільйони українців, НВ публікує архівні матеріали різних років, які тим чи іншим чином стосуються трагічних подій 86-річної давності."/>
  </head>
  <body>
    <article>
      <h1>Як українець Віктор Кравченко, який втік з СРСР, став першим викривачем сталінізму на Заході</h1>
      <h2>Сьогодні, 23 листопада, в День пам’яті жертв Голодомору, внаслідок якого загинули мільйони українців, НВ публікує архівні матеріали різних років, які тим чи іншим чином стосуються трагічних подій 86-річної давності.</h2>
      <address><time datetime="2019-11-23T13:07:00+00:00">23 Nov 2019, 13:07</time> by <a rel="author">Олег Шама</a></address>
      <p>Українець Віктор Кравченко, який втік після війни з СРСР, першим відкрив Заходу реалії радянської держави, побудованої Йосипом Сталіним, зокрема — Голодомору.</p>
      <p>У 1947 році в США вийшла книга Я обрав свободу. Її автор — українець Віктор Кравченко, який обіймав високий пост у зовнішньоекономічному відомстві СРСР, але в 1944-му не повернувся на батьківщину з відрядження в Штати.</p>
      <p>В Америці «неповерненцю» запропонували описати справжнє життя в першій державі робітників і селян, керованій Йосипом Сталіним. Кравченко виконав прохання, а журналіст Юджин Лайонс, який працював кілька років кореспондентом агентства United Press в СРСР, став перекладачем і редактором книги.</p>
      <p>Тільки-но з’явившись на прилавках, праця Кравченка стала світовим бестселером, і її переклали на 22 мови. Водночас у Франції її удостоїли літературної премії Сент-Бева. Однак паризька комуністична газета Lettres Françaises відгукнулася на книгу їдким фейлетоном, в якому звинуватила Кравченка у брехні.</p>
      <figure>
        <img src="https://nv.ua/img/forall/users/6/630/history_01_ln-29-a0000c.jpg"/>
      </figure>
      <p>Французького письменника Ромена Роллана 1935 року в Кремлі приймав Йосип Сталін. Вождь переконав літератора, що СРСР — найгуманістичніша країна / DR</p>
      <p>Його автор — такий собі Сім Томас — стверджував, що перебіжчик зовсім не писав книгу, і вона є повною фальсифікацією американських спецслужб. У відповідь Кравченко висунув позов до газети на 3 млн франків.</p>
      <p>У січні 1949 року почався процес, що тривав три місяці. Щоб довести свою правоту, сторони зібрали понад 40 свідків. Можливо, цей суд залишився б і не поміченим, якби на стороні газети не виступили найвідоміші інтелектуали Франції. Так ця країна дізналася не тільки шокуючі подробиці життя в СРСР, а й побачила, як багато місцевих інтелектуалів готові захищати радянську деспотію.</p>
      <p>
        <b>Рожеві окуляри</b>
      </p>
      <p>У 1920 році французький прем'єр-міністр Жорж Клемансо на Паризькій мирній конференції закликав весь світ вберегти Європу від більшовицької зарази. Однак комуністична партія в його країні виникла в тому ж році та одразу ж вступила в Комінтерн — міжнародну організацію послідовників Маркса і Леніна з центром у Москві. У Франції місцеві комуністи швидко стали популярними, і не тільки через далекосяжні обіцянки дати владу пролетаріату.</p>
      <p>Марксизм став частиною інтелектуальної моди — ним захопилися багато художників і письменників. На той час представники культури були ледь не головними авторитетами. Тим паче, що свої симпатії до більшовизму виявили не хто-небудь, а літератори — сюрреалісти Андре Бретон і Поль Елюар, соціолог Анрі Лефевр, філософ Жорж Політцер.</p>
      <figure>
        <img src="https://nv.ua/img/forall/users/6/630/history_01_thumb_22955.jpeg"/>
      </figure>
      <p>Побачивши будівництво Біломор-Балтійського каналу (на фото) в 1932 році, французький поет Луї Арагон був у захваті від грандіозності проекту. Однак не поцікавився, в яких умовах живуть його будівельники / DR</p>
      <p>Французький поет-комуніст Луї Арагон у 1932 році навіть відвідав СРСР. У складі іноземної делегації він спостерігав будівництво Біломорсько-Балтійського каналу — сумнозвісного Біломору, на якому працювали тисячі зеків. Але поет про це не знав, а від проекту прийшов у повний захват. Він писав під час поїздки: «Цей надзвичайний експеримент відіграє для сучасної науки ту ж роль, що історія з яблуком, яке впало на очах Ньютона, відіграла для фізики».</p>
      <p>У 1935-му Москву відвідав і патріарх французької літератури Ромен Роллан. З ним зустрівся сам Йосип Сталін. Розмова у них була недовгою. Роллан не був комуністом, але обережно повідомив, що французька інтелігенція з цікавістю ставиться до Радянського Союзу. Однак у французів багато чого, що відбувалося в Країні Рад, викликало сумніви. Було б добре, казав Роллан, аби Москва пояснювала світу свої дії. Наприклад, незрозумілим був нещодавно ухвалений закон про смертну кару для дітей.</p>
      <p>«Наше завдання — звільнити індивідуальність, розвинути її здібності і прищепити любов і повагу до праці», — відповідав Сталін. Це був лейтмотив усіх його відповідей на запитання про новий устрій. А закон про смертну кару мав тільки педагогічні цілі, стверджував вождь.</p>
      <p>Сталін так заворожив Роллана, що той навіть погодився, ніби в СРСР більше свободи, ніж у капіталістів, а отже, і у Франції.</p>
      <p>Подібні візити інтелектуалів створювали для Європи відчуття благополуччя в Союзі. Воно підкріплювалося оскаженілою пропагандою комуністів в окремо взятих країнах.</p>
      <p>Після Другої світової війни Сталін, як переможець, став ще популярнішим у Франції. А місцеві комуністи виявилися настільки успішними, що на виборах голосували тільки за них. На стінах мерій деяких французьких міст можна було бачити прокламації приблизно такого змісту: «До 1917 року Росія відставала від Франції на 100 років. Після війни Франція відстає від Росії на 400».</p>
      <p>В обстановці подібної ейфорії книга Кравченка справила ефект холодного душу — адже автор писав про ГУЛАГ, про нього ж говорили і свідки на судовому процесі.</p>
      <p>
        <b>Політична вистава</b>
      </p>
      <p>24 січня 1949 року перше засідання у справі Кравченка проти газети Lettres Françaises почалося із запізненням. Його довелося перенести в найбільшу палату Палацу правосуддя: крім журналістів — а вони прибули навіть з Панами та Нової Зеландії, — охочих послухати розгляд зібралося втричі більше, ніж могла вмістити спочатку виділена зала, розрахована на 300 осіб.</p>
      <p>Ніякого Сіма Томаса, що підписався під фейлетоном про Кравченка, не існувало. Тому відповідати за нього на суді прийшов головний редактор газети Андре Вермсер. Він і його співробітники за час, що минув до суду, надрукували вже не одну публікацію в дусі пріснопам'ятного фейлетону, але вже під своїми справжніми іменами.</p>
      <p>В одній з них, наприклад, йшлося: «СРСР і не думав ніколи приховувати свої табори, абсолютно виправдано вважаючи, що табори ці можуть становити для нього предмет гордості, слави, доказ того, що там ніколи не втрачають віри в людину».</p>
      <figure>
        <img src="https://nv.ua/img/forall/users/6/630/102700984.jpg"/>
      </figure>
      <p>Зінаїда Горлова, перша дружина Кравченка, прибула з СРСР у Париж давати свідчення проти нього. Всі вони стосувалися особистих якостей перебіжчика і не стосувалися суті процесу / DR</p>
      <p>Мало хто вірив, що в Палаці правосуддя з’явиться реальний Кравченко. Якщо він і існує, думалося багатьом, то це підставний, малозначущий чоловічок з еміграції, який побоїться з’явитися на публіці. У всякому разі Lettres Françaises вже зробила такий прогноз на своїх сторінках.</p>
      <p>Навіть голова суду Анрі Дюрк здивувався, коли місце позивача зайняв високий молодий чоловік із зухвалим виразом обличчя. У Париж Кравченко приїхав інкогніто з посиленою охороною. Суду він одразу пред’явив рукопис скандальної книги як доказ свого авторства. Він також мав із собою документи, які свідчили про те, що в Радянському Союзі він очолював сталепрокатний цех на Нікопольському металургійному заводі, а до 1944-го три роки входив до складу комісії із закупівель у Вашингтоні — відповідав за відбір техніки для експорту в СРСР.</p>
      <p>Суду стало зрозуміло, що в залі не дрібна сошка. Довелося провести експертизу російськомовного рукопису і книги англійською мовою. Займався нею Володимир Познер, який працював на радянську розвідку, батько відомого нині російського телеведучого. Познер-старший вказав на деякі невідповідності оригіналу і публікації, але вони були настільки незначні, що суд не визнав їх доказом фальсифікації.</p>
      <p>Крім того, інтереси Кравченкв в суді представляв один з найсильніших адвокатів Франції того часу — метр Ізар. Знайшла команда неповерненця і серйозних свідків — ними стали понад 20 вихідців з радянської України. Всі вони дивом пережили голодомор і табори, опинилися під час війни в Західній Європі і не побажали повертатися до сталінського «раю».</p>
      <p>Кремль пообіцяв у допомогу газеті 17 свідків, але зміг знайти лише п’ятьох, зокрема й першу дружину Кравченка Зінаїду Горлову. Ця група одностайно описувала позивача п’яницею і негідником, що мало стосувалося суті справи. Коли ж Горлова сказала, що батько відмовляв її виходити заміж за Кравченка, оскільки той «неосвічений Дон Жуан», зал вибухнув сміхом. Для французької публіки ця характеристика звучала радше схвально, ніж осудливо.</p>
      <p>
        <b>Свята простота</b>
      </p>
      <p>Обвинуваченим довелося терміново просити допомоги у авторитетних французьких комуністів або тим, хто співчував їм, з середовища письменників і вчених. Суд вислухав таких як «свідків моралі».</p>
      <p>Один з таких «свідків» — філософ Роже Гароді — на суді дивувався з приводу голоду в Україні, описаного Кравченком: «Чому став би уряд прирікати на голодну смерть більшість населення, ховаючи водночас запаси в резерви?» Це риторичне запитання могло би прозвучати переконливо, якби Гароді вже тоді не почав висловлювати сумніви в голокості, розвиваючи тезу про те, що його придумали самі євреї, щоб отримати від Німеччини кошти на побудову Ізраїлю. Пізніше він і зовсім із затятого комуніста перетвориться на переконаного християнина, а потім прийме іслам.</p>
      <aside>Під кінець процесу навіть публіці стало очевидно: захист газети, незважаючи на гучні імена свідків, розсипається.</aside>
      <p>Французька Компартія делегувала на суд одного з найкращих своїх ораторів — Лорана Казанову. Той доводив суду, що найкращі радянські праці з лінгвістики, наприклад, належать перу Сталіна. А аграріям всього світу радив вчитися у радянського псевдовченого Трохима Лисенка, хоча той паплюжив генетику, яка успішно розвивалася у Франції.</p>
      <p>Але публіка чекала «важку артилерію» з боку комуністів — верховного комісара з атомної енергії, професора Фредеріка Жоліо-Кюрі. Цей учений також побував у СРСР — у 1936 році відвідав конференцію в Харкові — і виніс з поїздки спогади про те, як «сміливо радянські вчені висловлювалися про недоліки в своїй роботі та низькі показники». Знаменитий фізик поскаржився: «Не варто було Кравченку писати таку книгу, якщо він бачив свою мету у звільненні росіян — адже росіяни вже звільнені».</p>
      <p>Під кінець процесу навіть публіці стало очевидно: захист газети, незважаючи на гучні імена свідків, розсипається. Все почуте від французьких комуністів було лише доказом їхньої віри. Адже ніхто не спробував перевірити повідомлення про терор в СРСР.</p>
      <p>Мабуть, єдиним зі «свідків моралі», кому довелося це зробити, хоча і через кілька років після процесу, був письменник Ів Фарж. Опонуючи Кравченку на суді, він критикував якогось «зрадника-антикомуніста, що розповідає про рови Катині» — місце, де сили держбезпеки СРСР розстріляли тисячі польських офіцерів, полонених під час операції з розчленовування Польщі Третім рейхом і Союзом. «Хто захищає ці вигадки, той проти Франції», — заявив на процесі письменник.</p>
      <p>Уже в 1953-му Фарж приїде в Москву отримувати Премію миру і попросить зустрітися з підслідними радянськими медиками, що проходять у черговій справі про лікарів. Академік Дмитро Сахаров напише потім у своїх спогадах: «Коли зустріч відбулася, Фарж запитав, чи добре з ними [затриманими медиками] поводяться. Вони, звичайно, відповіли, що дуже добре, але один з них непомітно відтягнув рукав і мовчки показав сліди катувань. Той, приголомшений, кинувся до Сталіна. Мабуть, Сталін віддав наказ не випускати занадто цікавого з СРСР. Фарж незабаром загинув на Кавказі за дуже підозрілих обставин ».</p>
      <p>Заключне слово Кравченка звучало, наче це був не травень 1949 року, а травень 2015-го. «Світ не може бути вільний, поки люди на шостій його частині живуть в умовах диктатури, насильства, поліцейської влади. Тому неправда, що всякий народ має той уряд, на який заслуговує! Ця формула придумана лицемірами, щоб умити руки від російського питання », — майже прокричав він.</p>
      <aside>Наше завдання — прищепити любов і повагу до праці Йосип Сталін у розмові з Роменом Роланом про ставлення СРСР до своїх громадян</aside>
      <p>Суд задовольнив позов перебіжчика. Повторний — апеляційний — хоча і підтвердив рішення своїх колег, присудив Кравченко один франк. Однак світ почув правду про сталінізм, яку трохи пізніше офіційно підтвердить Микита Хрущов.</p>
      <p>Франція уроки того процесу засвоїла слабо. З ідеями захисників Lettres Françaises її громадяни виходять на вулиці дотепер.</p>
      <p>Сам же Кравченко після завершення процесу повернувся в Нью-Йорк до дружини Синтії і двох маленьких синів — Ендрю і Тоні. У родині хоч і розмовляли англійською, але діти батька називали татом. Вже на початку 1950-х перший викривач сталінізму дізнається, що приблизно 30 осіб з його української рідні загинуть у таборах, а батька, матір і брата розстріляють.</p>
      <p>Кравченко вкладе майже всі свої гроші, зароблені на книзі, в мідні і срібні шахти в Перу, але все втратить. Порадує його лише хрущовська відлига. Однак, коли в 1964-му до влади в Кремлі прийде Леонід Брежнєв — з ним Кравченко дружив, обидва вчилися в Дніпропетровську, — настане нова депресія.</p>
      <p>Герой «процесу століття» не раз казатиме знайомим: «Залишається тільки кулю в скроню». У 1966-му Кравченка знайдуть убитим у його квартирі на Манхеттені в Нью-Йорку. Пішов він із життя з власної волі або помстилося йому КДБ — дотепер залишається незрозумілим.</p>
      <p>
        <b>
          <i>Матеріал опубліковано в № 18 журналу Новое Время від 22 травня 2015 року</i>
        </b>
      </p>
    </article>
  </body>
</html>