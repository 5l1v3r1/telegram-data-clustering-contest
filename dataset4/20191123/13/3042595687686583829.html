<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/na-er-jimmy-ute-og-jobber-igjen/71853418"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T13:57:29+00:00"/>
    <meta property="og:title" content="Nå er Jimmy ute og jobber igjen"/>
    <meta property="og:description" content="I går ettermiddag ble Jimmy brutalt overfalt av tre menn da han var ute og solgte julebøker. - Han er rystet, men også takknemlig over all støtten."/>
  </head>
  <body>
    <article>
      <h1>Nå er Jimmy ute og jobber igjen</h1>
      <h2>I går ettermiddag ble Jimmy brutalt overfalt av tre menn da han var ute og solgte julebøker. - Han er rystet, men også takknemlig over all støtten.</h2>
      <address><time datetime="2019-11-23T13:57:29+00:00">23 Nov 2019, 13:57</time> by <a rel="author">Line Fransson</a></address>
      <p>Fredag ettermiddag ble=Oslo-selger Jimmy brutalt ranet og overfalt av tre menn, mens han var ute og solgte <a href="http://www.erlik.no/siste-nummer/">årets julebok</a>. Heldigvis reagerte vitner på overfallet.</p>
      <p>- Det var et vitne som gikk inn i situasjonen og hjalp, og som tok kontakt med politiet og løftet overfallet fram. Det er vi glade for. Det viser at folk bryr seg, forteller Erlend Dahlhaug Paxal, daglig leder i =Oslo.</p>
      <h3>Utsatte liv</h3>
      <p>Selgerne av =Oslo er mennesker som av ulike grunner har falt ut av arbeidslivet. I stedet selger de =Oslo-magasinet, der halvparten av summen går til dem sjøl.</p>
      <p>
        <b>- Ran og vold er ikke noe nytt for oss. Det er mange av våre selgere som lever ganske utsatte liv, så det er en god del hendelser som ikke får denne typen oppmerksomhet, sier Paxal.</b>
      </p>
      <p>Han har ikke møtt Jimmy etter ranet, men pratet med ham på telefonen i går kveld. Da var Jimmy naturlig nok ganske rystet.</p>
      <p>- I dag ringte og fortalte at Jimmy er kommet seg opp på beina og vil ut på jobb, sier Paxal.</p>
      <h3>Mange vil hjelpe</h3>
      <p>Etter at saken ble kjent i media, har =Oslo opplevd en voldsom pågang fra mennesker som lurer på hvordan det går med mannen, og som ønsker å hjelpe.</p>
      <p>«Dette tok både Jimmy og oss helt på senga, og vi er oppriktig rørte av det engasjementet vi opplever fra så mange av dere der ute. Tusen takk, alle dere flotte folk, fra Jimmy og fra oss hos =Oslo», skriver de på sin <a href="https://www.facebook.com/erlikoslomagasin/photos/a.10152237857523792/10157859451973792/?type=3&amp;theater">Facebook-side</a>, før de fortsetter:</p>
      <p>«Men det aller største lyspunktet i denne i utganspunktet forferdelige historien, skjedde i sted. Jimmy kom innom salgslokalet i Skippergata, som dere ser på bildet, for å fortelle dere der ute og oss kolleger at det går bra med ham, etter forholdene.</p>
      <p>
        <b>Han har til og med tenkt til å ta med seg noen julebøker, og prøve å få solgt litt i dag også. I motsetning til gjengen som overfalt ham i går, velger Jimmy å gjøre et ærlig arbeid. Det er vi glad for.»</b>
      </p>
    </article>
  </body>
</html>