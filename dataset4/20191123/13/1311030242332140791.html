<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625927/%E2%80%98%E0%A6%B6%E0%A7%8B%E0%A6%B7%E0%A6%A3-%E0%A6%A5%E0%A7%87%E0%A6%95%E0%A7%87-%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%AF%E0%A6%BE%E0%A6%81%E0%A6%B0%E0%A6%BE-%E0%A6%A8%E0%A7%87%E0%A6%A4%E0%A7%83%E0%A6%A4%E0%A7%8D%E0%A6%AC-%E0%A6%A6%E0%A6%BF%E0%A7%9F%E0%A7%87%E0%A6%9B%E0%A7%87%E0%A6%A8-%E0%A6%93"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T13:53:00+00:00"/>
    <meta property="og:title" content="‘শোষণ থেকে মুক্তির জন্য যাঁরা নেতৃত্ব দিয়েছেন ও দেবেন, তাঁরাই আমাদের নেতা’"/>
    <meta property="og:description" content="সিলেটে​ জন আকাঙ্ক্ষার নাগরিক সংলাপে সমন্বয়ক মজিবুর রহমান বলেছেন, পৃথিবীর ইতিহাসে কোনো সেলিব্রিটি নেতা জাতি উদ্ধারে এগিয়ে আসেননি। যুগে যুগে ন্যায় প্রতিষ্ঠা এবং জুলুম ও শোষণ থেকে মুক্তির জন্য যাঁরা নেতৃত্ব দিয়েছেন এবং দেবেন, তাঁরাই তাঁদের নেতা।"/>
  </head>
  <body>
    <article>
      <h1>‘শোষণ থেকে মুক্তির জন্য যাঁরা নেতৃত্ব দিয়েছেন ও দেবেন, তাঁরাই আমাদের নেতা’</h1>
      <address><time datetime="2019-11-23T13:53:00+00:00">23 Nov 2019, 13:53</time> by <a rel="author">নিজস্ব প্রতিবেদক, সিলেট</a></address>
      <p>জন আকাঙ্ক্ষার সমন্বয়ক মজিবুর রহমান বলেছেন, পৃথিবীর ইতিহাসে কোনো সেলিব্রিটি নেতা জাতি উদ্ধারে এগিয়ে আসেননি। তিনি বলেন, ‘যুগে যুগে ন্যায় প্রতিষ্ঠা এবং জুলুম ও শোষণ থেকে মুক্তির জন্য যাঁরা নেতৃত্ব দিয়েছেন এবং দেবেন, তাঁরাই আমাদের নেতা। জন আকাঙ্ক্ষার বাংলাদেশ জাতির জন্য সে রকম নেতৃত্ব গড়ে তুলতে চায়।’</p>
      <p>আজ শনিবার সকালে সিলেট নগরের একটি রেস্তোরাঁয় ‘সাম্য, মানবিক মর্যাদা ও ইনসাফ—জাতীয় ঐক্যের মূলনীতি’ শীর্ষক নাগরিক সংলাপে সাংবাদিকদের এক প্রশ্নের জবাবে মজিবুর রহমান এ কথা বলেন। তিনি উল্লেখ করেন, দাসপ্রথা থেকে মুক্তি, নারীর মর্যাদা রক্ষা, গণতন্ত্র ও অধিকার আদায়ের সংগ্রামের মধ্য দিয়েই জনমুখী নেতারা বের হন।</p>
      <p>জামায়াতে ইসলামী ও ইসলামী ছাত্রশিবির থেকে বের হয়ে গড়ে তোলা নতুন রাজনৈতিক উদ্যোগ ‘জন আকাঙ্ক্ষার বাংলাদেশ’। সংগঠনটি রাজনৈতিক দল হিসেবে আত্মপ্রকাশের ঘোষণা দিলেও এর মুখ্য নেতৃত্বে কে থাকবেন, তা এখনো নিশ্চিত হয়নি। সংলাপে জানানো হয়, সাত মাস ধরে তাঁরা নাগরিক সংলাপ নিয়ে কাজ করছেন।</p>
      <p>মজিবুর রহমান বলেন, ‘ফ্যাসিবাদী ব্যবস্থা সব সময় নাগরিকদের চরম শিক্ষায় শিক্ষিত করে। একাদশ সংসদ নির্বাচনে তারা শিখিয়েছে ভোট ছাড়াও দেশে সরকার নির্বাচিত হতে পারে। এখন তারা আমাদের শেখাচ্ছে পেঁয়াজ ছাড়াও মাছ, মাংস, তরকারি খাওয়া যায়। দেশ-জাতি বিনাশী এই শিক্ষা ও দুঃশাসন থেকে মুক্তি পেতে হলে সবাইকে ন্যূনতম শর্তে ঐক্যবদ্ধ হতে হবে।’</p>
      <p>মজিবুর রহমান আরও বলেন, ‘আমরা যদি প্রতিটি নাগরিকের মৌলিক অধিকার রক্ষা, দেশ ও ধর্ম নিয়ে কোনো বিভেদ বিতর্কে লিপ্ত না হওয়ার বিষয়ে প্রতিজ্ঞাবদ্ধ হতে পারি, তাহলেই কেবল জাতীয় ঐক্য সম্ভব। বিগত দিনে যাঁরা মুক্তিযুদ্ধের চেতনা রক্ষার স্লোগান তুলে রাজনীতি করেছেন, তাঁদের হাতেই মুক্তিযুদ্ধের অঙ্গীকার সবচেয়ে বেশি পদদলিত হয়েছে।’</p>
      <p>সংলাপের প্রধান বক্তা সুপ্রিম কোর্টের আইনজীবী তাজুল ইসলাম বলেন, ‘সব রাজনৈতিক দল মিলে একটি বালুর ট্রাকও সরাতে পারেনি। কিন্তু এ দেশের তরুণ-কিশোরেরা রাষ্ট্রের মেরামত এবং কর্তাব্যক্তিদের গাড়ির লাইসেন্স চেক করতে গাড়ি আটকে দিয়েছিল। সুতরাং তরুণদের নিয়েই নতুন বাংলাদেশ গড়ার স্বপ্ন নিয়ে আমরা এগিয়ে যেতে চাই। এ জন্য সাম্য, মানবিক মর্যাদা ও ইনসাফ—এই তিনটিই হবে আগামীর দেশ গড়ার হাতিয়ার।’</p>
      <p>জন আকাঙ্ক্ষার সিলেট মহানগরীর সমন্বয়ক ওমর ফারুকের সভাপতিত্বে সংলাপে মতামত ও প্রশ্ন-উত্তর পর্বে অংশ নেন সংগঠনের সিলেট বিভাগীয় সমন্বয়ক নাজমুল হুদা, যুগ্ম সমন্বয়ক নাজমুল ইসলাম, যুব সমন্বয়ক সাজ্জাদ হোসেন, হোসাইনুর রহমান, আবদুল্লাহ আল মামুন, নজরুল ইসলাম, তানজিল নাফি, সাংবাদিক নাছির উদ্দিন ও এনামুল হক, সমাজকর্মী শ্রী জয়া দাশ, ব্যবসায়ী আম্বিয়া হুসাইন, শাহজালাল বিজ্ঞান ও প্রযুক্তি বিশ্ববিদ্যালয় ছাত্র অধিকার পরিষদের যুগ্ম আহ্বায়ক রিপন মাহমুদ প্রমুখ।</p>
    </article>
  </body>
</html>