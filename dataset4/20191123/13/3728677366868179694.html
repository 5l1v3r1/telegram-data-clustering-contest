<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215997/Honderden-Groningers-leren-reanimeren-Ik-wil-zelf-ook-geholpen-worden"/>
    <meta property="og:site_name" content="RTV Noord"/>
    <meta property="article:published_time" content="2019-11-23T13:51:00+00:00"/>
    <meta property="og:title" content="Honderden Groningers leren reanimeren: 'Ik wil zelf ook geholpen worden'"/>
    <meta property="og:description" content="Honderden Groningers zijn zaterdag in het UMCG in Stad getraind in het geven van reanimatie."/>
  </head>
  <body>
    <article>
      <h1>Honderden Groningers leren reanimeren: 'Ik wil zelf ook geholpen worden'</h1>
      <address><time datetime="2019-11-23T13:51:00+00:00">23 Nov 2019, 13:51</time> by <a rel="author">Eva Hulscher</a></address>
      <p>Ze hadden zich opgegeven voor de reanimatietraining 'Help ook levens redden!'.</p>
      <p>Iedere week krijgen zo'n driehonderd mensen in Nederland buiten het ziekenhuis een hartstilstand. De eerste zes minuten zijn cruciaal voor de kans op overleving en minimale schade. Ambulances kunnen er zelden zo snel zijn. Daarom zijn er dit soort trainingen voor vrijwilligers.</p>
      <h3>Hartaanval</h3>
      <p>Meer dan veertig instructeurs en tweehonderd reanimatiepoppen kwamen eraan te pas om iedereen te scholen.</p>
      <p>Auke de Bruin doet mee omdat hij twintig jaar geleden zelf een hartaanval had. 'Nou kan ik misschien ook eens een ander helpen.' Fred Willemsen is erbij omdat hij hoopt dat iedereen elkaar helpt. 'Ik wil graag geholpen worden als mij iets overkomt. Dan hoop ik dat er iemand is die dat oppakt en dat hoop ik ook voor iemand anders te kunnen zijn.'</p>
      <figure>
        <img src="https://media.rtvnoord.nl/content/pdf/191123_1434_191123_Reani1.jpg"/>
      </figure>
      <p>De deelnemers krijgen de training gratis; een tijdsinvestering kost het wel: in drie uur tijd moeten ze leren de technieken onder de knie te krijgen. Ze leren zowel het handmatig reanimeren als het omgaan met een AED (een externe defibrillator). Dat is voor Jannine van Meerendonk een uitkomst. 'We hebben met de buurt een AED bij elkaar gespaard en die hangt om de hoek. Dan realiseer je je eigenlijk dat je in noodgevallen geen idee hebt wat je moet doen.'</p>
      <h3>Oproep</h3>
      <p>De getrainde Groningers kunnen zich nu aanmelden voor het landelijke oproepsysteem HartslagNu.nl. Als iemand in hun omgeving een hartstilstand krijgt, krijgen ze een oproep. Op die manier kunnen zij beginnen met reanimeren, net zo lang totdat de ambulance er is.</p>
    </article>
  </body>
</html>