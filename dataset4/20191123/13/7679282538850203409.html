<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-australia-pakistan-first-test-australia-on-top-after-marnus-labuschagne-and-david-warner-smash-centuries-2864651.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T13:45:38+00:00"/>
    <meta property="og:title" content="AUSvsPAK: लाबुसचांगे-वॉर्नर के दमदार शतक, ऑस्ट्रेलिया मजबूत स्‍थिति में"/>
    <meta property="og:description" content="मार्नस लाबुसचांगे (185) और डेविड वार्नर (154) के शानदार शतकों की मदद से आस्ट्रेलिया ने गाबा मैदान पर पाकिस्तान के साथ जारी पहले टेस्ट मैच के तीसरे दिन शनिवार को अपनी पहली पारी में 580 रन का विशाल..."/>
  </head>
  <body>
    <article>
      <h1>AUSvsPAK: लाबुसचांगे-वॉर्नर के दमदार शतक, ऑस्ट्रेलिया मजबूत स्‍थिति में</h1>
      <address><time datetime="2019-11-23T13:45:38+00:00">23 Nov 2019, 13:45</time> by <a rel="author">लाइव हिन्दुस्तान टीम,नई दिल्ली</a></address>
      <p>मार्नस लाबुसचांगे (185) और डेविड वार्नर (154) के शानदार शतकों की मदद से आस्ट्रेलिया ने गाबा मैदान पर पाकिस्तान के साथ जारी पहले टेस्ट मैच के तीसरे दिन शनिवार को अपनी पहली पारी में 580 रन का विशाल स्कोर बना लिया। पाकिस्तान ने इसके जवाब में दिन का खेल समाप्त होने तक तीन विकेट पर 64 रन बना लिए हैं और वह अभी आस्ट्रेलिया के स्कोर से 276 रन पीछे है जबकि उसके सात विकेट शेष है। पाकिस्तान ने पहली पारी में 240 रन बनाए थे। </p>
      <p>दूसरी पारी में स्टंप्स के समय शान मसूद 47 गेंदों पर तीन चौकों की मदद से 27 और बाबर आजम 33 गेंदों पर दो चौकों के सहारे 20 रन बनाकर नाबाद लौटे। आस्ट्रेलिया की ओर से मिशेल स्टार्क ने अब तक दो और पैट कमिंस ने एक विकेट हासिल किया है। </p>
      <p>
        <b>
          <a href="https://www.livehindustan.com/cricket/story-india-vs-bangladesh-pink-ball-test-match-virat-kohli-creates-history-as-become-the-first-indian-to-smash-century-in-day-night-test-match-2864098.html">विराट कोहली ने रचा इतिहास,डे-नाइट टेस्ट में शतक लगाने वाले पहले भारतीय</a>
        </b>
      </p>
      <p>इससे पहले, आस्ट्रेलिया ने एक विकेट पर 312 रन से आगे खेलना शुरू किया। मेजबान टीम नियमित अंतराल पर विकेट गंवाती रही। लेकिन लाबुसचांगे ने एक छोर संभाले रखा और अपने करियर का पहला शतक जमाया। लाबुसचांगे ने वार्नर के साथ दूसरे विकेट के लिए 129 रनों की साझेदारी करने के बाद मैथ्यू वेड (60) के साथ भी चौथे विकेट के लिए 110 रनों की साझेदारी की। लाबुसचांगे ने 279 गेंदों पर 20 चौके लगाए। </p>
      <p>वेड ने 97 गेंदों पर सात चौके और एक छक्का लगाया। जोए बर्न्स ने 97, ट्रेविस हेड ने 24, टिम पेन 13 और नाथन लियोन ने नाबाद 13 रन बनाए। स्टीवन स्मिथ इस बार ज्यादा कुछ नहीं कर सके और चार रन बनाकर आउट हो गए। पाकिस्तान की ओर से लेग स्पिनर यासिर ने चार विकेट लिए। उनके अलावा शाहीन अफरीदी और हैरिस सोहैल को दो-दो जबकि इमरान खान और अपना पदार्पण मैच खेल रहे युवा तेज गेंदबाज नसीम शाह को एक-एक विकेट मिला।</p>
      <p><b><a href="https://www.livehindustan.com/cricket/story-india-vs-bangladesh-pink-ball-test-virat-kohli-surpassed-ricky-ponting-to-smashing-most-centuries-by-captain-2864267.html">कोहली के नाम कप्तानी का 'बड़ा' रिकॉर्ड, रिकी पोंटिंग को पीछे छोड़ा</a></b> </p>
    </article>
  </body>
</html>