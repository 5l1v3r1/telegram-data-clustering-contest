<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191123_04732369"/>
    <meta property="og:site_name" content="De Standaard"/>
    <meta property="article:published_time" content="2019-11-23T13:00:00+00:00"/>
    <meta property="og:title" content="Dopingschandaal blijft uitbreiden: Rusland dreigt opnieuw niet te mogen meedoen aan Olympische Spelen"/>
    <meta property="og:description" content="Een panel van het Wereldantidopingagentschap (WADA) adviseert dat het Russische antidopingagentschap (Rusada) als niet conform opgegeven wordt. Rusland dre..."/>
  </head>
  <body>
    <article>
      <h1>Dopingschandaal blijft uitbreiden: Rusland dreigt opnieuw niet te mogen meedoen aan Olympische Spelen</h1>
      <address>
        <time datetime="2019-11-23T13:00:00+00:00">23 Nov 2019, 13:00</time>
      </address>
      <p>
        <b>Een panel van het Wereldantidopingagentschap (WADA) adviseert dat het Russische antidopingagentschap (Rusada) als niet conform opgegeven wordt. Rusland dreigt zo uitgesloten te worden van deelname aan de Olympische Spelen van volgend jaar in Tokio. Inmiddels heeft voorzitter van de Russische atletiekbond Dmitry Shlyakhtin zijn ontslag gegeven.</b>
      </p>
      <p>WADA maakte bekend dat het Compliance Review Committee (CRC) aanbevolen heeft om Rusada opnieuw te schorsen wanneer het uitvoerend comit√© van het agentschap op 9 december bijeenkomt in Parijs. Als de top van het WADA die aanbeveling volgt, is het erg waarschijnlijk dat Rusland er op de komende Spelen niet bij is.</p>
      <p>Het Rusada werd in 2016 geschorst naar aanleiding van een rapport waaruit bleek dat er in Rusland sprake was geweest van een grootscheeps door de staat ondersteund dopingprogramma. Tal van Russische sporters, met name in de atletiek, waren niet meer welkom bij internationale wedstrijden. Vorig jaar in september werd het laboratorium in Moskou weer in ere hersteld, op voorwaarde dat duizenden dopingtests werden vrijgegeven. De deadline van december 2018 werd niet gehaald, maar onderzoekers van het WADA konden in januari wel rondneuzen in Moskou. De dopingstalen die daarna door het WADA werden onderzocht leidden tot de nodige vragen. Er was sprake van een gebrek aan samenhang wat betreft de data, die de schijn van manipulatie opriep.</p>
      <p>Inmiddels heeft Dmitry Shlyakhtin, de voorzitter van de Russische atletiekbond, zijn ontslag gegeven. Shlyakhtin was sinds donderdag voorlopig geschorst door de Athletics Integrity Unit (AIU) omdat hij een dopingonderzoek naar hoogspringer Danil Lysenko had gedwarsboomd.</p>
    </article>
  </body>
</html>