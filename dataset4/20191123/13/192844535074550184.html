<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962039/"/>
    <meta property="og:site_name" content="Sanook"/>
    <meta property="article:published_time" content="2019-11-23T13:23:27+00:00"/>
    <meta property="og:title" content="รัฐบาลสนับสนุนรถยนต์ไฟฟ้าเต็มกำลัง เร่งพัฒนาโรงงานต้นแบบผลิตแบตเตอรี่ในไทย"/>
    <meta property="og:description" content="“สนธิรัตน์” เร่งขับเคลื่อนนโยบายรถยนต์ไฟฟ้าเต็มสูบ พร้อมกระตุ้นการลงทุนภาคเอกชน เชื่อเป็นอุตสาหกรรมแห่งอนาคต ชี้!ช่วง 5 ปีที่ผ่านมาคนไทยนิยมใช้รถยนต์ EV เพิ่มตลอด เผยปี62 จดทะเบียนพุ่งกว่า 2.4 หมื่นคัน คาดปี 79 ยอดแตะ 1.2 ล้านคัน"/>
  </head>
  <body>
    <article>
      <h1>รัฐบาลสนับสนุนรถยนต์ไฟฟ้าเต็มกำลัง เร่งพัฒนาโรงงานต้นแบบผลิตแบตเตอรี่ในไทย</h1>
      <address>
        <time datetime="2019-11-23T13:23:27+00:00">23 Nov 2019, 13:23</time>
      </address>
      <p>
        <b>“สนธิรัตน์” เร่งขับเคลื่อนนโยบายรถยนต์ไฟฟ้าเต็มสูบ พร้อมกระตุ้นการลงทุนภาคเอกชน เชื่อเป็นอุตสาหกรรมแห่งอนาคต ชี้!ช่วง 5 ปีที่ผ่านมาคนไทยนิยมใช้รถยนต์ EV เพิ่มตลอด เผยปี62 จดทะเบียนพุ่งกว่า 2.4 หมื่นคัน คาดปี 79 ยอดแตะ 1.2 ล้านคัน</b>
      </p>
      <p>นายสนธิรัตน์ สนธิจิรวงศ์ รัฐมนตรีว่าการกระทรวงพลังงาน เปิดเผยว่า ขณะนี้แนวโน้มในการใช้ยานยนต์ไฟฟ้า (EV) ในประเทศไทยเพิ่มสูงขึ้นต่อเนื่องในช่วง 5 ปีที่ผ่านมา สอดคล้องกับทิศทางของเทคโนโลยีประหยัดพลังงานและกระแสลดการใช้น้ำมันที่ก่อมลพิษ ซึ่งกระทรวงพลังงานได้เร่งขับเคลื่อนนโยบายเรื่องนี้อย่างต่อเนื่อง ระดมความร่วมมือทุกภาคส่วน จัดทำแผนพัฒนาโครงสร้างพื้นฐานเพื่อรองรับยานยนต์ไฟฟ้าของประเทศไทย ทั้งสถานีให้บริการและอุปกรณ์กักเก็บพลังงานไฟฟ้า ฯลฯ</p>
      <p>สำหรับโครงการสนับสนุนการลงทุนสถานีอัดประจุไฟฟ้าสำหรับภาครัฐและเอกชน เป็นแนวทางสำคัญได้เริ่มตั้งแต่ปี 2559-2563 นำร่องการใช้งานกลุ่มรถโดยสารสาธารณะไฟฟ้าและเตรียมพร้อมสู่รถยนต์ไฟฟ้าส่วนบุคคล โดยในปี 2564 จะขับเคลื่อนอย่างเต็มรูปแบบ มีการพัฒนาระบบบริหารจัดการการอัดประจุไฟฟ้าอัจฉริยะ การพัฒนาระบบบริหารความต้องการใช้ไฟฟ้าของประเทศ ร่วมกับการใช้งานยานยนต์ไฟฟ้า (Vihicle to Grid)</p>
      <p>ทั้งนี้ ตามแผนอนุรักษ์พลังงาน พ.ศ.2558-2579 (Energy Efficiency Plan : EEP 2015) กระทรวงพลังงานมีเป้าหมายส่งเสริมการใช้รถยนต์ไฟฟ้าเพิ่มขึ้นต่อเนื่องจนถึงปี 2579 รวมทั้งสิ้น 1.2 ล้านคัน ทั้งในรูปแบบยานยนต์ไฟฟ้าปลั๊กอินไฮบริดและยานยนต์ไฟฟ้าแบตเตอรี่</p>
      <p>นายสนธิรัตน์ กล่าวอีกว่า สิ่งที่กระทรวงพลังงานจะต้องเร่งพัฒนาต่อไปคือ การยกระดับอุตสาหกรรมไฟฟ้าในอนาคต เพื่อรองรับความต้องการพลังงานไฟฟ้าที่มากขึ้นจากภาคขนส่งและรถ EV พร้อมส่งเสริมการพัฒนาเทคโนโลยีระบบกักเก็บพลังงาน (Energy Storage System) ให้มีประสิทธิภาพ ด้วยการส่งเสริมสนับสนุนการวิจัยพัฒนา เช่นขณะนี้ ปตท. โดยสถาบันวิทยสิริเมธี ได้รับเงินสนับสนุนจากกองทุนเพื่อการส่งเสริมการอนุรักษ์พลังงาน จัดตั้งโรงงานต้นแบบผลิตแบตเตอรี่ลิเธียมไอออนและลิเธียมซัลเฟอร์ (กำลังผลิต 500 ก้อนต่อวัน) และนำแบตเตอรี่ไปทดสอบกับรถยนต์และเรือไฟฟ้า รถตุ๊กตุ๊กไฟฟ้า แล้ว</p>
      <p>นอกจากนั้น กระทรวงพลังงานอยู่ระหว่างการศึกษาความเป็นไปได้ในการส่งเสริมการลงทุนอุตสาหกรรมการผลิตระบบกักเก็บพลังงาน ประเภทแบตเตอรี่เป็นอุตสาหกรรมอนาคตของประเทศ ซึ่งสะท้อนจากปริมาณการความนิยมใช้รถยนต์ EV ที่สูงขึ้นตลอดเวลา รวมทั้งได้ตระหนักถึงความสำคัญในประเด็นของการหาแนวทางในการจัดการกับแบตเตอรี่ที่ใช้แล้ว สอดคล้องกับทิศทางประเทศไทยที่จะก้าวไปสู่การเป็นผู้ผลิตอุตสาหกรรมที่ใช้เทคโนโลยีระดับสูง</p>
      <h3>อัลบั้มภาพ 3 ภาพ</h3>
      <slideshow>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMDM5L3RzbmJnM3dzYmRuZzdpam02ajlsczlhaGRnb3RteDRrcWliOThrb20weXRfMTU3NDUxNTE1MS5qcGc=.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMDM5L3RzbmJnM3dzYmRuZzdpam02ajlsczlhaGRnb3RteHRkaW1tYWl6dDBpcTNfMTU3NDUxNTE1Mi5qcGc=.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMDM5L3RzbmJnM3dzYmRuZzdpam02ajlsczlhaGRnb3RteHc5dGhuemVtY2xlcG1fMTU3NDUxNTE1Mi5qcGc=.jpg"/>
        </figure>
      </slideshow>
      <footer><b>ขอขอบคุณ<br/></b>ภาพ :การไฟฟ้าฯ</footer>
    </article>
  </body>
</html>