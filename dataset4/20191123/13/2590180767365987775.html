<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184992/%E0%A6%8F%E0%A6%95%E0%A6%B8%E0%A6%99%E0%A7%8D%E0%A6%97%E0%A7%87-%E0%A7%AE-%E0%A6%9C%E0%A6%A8%E0%A7%87%E0%A6%B0-%E0%A6%A6%E0%A6%BE%E0%A6%AB%E0%A6%A8"/>
    <meta property="og:site_name" content="somoynews.tv"/>
    <meta property="article:published_time" content="2019-11-23T13:37:00+00:00"/>
    <meta property="og:title" content="একসঙ্গে ৮ জনের দাফন"/>
    <meta property="og:description" content="মুন্সিগঞ্জের শ্রীনগরে ঢাকা-মাওয়া মহাসড়কে বাসের সঙ্গে বরযাত্রীবাহী মাইক্র..."/>
  </head>
  <body>
    <article>
      <h1>একসঙ্গে ৮ জনের দাফন</h1>
      <address><time datetime="2019-11-23T13:37:00+00:00">23 Nov 2019, 13:37</time> by <a rel="author">সময় সংবাদ</a></address>
      <p><b>মুন্সিগঞ্জের শ্রীনগরে ঢাকা-মাওয়া মহাসড়কে বাসের সঙ্গে বরযাত্রীবাহী মাইক্রোবাসের মুখোমুখি সংঘর্ষে নিহতদের ৮ জনের মরদেহ লৌহজং উপজেলার কনকসার বটতলায় নিজ গ্রামে দাফন করা হয়েছে।</b><br/><br/>শনিবার (২৩ নভেম্বর) সকাল সাড়ে ১০টায় কনকসার বটতলা গ্রামের ব্রাহ্মণগাঁও উচ্চ বিদ্যালয় মাঠে জানাজা শেষে হলদিয়া সাতঘড়িয়া কবরস্থানে তাদের দাফন করা হয়।<br/><br/>অন্যদিকে নিহত মাইক্রোবাসচালক বিল্লালের মরদেহ লৌহজং উপজেলার নাগেরহাটে নিজ গ্রামে জানাজা শেষে দাফন করা হয়। একসঙ্গে ১০ জনের মৃত্যুতে এলাকায় শোকের ছায়া নেমে এসেছে।<br/><br/>শুক্রবার (২২ নভেম্বর) দুপুরে মুন্সিগঞ্জের শ্রীনগরে যাত্রীবাহী বাসের সঙ্গে বরযাত্রীবাহী মাইক্রোবাসের মুখোমুখি সংঘর্ষে ১০ জন নিহত হন।<br/><br/>এ ঘটনায় শুধু বরের বাড়ি নয়, শোকে আচ্ছন্ন পুরো কনকসার ইউনিয়ন। একটি দুর্ঘটনায় একসঙ্গে এতো মানুষের মৃত্যু তারা কখনও দেখেননি। বরের বাড়ির সামনে স্বজনদের কান্নায় ভারী হয়ে উঠেছে বাতাস। সান্ত্বনা দেয়ার ভাষা নেই প্রতিবেশীদের। তবুও পাশে এসে দাঁড়িয়েছেন। দুর্ঘটনার কয়েক ঘণ্টা আগেও এ পরিবারের সদস্যদের মধ্যে বইছিল বিয়ে বাড়ির আনন্দ। এখন শোকে পাথর সবাই।</p>
    </article>
  </body>
</html>