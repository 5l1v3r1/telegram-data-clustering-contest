<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902083.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T13:38:00+00:00"/>
    <meta property="og:title" content="کفن‌پوشان ورامین در دفاع از امنیت کشور به خیابان‌ها آمدند"/>
    <meta property="og:description" content="کفن پوشان ورامین پیش از ظهر دوم آذر ماه در راهپیمایی مردمی با هدف لبیک به رهبری و حمایت از امنیت و اقتدار کشور فریاد دفاع از امنیت را سر دادند."/>
  </head>
  <body>
    <article>
      <h1>کفن‌پوشان ورامین در دفاع از امنیت کشور به خیابان‌ها آمدند</h1>
      <address>
        <time datetime="2019-11-23T13:38:00+00:00">23 Nov 2019, 13:38</time>
      </address>
      <p>کفن پوشان ورامین پیش از ظهر دوم آذر ماه در راهپیمایی مردمی با هدف لبیک به رهبری و حمایت از امنیت و اقتدار کشور فریاد دفاع از امنیت را سر دادند.</p>
      <p>به گزارش مهر، پیش از ظهر شنبه طی اعلام قبلی آحاد ملت شهید پرور ورامین با حضور در راهپیمایی و با هدف لبیک به فرمایشات رهبری و حمایت از امنیت و اقتدار کشور فریاد دفاع از امنیت را سر دادند.</p>
      <p>بر اساس این گزارش در این همایش با شکوه مردمی همه اقشار مردم از زن و کودک تا پیر و جوان، اصناف و طلاب و روحانیون همگی گام نهاده و در این راهپیمایی حاضر شدند تا ثابت کنند که صف مردم از اغتشاشگران و آشوبگران و بر هم زنندگان آرامش و امنیت جدا است.</p>
      <p>مردم شهید پرور دیار ۱۵ خرداد بار دیگر ثابت کردند که پشتیبان ولایت هستند و تا پای جان برای دفاع از آرمان های امام و شهدا ایستاده اند.</p>
      <p>یکی از شرکت کنندگان در این راهپیمایی اظهار داشت: اغتشاشگران و کسانی که به تخریب اموال عمومی پرداختند باید بدانند در برابر خدا و مردم مسئول هستند و باید پاسخگوی اعمالشان باشند، ما امروز در این راهپیمایی گرد هم آمده ایم تا بگوییم تا ما هستیم ولایت تنها نخواهد ماند و اجازه نمی دهیم عناصر بیگانه و خارجی بر ما مسلط شوند و امنیت ما را دچار خدشه و آسیب کنند.</p>
      <p>حجت الاسلام سید محسن محمودی، رییس شورای هماهنگی تبلیغات اسلامی استان تهران در حاشیه این راهپیمایی بیان داشت: مردم با حضور در این راهپیمایی ها که به طور خودجوش صورت می گیرد ثابت می کنند که حامی ولایت هستند و از تحرکات بیگانگان منزجر، مردم هتک حرمت به قرآن کریم، توهین به مقدسات، تخریب اماکن عمومی، آتش زدن و غارت اموال مردم را تاب نمی آورند و تمام این اغتشاشات را محکوم می کنند.</p>
      <p>محمودی با بیان اینکه شهادت تعدادی از مدافعان وطن و حافظان امنیت بخش مهمی از جنایات اغتشاشگران و اشرار طی روزهای گذشته بوده است گفت: ما از دستگاه قضایی انتظار داریم تا در برخورد با فتنه گران و مسببان حوادث اخیر کوتاهی نکرده و صلابت و اقتدار نظام اسلامی را به همگان نشان دهد.</p>
      <p>وی با اشاره به اینکه برخی بی تدبیری ها در خصوص نحوه اعلام و اجرای طرح گرانی بنزین از سوی مسئولان امر سبب به بار آوردن این اغتشاشات و نا آرامی ها بوده است افزود: مسئولان باید بدانند که مردم امین این نظام و انقلاب هستند و پنهان کاری و عدم اطلاع رسانی لازم در مورد اجرای این طرح، توهین به آنان تلقی می شود.</p>
      <p>امام جمعه موقت ورامین در ادامه با اشاره به اینکه برگزاری راهپیمایی های باشکوه در خصوص محکوم کردن اغتشاشات اخیر در کشور خط بطلان بر همه نا آرامی ها و افکار و خواب های آشفته دشمنان برای این مرز و بوم می کشد عنوان داشت: راهپیمایی مردم غیور ورامین پیام روشنی را برای اشرار صادر کرد که اشرار جایگاهی در میان مردم ندارند و با آنها برخورد جدی صورت خواهد گرفت.</p>
      <figure>
        <img src="https://media.mehrnews.com/d/2019/11/23/4/3301306.jpg"/>
      </figure>
      <p>حسین کاغذلو، فرماندار ورامین نیز در خصوص برگزاری این راهپیمایی ها اظهار داشت: ملت با بصیرت این مرزبوم به ارزش های دینی و مذهبی خود آسیب وارد نمی کنند بلکه از ارزش ها و آرمانهای خود تا آخرین قطره خون دفاع می کنند، لذا امروز حمایت از مواضع مقام معظم رهبری که همواره بر امورات کشور اشرافیت کامل دارند وظیفه همگانی می باشد.</p>
      <p>کاغذلو افزود: امروز دشمنان قسم خورده این مرزبوم در کمین هستند تا با کوچک ترین مسئله ای وارد شوند و همه آنچه که آرمان و اعتقاد مردم ولایتمدار و شهید پرور ایران اسلامی می باشد را مورد هجمه قرار دهند.</p>
      <p>بر اساس این گزارش این راهپیمایی ساعت۱۰ صبح از از ورودی شهرک مدرس به سوی خیرآباد برگزار شد و راهپیمایان همچنین از حضور مقتدرانه نیروهای امنیتی و انتظامی در دفع فتنه و آشوب فتنه گران قدردانی کرده و با سر دادن شعارهایی از زحمات آنان تشکر کردند.</p>
      <p>لازم به ذکر است که مردم ورامین با حضور پرشور در راهپیمایی و تجدید بیعتی دوباره با رهبر، حرکت های هنجارشکنان، آشوبگران و مخلان نظم عمومی در این شهرستان را  در حرکت ضداستکباری هم صدا با سایر ملت ایران را محکوم کردند.</p>
      <p>شهروندان ورامینی با شعارهای مرگ بر استکبار، مرگ بر منافق، مرگ بر آمریکا حرکات اخیر اغتشاشگران در کشور را محکوم و خواستار برخورد دستگاه های مسئول با این افراد شدند و طی بیانیه ای اعلام شد که خواستار برخورد با اشرار هستند.</p>
    </article>
  </body>
</html>