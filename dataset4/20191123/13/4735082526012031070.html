<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Platforma-Obywatelska/191129722-Prawybory-w-PO-Huebner-Wysylanie-koperty-nie-bylo-dobrym-rozwiazaniem.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T13:43:55+00:00"/>
    <meta property="og:title" content="Prawybory w PO. Huebner: Wysyłanie koperty nie było dobrym rozwiązaniem"/>
    <meta property="og:description" content="- Problem u nas polega na tym, że jesteśmy przejrzyści do bólu w różnych sprawach, a z drugiej strony w sprawach zasadniczych brakuje trochę tej przejrzystości - powiedziała w Radiu Zet europosłanka PO Danuta Huebner, odnosząc się do okoliczności, w jakich Jacek Jaśkowiak zgłosił się do prezydenckich prawyborów w PO."/>
  </head>
  <body>
    <article>
      <h1>Prawybory w PO. Huebner: Wysyłanie koperty nie było dobrym rozwiązaniem</h1>
      <address><time datetime="2019-11-23T13:43:55+00:00">23 Nov 2019, 13:43</time> by <a rel="author">zew</a></address>
      <p>
        <b>- Problem u nas polega na tym, że jesteśmy przejrzyści do bólu w różnych sprawach, a z drugiej strony w sprawach zasadniczych brakuje trochę tej przejrzystości - powiedziała w Radiu Zet europosłanka PO Danuta Huebner, odnosząc się do okoliczności, w jakich Jacek Jaśkowiak zgłosił się do prezydenckich prawyborów w PO.</b>
      </p>
      <p>Przed wyborami prezydenckimi w Platformie Obywatelskiej mają odbyć się prawybory. Termin zgłaszania kandydatów upływał we wtorek o północy.</p>
      <p>Jedyną kandydatką była wicemarszałek Sejmu Małgorzata Kidawa-Błońska, która oficjalnie zgłosiła się w poniedziałek. <a href="https://www.rp.pl/Lewica/191129959-Czarzasty-Razem-pisalismy-przemowienie-Zandbergowi.html">- Trzymam kciuki za panią Kidawę-Błońską, żeby w prawyborach wygrała walkę sama ze sobą - ironizował w #RZECZYoPOLITYCE szef SLD Włodzimierz Czarzasty.</a></p>
      <p>W środę poinformowano, że we wtorek wieczorem do prawyborów zgłosił się Jacek Jaśkowiak. Prezydent Poznania zgłoszenie wysłał pocztą, a decyzję potwierdził na Twitterze. Napisał, że Polska potrzebuje silnej prezydentury, "która zatrzyma łamanie praworządności, wydobędzie kraj z chaosu partyjniactwa i przywróci wszystkim obywatelom prawdziwe poczucie wspólnoty".</p>
      <p>
        <i>
          <b>Czytaj także:</b>
        </i>
        <br/>
        <b>
          <a href="https://www.rp.pl/Wybory-prezydenckie-2020/191129753-Jacek-Jaskowiak-Moge-wygrac-z-Duda.html">Jacek Jaśkowiak: Mogę wygrać z Dudą</a>
        </b>
      </p>
      <p>- Z całym szacunkiem dla pana Jacka Jaśkowiaka, szkoda, że nie podjął tej decyzji wcześniej, że nie przeprowadził tego w sposób taki trochę bardziej przejrzysty - powiedziała w Radiu Zet europosłanka PO Danuta Huebner. - Nie jest to zbyt szczęśliwa sytuacja i ta koperta do końca będzie takim symbolem pewnej nieprzejrzystości - dodała.</p>
      <p>Jej zdaniem, Platforma Obywatelska jest "do bólu" transparentna "w różnych sprawach", ale z drugiej strony "w sprawach zasadniczych" w partii brakuje trochę "tej przejrzystości".</p>
      <p>Odnosząc się do koperty Jaśkowiaka eurodeputowana powiedziała, że sytuacja "pozwala na takie komentarze, których chcemy uniknąć". - Wydaje mi się, że nie jest to zbyt szczęśliwa sytuacja i ta koperta do końca będzie takim symbolem pewnej nieprzejrzystości - podkreśliła. - Wysyłanie czy to pocztą, czy przez posłańca, w ostatniej chwili takiej koperty to nie było dobre rozwiązanie, żeby zacząć te prawybory - oceniła.</p>
      <p>Według Danuty Huebner, prawybory to instrument, który "niesie w sobie pewne ryzyko". - Zresztą widać w USA, gdzie te prawybory trwają praktycznie rok. A my nie mamy czasu - powiedziała europosłanka.</p>
    </article>
  </body>
</html>