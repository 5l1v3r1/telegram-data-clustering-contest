<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641552/%D8%AF%D8%B3%D8%AA%D9%88%D8%B1%D8%A7%D9%84%D8%B9%D9%85%D9%84-%D9%BE%D8%B1%D9%88%D8%B1%D8%B4-%D8%A7%D9%84%D8%A7%D8%BA-%D8%B4%DB%8C%D8%B1%DB%8C-%D8%A7%D8%A8%D9%84%D8%A7%D8%BA-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T13:26:00+00:00"/>
    <meta property="og:title" content="دستورالعمل پرورش الاغ شیری ابلاغ شد"/>
    <meta property="og:description" content="رئیس سازمان دامپزشکی گفت: ممنوعیت خروج اسب از کشور لغو شده و در حال مذاکره با اروپائیها برای صادرات اسب هستیم."/>
  </head>
  <body>
    <article>
      <h1>
        <a href="https://www.bultannews.com/fa/news/641552/%D8%AF%D8%B3%D8%AA%D9%88%D8%B1%D8%A7%D9%84%D8%B9%D9%85%D9%84-%D9%BE%D8%B1%D9%88%D8%B1%D8%B4-%D8%A7%D9%84%D8%A7%D8%BA-%D8%B4%DB%8C%D8%B1%DB%8C-%D8%A7%D8%A8%D9%84%D8%A7%D8%BA-%D8%B4%D8%AF">دستورالعمل پرورش الاغ شیری ابلاغ شد</a>
      </h1>
      <h2>رئیس سازمان دامپزشکی گفت: ممنوعیت خروج اسب از کشور لغو شده و در حال مذاکره با اروپائیها برای صادرات اسب هستیم.</h2>
      <address><time datetime="2019-11-23T13:26:00+00:00">23 Nov 2019, 13:26</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علیرضا رفیعی پور در نشست خبری درباره مباحث مطرح شده مبنی بر استفاده از<b> شیر الاغ</b> در کشور اظهار داشت: سازمان دامپزشکی در رابطه با فرآورده های مرتبط با دامپزشکی دو معیار دارد و اگر این دو معیار رعایت شده باشد، توزیع، عرضه و مصرف محصول بلامانع است. ضمن اینکه معیار اول معیارهای بهداشتی مبتنی بر فرآیندها و معیار دوم سلامت محموله است.</p>
      <p>وی اضافه کرد: این سازمان دستورالعمل مدیریت بهداشتی پرورش الاغ شیری در کشور را تدوین و به تمام استان ها ابلاغ کرده است.</p>
      <p>رئیس سازمان دامپزشکی کشور در بخش دیگری از سخنان خود درباره انباشت دام در کشور و احتمال شیوع بیماری های دامی به این دلیل خاطرنشان کرد: صادرات دام به ما مرتبط نیست و متولیان دیگری دارد اما تراکم و افزایش بیماری به دلیل آن یک اصل است و هرچه که تراکم دام بالاتر باشد احتمال انفجار بیماری نیز وجود دارد.</p>
      <p>رفیعی پور با اشاره به اینکه فقط در استان تهران ۱۴۰ هزار رأس گوساله پرواری آماده کشتار وجود دارد، افزود: ما به استان ها دستورالعمل های لازم در زمینه نظارت و مدیریت بیماری ها را صادر کرده ایم. اما همانطور که اشاره شد آزاد کردن صادرات در حیطه اختیارات ما نیست.</p>
      <p>به گفته وی، از دیدگاه تخصصی صادرات عامل مهمی در کنترل بیماری است.</p>
      <p>کاهش ۳۰ درصدی کشتار دام در سال ۹۸</p>
      <p>رئیس سازمان دامپزشکی کشور با اشاره به اینکه ۱۴ میلیون بازدید بهداشتی در مراکز تولید، عرضه و فراوری فرآورده های خام دامی انجام شده است، گفت: ۵ میلیون و ۳۸۷ هزار کیلوگرم فرآورده خام دامی ضبط و برای آنها تعیین تکلیف شده که از این میزان بیش از دو میلیون ۶۰۰ هزار کیلوگرم معدوم شده است.</p>
      <p>رفیعی پور با اشاره به اینکه امسال ۴۷۸ میلیون قطعه طیور در کشور کشتار شده است، تصریح کرد: از این رقم حدود ۴ میلیون و ۲۰۰ هزار قطعه (۸ میلیون کیلوگرم) طیور از چرخه مصرف انسانی خارج شده است.</p>
      <p>وی یادآور شد: امسال ۴ میلیون و ۳۹۲ هزار رأس دام در کشور ذبح شده که از این میزان ۹ میلیون و ۳۷۱ هزار کیلوگرم گوشت به اجزای خوراکی آن غیرقابل مصرف بوده از چرخه مصرف خارج شده است.</p>
      <p>رئیس سازمان دامپزشکی کشور با اشاره به کاهش ۲۰ تا ۳۰ درصدی کشتار دام در سال ۹۸ گفت: به دلیل اینکه وضعیت چراگاه ها و مراتع خوب بوده، دامداران دام های خود را نگه داشته اند و به ویژه دام مادر و بره ماده را نفروخته اند که کاهش ۳۰ درصدی نیز به همین دلیل بوده است.</p>
      <p>رفیعی پور افزود: به دلیل حفظ دام های مادر و بره های ماده چرخه جدیدی در حوزه مولد و تولید دام ایجاد می شود که این باعث خوشحالی است.</p>
      <p>وابستگی ۷۰ درصدی در حوزه واکسن طیور</p>
      <p>رئیس سازمان دامپزشکی کشور با تأکید بر رهایی از هر نوع وابستگی به نهاده های دامپزشکی در آینده ای نزدیک، گفت: ما از معاونت علمی و فناوری ریاست جمهوری و شرکت های دانش بنیان کمک گرفته ایم تا بتوانیم وابستگی های خود را در حوزه اصلاح نژاد و افزودنی های خوراک دام، طیور و مکمل ها و همچنین واکسن دام و طیور و آبزیان کاهش دهیم.</p>
      <p>رفیعی پور ادامه داد: در حوزه واکسن های آبزیان بیش از ۹۰ درصد، در حوزه واکسن طیور بیش از ۷۰ درصد، واکسن های نسل جدید ۱۰۰ درصد و مکمل ها و ریز مغذی ها نیز ۱۰۰ درصد وابسته ایم که این باید رفع شود.</p>
      <p>وی در بخش دیگری از سخنان خود با اشاره به اقدامات انجام شده توسط سازمان دامپزشکی کشور طی دو سال اخیر، افزود: تدوین برنامه ملی کنترل بیماری انفولانزا و عبور از بحران برای اولین بار در کشور اتفاق افتاد. همچنین کنترل بیماری تب برفکی به روش آماده باش با کمک صاحبان دامداری ها انجام شد.</p>
      <p>رئیس سازمان دامپزشکی کشور گفت: امسال حتی یک مورد گزارش بیماری تب برفکی در دامداری های صنعتی شیرین نداشتیم ضمن اینکه با عبور از اضطرار و کمبود کیفی و کمی واکسن های دامی، در حال حاضر کمبودی در این زمینه نداریم و ذخایر استراتژیک کافی است.</p>
      <p>رفیعی پور با اشاره به اجرای برنامه کنترل بیماری مشمشه با روش های نوین جهانی (سی اف تست)، تصریح کرد: با اجرای این برنامه ممنوعیت خروج اسب از ایران برداشته شده و در حال مذاکره با اروپائیان هستیم که اسب ایرانی را به این کشورها بفرستیم.</p>
    </article>
  </body>
</html>