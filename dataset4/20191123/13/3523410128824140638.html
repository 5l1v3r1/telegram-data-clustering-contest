<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641544/%D9%86%D8%A7%D9%85%D8%B2%D8%AF%D9%87%D8%A7%DB%8C-%D9%85%D8%B7%D8%B1%D8%AD-%D8%AF%D9%85%D9%88%DA%A9%D8%B1%D8%A7%D8%AA-%D8%A8%D8%A7-%D8%AA%D8%B1%D8%A7%D9%85%D9%BE-%D9%87%D9%85%E2%80%8C%D9%86%D8%B8%D8%B1%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T13:19:00+00:00"/>
    <meta property="og:title" content="نامزدهای مطرح دموکرات با ترامپ هم‌نظرند"/>
    <meta property="og:description" content="نگاهی به مواضع اخیر نامزدهای مطرح حزب دموکرات در انتخابات ریاست جمهوری سال 2020 آمریکا نشان می‌دهد آنها و دونالد ترامپ در..."/>
  </head>
  <body>
    <article>
      <h1>
        <a href="https://www.bultannews.com/fa/news/641544/%D9%86%D8%A7%D9%85%D8%B2%D8%AF%D9%87%D8%A7%DB%8C-%D9%85%D8%B7%D8%B1%D8%AD-%D8%AF%D9%85%D9%88%DA%A9%D8%B1%D8%A7%D8%AA-%D8%A8%D8%A7-%D8%AA%D8%B1%D8%A7%D9%85%D9%BE-%D9%87%D9%85%E2%80%8C%D9%86%D8%B8%D8%B1%D9%86%D8%AF">نامزدهای مطرح دموکرات با ترامپ هم‌نظرند</a>
      </h1>
      <h2>نگاهی به مواضع اخیر نامزدهای مطرح حزب دموکرات در انتخابات ریاست جمهوری سال 2020 آمریکا نشان می‌دهد آنها و دونالد ترامپ در...</h2>
      <address><time datetime="2019-11-23T13:19:00+00:00">23 Nov 2019, 13:19</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در ادامه مواضع مداخله‌جویانه و حمایت آمریکایی‌ها از اغتشاش‌های اخیر در ایران، نامزدهای حزب دموکرات هم طی روزهای اخیر همنوا با مواضع دولت جمهوری‌خواهاین کشور به حمایت از آشوبگران در ایران پرداخته‌اند.</p>
      <p>با نگاهی به مواضع اخیر نامزدهای مطرح و پیشتاز حزب دموکرات برای انتخابات سوم نوامبر ۲۰۲۰ (۱۳ آبان ۱۳۹۹) ریاست جمهوری آمریکا این نکته به وضوح قابل رویت است: اغلب رقبای احتمالی دموکرات ترامپ همانند او از اغتشاشات اخیر ایران حمایت کرده‌اند.</p>
      <p>در بین نامزدهای مطرح دموکرات و رقیب احتمالی ترامپ، «جو بایدن» معاون رئیس‌جمهور آمریکا در دوره هشت ساله ریاست جمهوری اوباما هنوز اظهارنظر صریحی درباره اغتشاشات اخیر ایران نکرده است.</p>
      <p>«الیزابت وارن» سناتور دموکرات و نامزد انتخابات ۲۰۲۰ مدعی شد: «ایرانی‌ها در اعتراض به فساد و اقتدارگرایی به خیابان‌ها آمده‌اند. این مبارزه‌ای است که باید مردم ایران در نهایت آن را انجام داده و پیروز شوند اما ما از درخواست آنها برای شرافت، آزادی ارتباط با جهان خارج و حق برگزاری تظاهرات مسالمت آمیز حمایت می‌کنیم».</p>
      <p>«برنی سندرز» دیگر سناتور و نامزد دموکرات انتخابات هم در حمایت از اغتشاشات ایران طی پیامی توئیتری نوشت: همه مردم حق اعتراض برای رسیدن به یک آینده بهتر را دارند. من از دولت ایران می‌خواهم به قطع اینترنت و اعمال خشونت علیه معترضان پایان دهد».</p>
      <p>«پیت بوته‎‌جج» هم ادعا کرد: «من شجاعت معترضان ایرانی را تحسین می‌کنم و در حالی که آنها یک بار دیگر قیام کرده و خواستار تغییر شده‌اند، من در کنار آنها می‌ایستم. دولت ایران باید برای بهبود زندگی شهروندانش اقدام کند نه اینکه بار دیگر به خشونت و سانسور به منظور سرکوب اعتراضات رجوع کند».</p>
      <p>«کامالا هریس» دیگر سناتور آمریکایی هم ادعا کرد: «دولت ایران به جای کشتن شهروندانش، نقض حقوق بشر، بستن اینترنت و بی ثبات کردن منطقه، باید به مردم خودش گوش داده و اصلاحات در پیش گیرد. من در کنار مردم شجاع ایران می‌ایستم».</p>
      <p>«کوری بوکر» قانونگذار دموکرات سنای آمریکا هم در توئیتر خود ادعا کرد: «استفاده از خشونت مرگبار علیه معترضان مسالمت‌جو و سانسور، غیرقابل قبول است. دولت ایران باید همین حالا به این خشونت پایان داده و برای رفع نیازهای مردمش کار کند».</p>
      <p>حمایت این نامزدهای دموکرات از اغتشاشات در ایران در شرایطی صورت گرفته که آنها پیش از این بارها ضمن حمایت از برجام، به مواضع ترامپ در قبال ایران انتقاد کرده بودند اما حمایت از اغتشاشات ایران، به موضع مشترک نامزدهای دموکرات و دولت ترامپ تبدیل شده است.</p>
    </article>
  </body>
</html>