<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/voleyball/credit24-volejbola-meistarliga-rtu-robezsardze-piecos-setos-uzvar-jelgavas-klubu.d?id=51663193"/>
    <meta property="og:site_name" content="DELFI"/>
    <meta property="article:published_time" content="2019-11-23T13:56:02+00:00"/>
    <meta property="og:title" content="'Credit24' volejbola meistarlīga: 'RTU/ Robežsardze' piecos setos uzvar Jelgavas klubu "/>
    <meta property="og:description" content="RTU/&quot;Robežsardze&quot; piecos setos sestdien savā 375. &quot;Credit24&quot; meistarlīgas spēlē viesos pārspēja Jelgavas klubu, bet Jēkabpils &quot;Lūši&quot; savā laukumā piekāpās Tallinas &quot;Selver&quot;."/>
  </head>
  <body>
    <article>
      <h1>'Credit24' volejbola meistarlīga: 'RTU/ Robežsardze' piecos setos uzvar Jelgavas klubu </h1>
      <address><time datetime="2019-11-23T13:56:02+00:00">23 Nov 2019, 13:56</time> by <a rel="author">LETA</a></address>
      <p>
        <b>RTU/"Robežsardze" piecos setos sestdien savā 375. "Credit24" meistarlīgas spēlē viesos pārspēja Jelgavas klubu, bet <a href="https://www.delfi.lv/temas/jekabpils">Jēkabpils</a> "Lūši" savā laukumā piekāpās Tallinas "Selver".</b>
      </p>
      <p>Rīdzinieki viesos apspēlēja "Biolars"/"<a href="https://www.delfi.lv/temas/jelgava">Jelgava</a>" ar 3-2 (21:25, 25:21, 25:22, 23:25, 15:12).</p>
      <p>Uzvarētājiem Vitālijs Cinne guva 19, Aivis Āboliņš 16 un Aleksandrs Avdejevs 14 punktus, bet Antons Nazarovs četrus no saviem deviņiem punktiem nopelnīja blokā, vēl divus sakrādams ar veiksmīgām servēm.</p>
      <p>Mājinieku rindās Kārlis Pauls Levinskis izcēlās ar 23 punktiem, Aleksandrs Kudrjašovs pievienoja 14, <a href="https://www.delfi.lv/temas/ruslans-sorokins">Ruslans Sorokins</a> 13 un Aigars Sniedzāns 10 punktus, no kuriem trīs gūti blokā.</p>
      <p>Vēlāk Jēkabpils "Lūši" mājās piekāpās Tallinas "Selver" ar 2-3 (25:17, 22:25, 25:23, 15:25, 12:15).</p>
      <p>Mājiniekiem Armands Āboliņš guva 16 punktus, pa diviem sakrājot ar servi un bloku, bet Ēriks Voroņko pievienoja 11 punktus. Viesu rindās līderi izcēlās vairāk. Matejs Šmidls sakrāja 30, bet Olivers Oravs 25 punktus, no kuriem seši tika gūti ar netveramām servēm.</p>
      <p>Līderpozīcijā līgā ar 20 punktiem astoņos mačos ir Tartu "BigBank", 19 punkti ir "Saaremaa", tikpat, bet deviņās spēlēs ir Jēkabpils "Lūšiem", kam ar desmit cīņās sakrātajiem 17 punktiem seko "Selver". Rīgas RTU/"Robežsardze" sakrājusi desmit punktus deviņos mačos un ieņem sesto vietu, par pieciem punktiem atpaliekot no Avo Kēla vadītā "Parnu", bet par diviem punktiem apsteidzot astotajā vietā esošo "Biolars"/"Jelgava". Pēdējo vietu līgā - devīto - ieņem "Limbaži"/MSĢ, kas desmit mačos tikusi pie trim punktiem.</p>
      <p>Šosezon līgā spēlē deviņas komandas, no kurām četras pārstāv Latviju, bet piecas - Igauniju. Latvijas krāsas pārstāv Rīgas RTU/"Robežsardze", Jēkabpils "Lūši", "Limbaži"/MSĢ un "Biolars"/"Jelgava", bet Igaunijas - Tartu "BigBank", "Saaremaa", "Parnu", kā arī divi Tallinas klubi - "Selver" un "TalTech".</p>
      <p>Iepriekšējā sezonā titula mačā finālčetrinieka sacensību uzņēmēja un pamatturnīra uzvarētāja Tartu "BigBank" piecos setos spraigā cīņā uzvarēja iepriekšējās sezonas čempionus "Saaremaa".</p>
      <p>Augstāko vietu no Latvijas klubiem izcīnīja RTU/"Robežsardze", kas cīņā par bronzas medaļām trīs setos zaudēja Kēla vadītajai "Parnu".</p>
    </article>
  </body>
</html>