<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622949/%D8%AF%D8%B3%D8%AA-%D9%88-%D9%BE%D9%86%D8%AC%D9%87-%D9%86%D8%B1%D9%85-%DA%A9%D8%B1%D8%AF%D9%86-%D9%85%D8%B1%D8%AF%D9%85-%D8%A8%D8%A7-%D8%A8%DB%8C%D9%85%D8%A7%D8%B1%DB%8C-%D8%AE%D8%A7%D9%85%D9%88%D8%B4"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T13:54:00+00:00"/>
    <meta property="og:title" content="دست و پنجه نرم کردن مردم با بیماری خاموش"/>
    <meta property="og:description" content="۷۰ درصد مردم با پرفشاری خون دست و پنجه نرم می‌کنند."/>
  </head>
  <body>
    <article>
      <h1>دست و پنجه نرم کردن مردم با بیماری خاموش</h1>
      <address>
        <time datetime="2019-11-23T13:54:00+00:00">23 Nov 2019, 13:54</time>
      </address>
      <p>
        <i>۷۰ درصد مردم با پرفشاری خون دست و پنجه نرم می‌کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دنیای پرماجرا و شلوغ امروز، افراد را با انواع بیماری‌های غیرواگیر همچون پرفشاری خون درگیر کرده است، به طوری‌که بسیاری از افراد جامعه با بیماری خاموش پرفشاری خون دست و پنجه نرم می‌کنند. خاموش بودن علائم عارضه فشار خون بالا کنترل مداوم این فاکتور بیماری‌زا را مهم می‌سازد.</p>
      <p>امروزه فشارخون بالا یکی از مهم‌ترین مشکلات سلامت عمومی و رو به گسترش در سطح جهان است، به طوری‌که بیش از یک میلیارد نفر در سراسر جهان، مبتلا به فشارخون هستند و ۴ میلیون نفر نیز در سال در نتیجه فشارخون بالا فوت می‌کنند.</p>
      <p>رئیس دانشگاه علوم‌پزشکی استان زنجان در رابطه با رژیم غذایی و اصلی‌ترین متهم فشارخون، اظهار کرد: رژیم غذایی می‌تواند عامل مرگ و میر ۱۱ میلیون نفر در دنیا باشد و اصلی‌ترین نکته در رژیم غذایی نمک است که زمینه‌ای فرهنگی دارد.</p>
      <p>پرویز قزلباش افزود: استان زنجان از لحاظ میزان مصرف نمک به میزان توصیه شده ۶.۷ درصد، پایین‌تر از شاخص کشوری است، ولی میانگین نمک دریافتی روزانه در استان ۱۰.۲ درصد و میزان استفاده از نمکدان در سر سفره، ۵۸ درصد بالاتر از شاخص کشوری بوده و حدود ۷۰ درصد از مردم درگیر فشارخون هستند و از بیماری خود نیز اطلاع ندارند.</p>
      <p>وی با اشاره به اینکه پرفشاری خون، عامل مهم بروز سکته‌های مغزی و قلبی است، خاطرنشان کرد: مصرف بی‌رویه نمک نیز عامل اصلی فشارخون بالا است که باید در این زمینه با فرهنگ‌سازی در تغییر سبک زندگی مردم پیش برویم که این مسئله نیازمند مشارکت و همکاری همه بخش‌های دخیل را می‌طلبد.</p>
      <p>داشتن رژیم غذایی مناسب از جمله مصرف غذاهای شور مانند سوسیس و کالباس، چیپس، پفک، خیارشور، ماهی‌های شور و دودی، ترشی، آجیل شور باید کاهش داده و باید میوه‌ها، سبزی‌ها، حبوبات و غلات به میزان کافی در طول روز استفاده کرده و از مواد غذایی دارای چربی بالا مانند گوشت قرمز، لبنیات پرچرب، روغن‌های جامد و کره و غیره کمتر مصرف شود، از جمله روش‌های پیشگیری از فشارخون است.</p>
      <p>مصرف نکردن سیگار و کاهش استرس، از جمله روش‌های پیشگیری از فشارخون است، زیرا سیگار با انقباض رگ‌ها باعث افزایش فشارخون شده و حدود ۲۰ دقیقه بعد از ترک آخرین سیگار، فشارخون، ضربان قلب و درجه حرارت بدن به سطح طبیعی باز می‌گردد. اضطراب و استرس می‌تواند فشارخون را افزایش دهد و از عواملی که باعث ایجاد استرس می‌شود، باید دوری شود.</p>
      <p>رئیس شبکه بهداشت شهرستان زنجان نیز در رابطه با راهکارهای کمک به سلامت قلب، اظهار کرد: ورزش و تحرک بدنی، ترک دخانیات، عدم استفاده از روغن جامد و استفاده از روغن‌های مناسب و در کل اصلاح تغذیه از راه‌کارهای کمک به سلامت قلب است. رژیم غذایی ناسالم، اضافه وزن و چاقی، کم‌تحرکی، استعمال دخانیات، مصرف الکل، فشارخون بالا، قند خون بالا و کلسترول خون بالا از عوامل اصلی خطر بروز بیماری‌های قلبی است.</p>
      <p>محمود حریری افزود: در ایران، ۴۴ درصد مرگ‌ و میرها به دلیل بیماری‌های قلبی و عروقی بوده و ۲۰.۵ درصد مرگ‌ و میر ناشی از بیماری‌های قلبی و عروقی مربوط به سکته‌های قلبی، ۱۰.۱ درصد؛ سکته‌های مغزی و باقی نیز مربوط به دیگر بیماری‌های قلبی گزارش شده است.</p>
      <p>بنابراین امروزه باید با رعایت اصول غذایی مناسب، ورزش مرتب، دوری از عوامل استرس‌زا، عدم مصرف سیگار، عدم داشتن اضافه وزن، عدم مصرف مشروبات الکلی و پرهیز از استعمال دخانیات از ابتلا به بیماری پرفشاری خون جلوگیری کنیم.</p>
    </article>
  </body>
</html>