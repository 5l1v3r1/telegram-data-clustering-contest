<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-jelentosen-csokken-a-dengue-lazas-esetek-szama/"/>
    <meta property="og:site_name" content="lokál"/>
    <meta property="article:published_time" content="2019-11-23T13:34:27+00:00"/>
    <meta property="og:title" content="Jelentősen csökken a dengue-lázas esetek száma"/>
    <meta property="og:description" content="A világszerte zajló terepkísérletek eredményei szerint több mint 70 százalékkal csökkent a denguelázas esetek száma a Wolbachia baktériummal fertőzött szúnyogok bevetésének köszönhetően - írja a BBC hírportálja."/>
  </head>
  <body>
    <article>
      <h1>Jelentősen csökken a dengue-lázas esetek száma</h1>
      <address><time datetime="2019-11-23T13:34:27+00:00">23 Nov 2019, 13:34</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/06/1024px-Aedes_Albopictus-1280x869.jpg"/>
      </figure>
      <p>
        <b>A világszerte zajló terepkísérletek eredményei szerint több mint 70 százalékkal csökkent a denguelázas esetek száma a Wolbachia baktériummal fertőzött szúnyogok bevetésének köszönhetően – írja a BBC hírportálja.</b>
      </p>
      <p>A dengue-lázat vírus okozza, amely szúnyogokkal terjed emberről emberre. A tünetek változóak, vannak, akiknél nincs jele a fertőzésnek, másoknál influenzaszerű tünetek jelentkeznek.</p>
      <p>A dengue-láz vérzéses formája évente 25 ezer ember halálát okozza.</p>
      <p>Az Egészségügyi Világszervezet (WHO) szerint az elmúlt 50 évben drámaian megnőtt az új esetek száma világszerte.</p>
      <p>1970-ben még mindössze kilenc ország küzdött súlyos dengue-járvánnyal, mostanra azonban több mint 100 országban van folyamatosan jelen a betegség.</p>
      <p>A világ népességének nagyjából fele él a veszélyeztetett övezetekben, és évente 390 millióan fertőződnek meg. Az érintett országok többsége trópusi és szubtrópusi éghajlaton fekszik, az esetek 70 százalékát Ázsiában regisztrálják.</p>
      <p>A Wolbachia baktérium és a dengue-vírus a vérben egymással verseng a táplálékért, így a dengue-vírus nehezebben tud fejlődni a szúnyogban. Ha a vírus nem tud szaporodni, akkor sokkal kisebb eséllyel terjed át másik szervezetre a szúnyog csípésével.</p>
      <p>Számos rovarfaj, köztük az ecetmuslica is hordozza ezt a baktériumot. A dengue-láz terjesztéséért elsődlegesen felelős egyiptomi csípőszúnyog azonban általában nem, ezért a kutatók a Wolbachia különböző törzseit fecskendezték be a szúnyoglárvákba, hogy megnézzék, mely fajok képesek fennmaradni a különböző éghajlatú területeken.</p>
      <p>A Wolbachia baktérium anyáról ivadékára öröklődik a pete útján, a környezetben nem terjed. A Glasgowi Egyetem munkatársa, Steven Sinkins szerint a baktérium nem veszélyes az emberre.</p>
      <p>Jelenleg számos terepkísérlet zajlik világszerte: a kutatók már közöltek egy tanulmányt a Current Biology című folyóiratban, a friss adatokat pedig az Amerikai Trópusi Orvostudományi és Higiéniai Társaság éves találkozóján ismertetik Marylandben.</p>
      <p>Az eredmények szerint a Kuala Lumpurban, a Jáva szigetén és a brazíliai Niteróiban zajló tesztek is a dengue-lázas esetek számának drasztikus csökkenését mutatják. Az ausztráliai Északi területen pedig megállt a betegség terjedése.</p>
      <p>(https://www.bbc.com/news/health-50487724)</p>
    </article>
  </body>
</html>