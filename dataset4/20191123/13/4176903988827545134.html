<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/podrska-grada-i-rekreativcima-i-profesionalcima-u-sportu/"/>
    <meta property="og:site_name" content="Krstarica"/>
    <meta property="article:published_time" content="2019-11-23T13:26:00+00:00"/>
    <meta property="og:title" content="Podrška Grada i rekreativcima i profesionalcima u sportu"/>
    <meta property="og:description" content="BEOGRAD - Osmi Sajam sporta otvoren je juče na Beogradskom sajmu, a danas su štandove Sekretarijata za sport, Sportskog saveza Beograda i dokumentarnog"/>
  </head>
  <body>
    <article>
      <h1>Podrška Grada i rekreativcima i profesionalcima u sportu</h1>
      <address><time datetime="2019-11-23T13:26:00+00:00">23 Nov 2019, 13:26</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Osmi Sajam sporta otvoren je juče na Beogradskom sajmu, a danas su štandove Sekretarijata za sport, Sportskog saveza Beograda i dokumentarnog filma i serijala „Kako postati šampion“, posetili gradska sekretarka za sport i omladinu Dragana Belojević i podsekretar Nikola Rajičić.</p>
      <p>Dragana Belojević je u ime Sekretarijata za sport i omladinu izrazila zadovoljstvo jer je osmi Sajam sporta organizovan besprekorno.</p>
      <p>„U fokusu Sekretarijata nije isključivo profesionalni sport, već i rekreativni, ali vodimo računa i o deci i starijima sa posebnim potrebama“, rekla je ona i čestitala Atletskom savezu Beograda i Gradu Beogradu na dobijenoj organizaciji Svetskog dvoranskog prvenstva 2022. godine.</p>
      <p>To je jako bitno za grad, a zamenik gradonačelnika Goran Vesić je uložio veliki trud da naš grad dobije organizaciju tog izuzetno značajnog događaja, dodala je ona.</p>
      <p>Govoreći o dokumentarnom filmu i TV serijalu „Kako postati šampion“, Nikola Rajičić je istakao da je Srbija zemlja sporta i da naši vrhunski sportisti, koji su osvojili veliki broj odličja na međunarodnoj sceni, predstavljaju pravi primer mladim ljudima koji su na početku karijera.</p>
      <p>„Verujemo da će dokumentarni film „Kako postati šampion“, koji je Grad Beograd finansijski podržao, izazvati veliku pažnju što takođe važi i za seriju koja će biti emitovana pred početak Olimpijskih igara u Tokiju 2020. godine“, rekao je on, saopštio je Beoinfo.</p>
      <p>(Tanjug)</p>
    </article>
  </body>
</html>