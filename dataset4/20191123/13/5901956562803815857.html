<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/pri-plasticnih-posodah-ne-varcujmo-244217"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T13:49:00+00:00"/>
    <meta property="og:title" content="Pri plastičnih posodah ne varčujmo"/>
    <meta property="og:description" content="Nad plastiko se marsikdo zmrduje, a resnici na ljubo je plastična posoda izjemno uporabna in praktična, imajo jo tudi okoljsko ozaveščeni. V kuhinji imamo različne vrste plastičnih posod, najpog..."/>
  </head>
  <body>
    <article>
      <h1>Pri plastičnih posodah ne varčujmo</h1>
      <h2>Naši domovi so hočeš nočeš polni plastičnih izdelkov, veliko jih najdemo tudi v kuhinji; posoda za shranjevanje živil naj ima pokrov, ki se dobro zapira.</h2>
      <address><time datetime="2019-11-23T13:49:00+00:00">23 Nov 2019, 13:49</time> by <a rel="author">Alenka Kociper</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1698041.jpg"/>
          <figcaption>GETTY IMAGES/ISTOCKPHOTOČe imamo v zamrzovalniku prostor, živila zelo pregledno spravimo v plastičnih posodah.</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1698029.jpg"/>
          <figcaption>GETTY IMAGES/ISTOCKPHOTONekateri imajo raje steklene kozarce. FOTOGRAFIJE: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1698045.jpg"/>
          <figcaption>GETTY IMAGES/ISTOCKPHOTOPlastične so nepogrešljive za malico.</figcaption>
        </figure>
      </slideshow>
      <p>Nad plastiko se marsikdo zmrduje, a resnici na ljubo je plastična posoda izjemno uporabna in praktična, imajo jo tudi okoljsko ozaveščeni.<br/>V kuhinji imamo različne vrste plastičnih posod, najpogosteje jih uporabljamo za shranjevanje živil, v shrambi, hladilniku ali zamrzovalniku.</p>
      <figure>
        <img src="https://www.slovenskenovice.si/images/slike/2019/10/29/1698029.jpg"/>
        <figcaption>Nekateri imajo raje steklene kozarce. FOTOGRAFIJE: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Pri njih je zelo pomembno, da se dobro zapirajo, saj tako živila ostanejo dlje sveža, pa tudi vonji različnih jedi, ki so na primer skupaj v hladilniku ali shrambi, se ne mešajo. Ko kupujemo plastične posode, je najbolje vzeti komplet različnih velikosti, tako lahko prazne zlagamo drugo v drugo in v omari bodo zavzele kar se da malo prostora. Pred nakupom preverimo, da se pokrovi res dobro prilegajo in zapirajo.</p>
      <blockquote>Za malico si lahko omislimo stekleno posodo s plastičnim pokrovom, ki dobro tesni.</blockquote>
      <p>​Pri plastiki velja, da je bolje kupiti kakovostno, četudi je dražja. Tako bomo kasneje marsikaj prihranili pa tudi dlje bodo zdržale. Cenena posoda se lahko zvije, če jo pomivamo v stroju pri višjih temperaturah, in če imamo smolo, po enem pomivanju ne bomo mogli več namestiti pokrova. Plastične posode iz kakovostnega materiala lahko brez skrbi pomivamo v stroju.<br/><br/>​Posebno pozornost namenimo posodam za spravljanje malice, ki naj bodo prav tako iz dobre plastike, hkrati pa pomislimo, kaj bomo vanje največkrat spravljali. Solate, testenine ali juhe? Kupimo tako, ki je za naše potrebe najbolj funkcionalno oblikovana.<br/><br/>Tudi za spravljanje živil v zamrzovalnik so zelo uporabne, zlasti kadar imamo kuhane, redke jedi, na primer juhe, enolončnice, golaž. Seveda si težko predstavljamo, da bi bistro govejo juho nalili v plastično vrečko, jo neprepustno zaprli in položili v zamrzovalnik. Vedeti pa moramo, da posode zavzamejo več prostora kot živila, tesno spravljena v vrečke. Čeprav so živila v posodah lahko pregledno pospravljena, na pokrov napišimo, kaj je v njih, in datum zamrzovanja.</p>
      <blockquote>Za zamrzovanje ali shranjevanje v shrambi je plastična posoda zelo uporaba.</blockquote>
      <p>Posebne plastične posode lahko kupimo za živila, ki jih hranimo v shrambi ali kuhinjski omari, na primer kaše, riž, moko, testenine, začimbe, čaj in drugo, pa tudi suho sadje, kakav za otroke in različna semena. Čeprav trgovci ponujajo prav lepe plastične posode, mnogi suha živila raje spravljajo v steklene kozarce. Tudi ti so lahko videti dobro, če imajo nov, lep pokrovček, sicer pa niti namenske steklene posode niso več tako drage. Steklene si privoščimo vsaj za na pult ali drugo vidno mesto. </p>
    </article>
  </body>
</html>