<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904862/clement-onthult-gevoel-van-omkoping-verdedigers-gingen-aan-de-kant-voor-mij-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-23T13:18:00+00:00"/>
    <meta property="og:title" content="Clement doet boekje open: &quot;Wij zeiden onderling: &quot;Dit was geen normale match&quot;&quot;"/>
    <meta property="og:description" content="De storm rond"/>
  </head>
  <body>
    <article>
      <h1>Clement doet boekje open: "Wij zeiden onderling: "Dit was geen normale match""</h1>
      <address>
        <time datetime="2019-11-23T13:18:00+00:00">23 Nov 2019, 13:18</time>
      </address>
      <p>
        <b>De storm rond <a href="https://www.voetbalprimeur.be/nieuws/903551/onder-invloed-van-propere-handen-beerschot-lijdt-miljoenen-verlies-in-boekjaar-.html?utm_source=doorlink&amp;utm_medium=doorlink&amp;utm_campaign=%2F">operatie Propere Handen is even uitgewoed</a>, maar het zal voor altijd een gitzwarte pagina uit het Belgische voetbal blijven. De gedachte leeft dat de perikelen rond KV Mechelen en Waasland-Beveren slechts het topje van de ijsberg zijn. Philippe Clement komt nu met een opvallende getuigenis.</b>
      </p>
      <p>In het programma <i>T1 </i>op <i>Play Sports </i>geeft de trainer van Club Brugge aan dat hij in zijn spelerscarrière ook eens meemaakte dat de boel belazerd werd. "We hebben ooit met Club Brugge op Bergen gespeeld", verwijst Clement naar het inmiddels ter ziele gegane RAEC Mons. "Wij zijn daar met 0-9 gaan winnen."</p>
      <p>"Ik stond in die wedstrijd centraal achterin. Op een bepaald moment in de match krijg ik de bal en dribbel in. Ik had toen het gevoel dat de spelers uit de weg gingen voor mij, in plaats van mij te verhinderen", duikt Clement in zijn herinneringen.</p>
      <p>"We winnen daar met 0-9. Na die wedstrijd hebben wij gedacht, en we hebben dat ook onderling gezegd: "Dit was geen normale wedstrijd." Dat is het enige moment in heel mijn carrière dat ik dat gevoel heb gehad", besluit Clement.</p>
      <p><b>Speciale avond</b><br/>De bewuste wedstrijd dateert van 8 mei 2004, een eindeseizoensmatch dus. Voor het overige had Mons in dat seizoen geen al te spectaculaire nederlagen geleden. Voor Club Brugge scoorde Gert Verheyen in die partij een loepzuivere hattrick, op amper zes minuten tijd bovendien. De 0-9-overwinning staat trouwens nog steeds in de geschiedenisboeken van Club: nooit eerder won het met zulke grote cijfers op verplaatsing.</p>
      <aside>Lees meer<br/><a href="https://www.voetbalprimeur.be/nieuws/904820/clement-waarschuwt-spelers-club-brugge-galatasaray-wil-oorlog-maken-.html?itm_source=www.voetbalprimeur.be&amp;itm_medium=highlighted-content">Clement waarschuwt spelers Club Brugge: “Galatasaray wil oorlog maken”</a></aside>
    </article>
  </body>
</html>