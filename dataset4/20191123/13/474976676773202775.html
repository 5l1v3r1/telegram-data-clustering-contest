<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121373/andrzej-duda-deklasuje-rywali-fatalny-wynik-malgorzaty-kidawy-blonskiej-i-szymona-holowni.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-23T13:37:00+00:00"/>
    <meta property="og:title" content="Andrzej Duda deklasuje rywali. Fatalny wynik Małgorzaty Kidawy-Błońskiej i Szymona Hołowni"/>
    <meta property="og:description" content="Najnowszy sondaż prezydencki IBRiS dla Wirtualnej Polski pokazuje, że Andrzej Duda zostawia rywali daleko w tyle. Obecny prezydent może dziś liczyć na 43,8 proc. głosów."/>
  </head>
  <body>
    <article>
      <h1>Andrzej Duda deklasuje rywali. Fatalny wynik Małgorzaty Kidawy-Błońskiej i Szymona Hołowni</h1>
      <address>
        <time datetime="2019-11-23T13:37:00+00:00">23 Nov 2019, 13:37</time>
      </address>
      <h4>Najnowszy sondaż prezydencki IBRiS dla Wirtualnej Polski pokazuje, że Andrzej Duda zostawia rywali daleko w tyle. Obecny prezydent może dziś liczyć na 43,8 proc. głosów.</h4>
      <p>43,8 proc. głosów - na tyle w nadchodzących wyborach prezydenckich liczyć może dziś urzędujący prezydent Andrzej Duda. Z sondażu IBRiS dla WP wynika, że różnica między nim a ubiegającą się o kandydaturę z ramienia PO Małgorzatą Kidawą-Błońską, jest ogromna. Wicemarszałek Sejmu odnotowała w tym badaniu 21,8 proc. poparcia, co daje 22 punkty procentowe dystansu.</p>
      <p>Co z resztą kandydatów? Ich wyniki również nie napawają optymizmem. Na trzecim miejscu, z wynikiem 9,5 proc., znalazł się Adrian Zandberg, a tuż za nim Władysław Kosiniak-Kamysz (8,3 proc.).</p>
      <p>Ostatni "partyjny" kandydat", czyli Krzysztof Bosak, może dziś liczyć na 4 proc. poparcia. Z kolei wybór Szymona Hołowni wskazało 3,7 proc. respondentów.</p>
      <p>6,1 proc. nie potrafiło wskazać kandydata, "żaden z powyższych" odpowiedziało 2,9 proc.</p>
      <p>Szczegółowe wyniki sondażu wskazują, że Andrzej Duda wygrywa zarówno wśród mężczyzn, jak i kobiet. Głos na urzędującego prezydenta oddać chcą również badani z niemal wszystkich grup wiekowych, w tym grupy najmłodszej (18-24 lat). Jedynie grupa najstarsza (70 lat i więcej) deklaruje w większości poparcie kandydatki KO.</p>
      <p>Niepokojące dla Małgorzaty Kidawy-Błońskiej powinno być również to, że czarnym koniem tych wyborów może okazać się Adrian Zandberg. Polityk Lewicy osiągnął najlepszy wynik w dużych miastach.</p>
      <footer>/ Źródło: wp.pl <br/>/ bal</footer>
    </article>
  </body>
</html>