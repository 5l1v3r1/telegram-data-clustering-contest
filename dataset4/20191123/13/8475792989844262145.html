<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasternorrland/politisk-strid-om-timras-nya-simhall"/>
    <meta property="og:site_name" content="SVT Nyheter"/>
    <meta property="article:published_time" content="2019-11-23T13:04:50+00:00"/>
    <meta property="og:title" content="Politisk strid om Timrås nya simhall"/>
    <meta property="og:description" content="Frågan om en ny simhall i Timrå utvecklar sig nu till en politisk strid där oppositionen av ekonomiska skäl vill vänta med byggandet."/>
  </head>
  <body>
    <article>
      <h1>Politisk strid om Timrås nya simhall</h1>
      <address><time datetime="2019-11-23T13:04:50+00:00">23 Nov 2019, 13:04</time> by <a rel="author">Håkan Alamaa</a></address>
      <slideshow>
        <figure>
          <img src="https://www.svtstatic.se/image/wide/992/24587743/1574514145"/>
          <figcaption>
            <cite>Foto: Simon Paulin, TT</cite>
          </figcaption>
        </figure>
        <figure>
          <img src="https://www.svtstatic.se/image/wide/992/24587803/1574515211"/>
          <figcaption>Den gamla badhustomten är såld till nya ägare. Kommunen hyr in sig hos en privat fastighetsägare och måste flytta ut senast vid utgången av 2021.<cite>Foto: Rolf Lunneborg, SVT</cite></figcaption>
        </figure>
      </slideshow>
      <p>
        <b>Frågan om en ny simhall i Timrå utvecklar sig nu till en politisk strid där oppositionen av ekonomiska skäl vill vänta med byggandet.</b>
        <b>Frågan om en ny simhall i Timrå utvecklar sig nu till en politisk strid där oppositionen av ekonomiska skäl vill vänta med byggandet.</b>
      </p>
      <p>Den politiska majoriteten i Timrå vill ersätta den gamla simhallen med en ny. Anläggningen planeras bland annat innehålla en bassäng med åtta 25-metersbanor och en undervisningsbassäng med höj- och sänkbar botten. Hösten 2021 är det enligt planerna dags för första doppet.</p>
      <p>Arbetet med den nya simhallen har påbörjats, NCC har upphandlats som entreprenör och bland annat har vatten och avlopp dragits. När NCC kontrakterades för ett år sedan uppgavs att projektet skulle kosta 170 miljoner kronor. På senare tid har summan 250 miljoner nämnts.</p>
      <figure>
        <img src="https://www.svtstatic.se/image/wide/992/24587803/1574515211"/>
        <figcaption>Den gamla badhustomten är såld till nya ägare. Kommunen hyr in sig hos en privat fastighetsägare och måste flytta ut senast vid utgången av 2021.<cite>Foto: Rolf Lunneborg, SVT</cite></figcaption>
      </figure>
      <h3>Ska kontrakt skrivas?</h3>
      <p>På måndag står bygget åter på dagordningen, nu ska Timrå kommunfullmäktige besluta om man går vidare och skriver kontrakt för själva byggnationen. Frågan har redan manglats igenom kommunstyrelsen, där krävde oppositionen att projektet gör halt och att frågan om ny simhall skickas vidare till budgetberedning år 2021. Oppositionen förlorade med en röst.</p>
      <h3>”Ansvarslöst”</h3>
      <p>Inför fullmäktigebeslutet på måndag laddar nu oppositionen om. I ett yrkande om återremiss som kommer att läggas fram till fullmäktige slår man fast att man inte är motståndare till en simhall, men man menar att investeringen inte är finansierad. Dessutom vill man se en redovisning av kommande driftskostnader.</p>
      <p>Yrkandet har undertecknats av företrädare för Moderaterna, Centern och Kristdemokraterna. De påminner om att det bara var en månad sedan som Socialdemokraterna och Vänstern röstade igenom en skattehöjning för att täcka kommunens underskott. Att i det läget dra på sig miljonutgifter menar man är ansvarslöst.</p>
      <p>När frågan togs upp i kommunstyrelsen var även Liberalerna, Sverigedemokraterna och Timråpartiet inne på samma linje.</p>
      <h3>Minoritetsåterremiss</h3>
      <p>Enligt vad SVT Västernorrland erfar kan det också komma att bli fråga om en så kallad minoritetsåterremiss. Alltså att frågan skjuts upp till nästa kommunfullmäktige. Förfarandet innebär att en minoritet av fullmäktigeledamöterna kan driva igenom en bordläggning av en fråga som är dåligt beredd. Bordläggningen kräver då en tredjedel av rösterna, i Timrås fall 14 röster. Detta förfarande kan bara förekomma en gång i samma ärende.</p>
      <related>
        <h4>Relaterat</h4>
        <a href="https://www.svt.se/nyheter/lokalt/vasternorrland/oppositionen-vill-skjuta-pa-nya-simhallen-i-timra"/>
        <a href="https://www.svt.se/nyheter/lokalt/vasternorrland/sa-blir-timras-nya-simhall"/>
      </related>
    </article>
  </body>
</html>