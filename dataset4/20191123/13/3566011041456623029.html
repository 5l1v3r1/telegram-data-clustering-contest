<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546255.html/%D8%AC%D8%B0%D8%A8-%D9%BE%D8%B1%D8%B3%D8%AA%D8%A7%D8%B1%D8%A7%D9%86-%D9%88%D8%A7%D8%B1%D8%AF%D8%A7%D8%AA%DB%8C-%D9%87%D9%85%D8%B2%D9%85%D8%A7%D9%86-%D8%A8%D8%A7-%D8%AE%D8%A7%D9%86%D9%87-%D9%86%D8%B4%DB%8C%D9%86%DB%8C-20-%D9%87%D8%B2%D8%A7%D8%B1-%D9%BE%D8%B1%D8%B3%D8%AA%D8%A7%D8%B1-%D8%A7%DB%8C%D8%B1%D8%A7%D9%86%DB%8C--%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-%DA%A9%DB%8C%D9%81%DB%8C%D8%AA-%D8%B1%D8%A7-%D9%81%D8%AF%D8%A7%DB%8C-%D9%86%DB%8C%D8%B1%D9%88%DB%8C-%D8%A7%D8%B1%D8%B2%D8%A7%D9%86-%D9%85%DB%8C-%DA%A9%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T13:50:00+00:00"/>
    <meta property="og:title" content="جذب پرستاران وارداتی همزمان با خانه نشینی 20 هزار پرستار ایرانی/ وزارت بهداشت کیفیت را فدای نیروی ارزان می کند؟"/>
    <meta property="og:description" content="برخی رسانه ها در هفته های اخیر از تدوین پیش نویس اولیه آیین نامه جذب پرستاران جویای کار اتباع بیگانه در وزارت بهداشت خبر دادند، که این ماجرا به حواشی خانه نشینی 20 هزار پرستار بیکار دامن زد."/>
  </head>
  <body>
    <article>
      <h1>جذب پرستاران وارداتی همزمان با خانه نشینی 20 هزار پرستار ایرانی/ وزارت بهداشت کیفیت را فدای نیروی ارزان می کند؟</h1>
      <h2>دانا گزارش می‌دهد؛</h2>
      <address>
        <time datetime="2019-11-23T13:50:00+00:00">23 Nov 2019, 13:50</time>
      </address>
      <p>برخی رسانه ها در هفته های اخیر از تدوین پیش نویس اولیه آیین نامه جذب پرستاران جویای کار اتباع بیگانه در وزارت بهداشت خبر دادند، که این ماجرا به حواشی خانه نشینی 20 هزار پرستار بیکار دامن زد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ برخی رسانه ها در هفته های اخیر از تدوین پیش نویس اولیه آیین نامه جذب پرستاران جویای کار اتباع بیگانه در وزارت بهداشت خبر دادند، که این ماجرا به حواشی خانه نشینی 20 هزار پرستار بیکار دامن زد.</p>
      <p>البته این خبر از سوی معاون پرستاری وزارت بهداشت تکذیب شد؛ مریم حضرتی، معاون پرستاری وزارت بهداشت در گفت وگوی زنده شبکه خبر درباره جذب ۶ هزار پرستار خارجی در کشور گفت: این خبر را تکذب می‌کنیم. جذب ۶ هزار پرستار بیگانه منطقی و معقول نیست و اصلا انجام نشده است.</p>
      <p>با وجود این تکذیب کمبود پرستار همچنان از جمله چالش‌های مهم بیمارستان‌ها و مراکز بهداشتی و درمانی سراسر کشور به خصوص در مناطق دور‏افتاده است.</p>
      <p>محمد شریفی مقدم، دبیر کل خانه پرستار خبر تدوین پیش‌نویس اولیه آیین‌نامه جذب پرستاران جویای کار اتباع بیگانه، گفت: در حالی که بیش از ۲۰ هزار پرستار جوان جویای کار در سیستم پرستاری کشور داریم باور این مسئله سخت است که از سوی معاونت پرستاری برای پرستاران جویای کار اتباع بیگانه بخواهند آیین نامه تهیه کنند.</p>
      <p>البته معاون پرستاری وزارت بهداشت در ادامه درباره بیکاری ۲۰  هزار پرستار در کشور گفت:: ۲۰ هزار پرستار بیکار در کشور نداریم و اگر داشتیم وضعمان این نبود.</p>
      <p>با این حال معاونت پرستاری معتقد است چون در استان‌های مرزی تقاضا برای پرستاری وجود ندارد چنانچه پرستار بیگانه در این مناطق تقاضای کار کند ما مجوزهایش را صادر خواهیم کرد.</p>
      <p>گرچه مریم حضرتی در گفت‌وگوی با روزنامه ایران اعلام کرد که تدوین این آیین‌نامه‌ برای رفع موانع قانونی در جذب پرستاران خارجی اغلب افغانستانی در مناطق محروم است. به گفته حضرتی، در این آیین‌نامه اولویت جذب با پرستار ایرانی است یعنی اگر در یک منطقه هم پرستار ایرانی جویای کار داشته باشیم هم پرستار خارجی، اولویت با ایرانیان است، هرچند که در این آیین‌نامه جدید پرستاران اتباع بیگانه به استخدام رسمی دولت در نمی آیند.</p>
      <p>بنابر اعلام معاونت پرستاری وزارت بهداشت هنوز پرستار خارجی به جمع پرستاران موجود در بیمارستان‌های ایران اضافه نشده‌اند، اما آیین‌نامه تدوین‏شده، آن را راهکاری برای حل مشکل کمبود پرستار در مناطق محرومی از جمله ایرانشهر، جیرفت و شهرهای استان هرمزگان می‌داند. مناطق محروم و کم‏برخوردار و دورافتاده که به گفته معاون پرستاری وزارت بهداشت، پرستاران افغان اعلام آمادگی کرده‌اند که حاضرند آنجا کار کنند. گرچه تعداد این پرستاران محدود است، اما شاید همین‌ افراد بتوانند بخشی از مشکلات را در بیمارستان‌های این مناطق حل کنند.</p>
      <p>طبق آمار دبیرکل خانه پرستاری تعداد استاندارد پرستار به ازای هر تخت بیمارستان حداقل 2 نفر است اما در شرایط حاظر میانگین پرستار به تخت ۰.۹ است که تقریبا دو برابر کمتر از رقم استاندارد آن است. در بخش جنرال به ازای ۴بیمار یک پرستار و در شیفت بعدازظهر به هر ۱۰ بیمار یک پرستار می‌دهند و در شیفت شب به ازای هر 20 تخت یک پرستار وجود دارد. بنابراین مراکز درمانی و بیمارستانی ایران نیاز به حداقل دو برابر شدن جمعیت کنونی پرستارهای ایرانی دارد تا بتوان گفت مردم حداقل مراقبت‌ها را از پرستاران دریافت می‌کنند.</p>
      <p>حیدرعلی عابدی، نماینده مردم اصفهان در مجلس شورای اسلامی درباره تدوین پیش نویس اسن آیین نامه گفته است که پرستاران ایرانی اقدام نکنند، فرصت‌های پرستاری در مناطق محروم به غیرِایرانی‌ها داده می‌شود و این تهدیدی برای فعالیت پرستاران داخلی محسوب نمی‌شود.</p>
      <p>گفته‌های این نماینده مجلس در حالی است که بسیاری از پرستارانی که مخالف این بند از آیین‌نامه جدید در استخدام پرستاران هستند، وزارت بهداشت را متهم به اهمال‏ کاری در نظام سلامت و پرستاری از بیماران و خرید نیروی ارزان کرده‌اند.</p>
      <p>احمد شریفی‏ مقدم دبیرکل خانه پرستاری درباره بکارگیری نیروی پرستاری از اتباع بیگانه گفت: این طرح به دنبال نیروی ارزان‏ قیمت است و کیفیت اهمیتی ندارد.</p>
      <p>اینکه بیکاری نیروهای پرستار جیوای کار نادیده گرفته شود و برای جیران نیروی کار در مناطق محروم به جذب اتباع افغانستانی مبادرت شود سئولاتی را در ذهن مطرح می کند؛ از جمله اینکه آیا پرستار خارجی از نظر فرهنگی و روانی قادر به برقراری ارتباط با بیمار ایرانی است؟ و آیا دستمزد این پرستاران «وارداتی» را ارزی می‌دهند یا ریالی؟! آیا محدودیتی برای جذب اتباع بیگانه در این طرح گنجانده شده است</p>
      <p>این طرح علی‌رغم نارضایتی پرستاران ایرانی اما گویا مورد تایید و استقبال مسئولان وزارت بهداشت و نمایندگان مجلس است. با این حال باید دید که آیا انتقادات می‌تواند آنها را از تصویب این آیین‌نامه منصرف کند یا نه؟</p>
      <p>انتهای پیام/</p>
    </article>
  </body>
</html>