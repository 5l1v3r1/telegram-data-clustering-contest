<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elle.ua/moda/fashion-blog/skandalna-kurtka-melan-tramp-ta-nsh-modn-pomilki-pershih-led/"/>
    <meta property="og:site_name" content="Elle"/>
    <meta property="article:published_time" content="2019-11-23T13:12:00+00:00"/>
    <meta property="og:title" content="Скандальна куртка Меланії Трамп та інші модні помилки перших леді"/>
    <meta property="og:description" content="Спеціалістка з комунікацій у сфері дипломатії Катерина Карпюк розповідає про модні помилки жінок-політиків"/>
  </head>
  <body>
    <article>
      <h1>Скандальна куртка Меланії Трамп та інші модні помилки перших леді</h1>
      <h2>Спеціалістка з комунікацій у сфері дипломатії Катерина Карпюк розповідає про модні помилки жінок-політиків</h2>
      <address>
        <time datetime="2019-11-23T13:12:00+00:00">23 Nov 2019, 13:12</time>
      </address>
      <p>Попри те, що нині в політиці переважну більшість становлять чоловіки, жінок із кожним роком стає дедалі більше і вони впевнено опановують не тільки тонкощі ведення дипломатичних перемовин та законотворення, але й формування власного іміджу.</p>
      <figure>
        <img src="https://elle.ua/upload/image/gettyimages-1060172436_(1).jpg"/>
      </figure>
      <p>Згідно з соціологічними дослідженнями, імідж політика та дипломата на 55% залежить від зовнішнього вигляду, 22% — це мова, тембр голосу, манера говорити, 17% — манера жестикулювати, постава, хода (мова жестів, невербальне сприйняття), і лише 6% — суть, зміст того, що говорить людина. Але така закономірність може спрацювати лише під час перших кількох зустрічей дипломата, і рано чи пізно опонент докопається до цих 6%, розбереться в його політичній платформі й зрозуміє, які політичні погляди відстоює людина. Все ж таки по одежі стрічають, а по уму випроводжають.</p>
      <blockquote>А втім, зовнішній вигляд і манери посідають важливе місце у формуванні іміджу не тільки конкретної людини, а й цілої країни і невдало обраний колір костюма чи занадто теплі обійми можуть стати причиною політичного скандалу.</blockquote>
      <p>Наприклад, у країнах Азії та Сходу навіть певний зоровий контакт може стати двозначним і спричинити чимало проблем. Дуже важливо, щоб жінки-дипломати дотримувалися стриманого і водночас елегантного стилю в одязі. Важко вести серйозні переговори з людиною, у якої досить відверте вбрання. Питання дрес-коду в дипломатії болюче, оскільки деякі відстоюють свої права носити те, що їм хочеться. Якщо йдеться про консервативні країни, то цілком підійде брючний костюм або довга спідниця. Зовсім не обов'язково одягатися як місцеві люди чи навмисно провокувати консервативне суспільство своїм відвертим вбранням.</p>
      <p>До прикладу, поговоримо про дружину екс-лідера Сполучених Штатів — Мішель Обаму, яку в західній пресі нерідко називають любителькою експериментувати з кольорами. З цим не погодитися складно: колишня перша леді США рідко з'являється на публіці в монохромних нарядах. Найчастіше дружина Барака Обами вибирає яскраві й екстравагантні варіанти. Правда, іноді перегинає палицю. Один із найбільш пам'ятних виходів у світ Мішель відбувся в 2009 році в Лондоні. У британській столиці перша леді Штатів з'явилася в досить еклектичному образі. Такий комплект не припав до смаку не тільки королеві, але й громадськості. Точніше, не просто не припав: громадськість влаштувала істерику й вилила на тендітні плечі тодішньої американської першої леді лавину критики.</p>
      <figure>
        <img src="https://elle.ua/upload/image/961bf4234ec958bd59b43b8ecb8e90a1.jpg"/>
      </figure>
      <p>А під час офіційного візиту до Японії вона одяглася в недоречний квітчастий жовтий наряд, чим виказала неповагу, адже в Азії жовтий колір вважається символом верховної влади. Ще з династії Цінь вбрання жовтого кольору було виключно привілеєм правителя. Стародавні імператори резервували жовтий колір для свого виняткового використання. Сторонніх людей, які наважувалися його носити, негайно позбавляли життя. В буддійській традиції жовтий символізує відхід від земних турбот, тому вбрання монахів саме жовтого кольору.</p>
      <figure>
        <img src="https://elle.ua/upload/image/6x7jvucrx-hsk1-3000239-watch_your_step_michelle_obama_disembarks_upon_her_arrival_at_ha-a-10_1426678823731.jpg"/>
      </figure>
      <blockquote>Несхвальну реакцію дістав також і лук Мішель Обами, коли та з'явилася в яскравому костюмі і з непокритою головою на зустрічі з королем Саудівської Аравії.</blockquote>
      <p>У той же день Twitter заполонили злісними хештегами арабською мовою, зміст яких зводився до одного — «Мішель Обама недостатньо скромна». Західна преса відповіла, що перша леді продовжила своєрідну традицію своїх попередниць, наприклад, Гілларі Клінтон і Лори Буш, які також проігнорували «особливий» гардероб під час візиту в Саудівську Аравію в ролі перших леді.</p>
      <p>Екс-кандидатка в президенти США Гілларі Клінтон теж допускає прикрі помилки в своєму зовнішньому вигляді. Одного разу вона безпрецедентно порушила діловий етикет, з'явившись на Національний з'їзд Демократичної партії в Денвері в кричущому помаранчевому костюмі, а на весілля своєї дочки вона прийшла в сукні, яку журналісти тут же охрестили «ходячим наметом».</p>
      <figure>
        <img src="https://elle.ua/upload/image/gettyimages-103175590.jpg"/>
      </figure>
      <p>Справжній скандал у американський пресі минулого року спричинила куртка Меланії Трамп. Перша леді США прилетіла до міста Мак-Аллен, де в спеціальному центрі перебували 55 дітей, яких забрали у батьків-нелегалів. Для візиту місіс Трамп обрала куртку Zara кольору хакі, на спині якої було написано «I really don't care, do you?» (Мені справді байдуже, а тобі?). Неважко уявити, що після цього почалось у соцмережах, а згодом і в ЗМІ. «Марія-Антуанетта була більш інтегрована в життя свого народу, ніж Меланія Трамп», — це один із найстриманіших коментарів того дня. </p>
      <blockquote>І попри те, що згодом прес-секретар Меланії повідомив, що ніякого меседжу куртка не мала, складно повірити, що річ із мас-маркету за 38 доларів з великим написом на всю спину було обрано випадково. Особливо якщо враховувати штат людей, які працюють над іміджем першої леді.</blockquote>
      <figure>
        <img src="https://elle.ua/upload/image/gettyimages-980585888.jpg"/>
      </figure>
      <p>Прикладом модної помилки на українській політичній арені може стати пані Юлія Тимошенко, яка після звільнення з в'язниці на сцені Майдану з'явилася в інвалідному візку, але взута була в туфлі на високих підборах. Тоді такий необачний крок коштував їй кілька відсотків дорогоцінного рейтингу. Але на сьогодні багато чого змінилося, в тому числі й стиль одягу Юлії Володимирівни. Політик врахувала помилки минулого: останнім часом її стиль виважено діловий.</p>
      <p>Збираючись на важливу зустріч, особливо якщо ви представляєте інтереси компанії чи країни, краще кілька разів обміркуйте, що вдягти. А ще краще зверніться до фахівців. Бо глибоке декольте чи недоречний напис на жакеті може зменшити цінність вашої промови на важливу тему або повністю перекресли ваші професійний здобутки.</p>
    </article>
  </body>
</html>