<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_539308/"/>
    <meta property="og:site_name" content="INNnews"/>
    <meta property="article:published_time" content="2019-11-23T13:39:12+00:00"/>
    <meta property="og:title" content="เด็กชาย7ขวบจมน้ำเสียชีวิตที่โคราช"/>
    <meta property="og:description" content="เจ้าหน้าที่ตำรวจ สภ.บัวใหญ่ จังหวัดนครราชสีมา รับแจ้งเห…"/>
  </head>
  <body>
    <article>
      <h1>เด็กชาย7ขวบจมน้ำเสียชีวิตที่โคราช</h1>
      <h2>เกิดเหตุเด็กชาย 7 ขวบ จมน้ำเสียชีวิต ขณะไปเล่นน้ำคลายร้อนในบ่อน้ำท้ายหมู่บ้าน ที่โคราช</h2>
      <address>
        <time datetime="2019-11-23T13:39:12+00:00">23 Nov 2019, 13:39</time>
      </address>
      <p>เจ้าหน้าที่ตำรวจ สภ.บัวใหญ่ จังหวัดนครราชสีมา รับแจ้งเหตุบุคคลสูญหายไปในน้ำ บริเวณบ่อน้ำในที่นาท้ายหมู่บ้านกุดจอก ตำบลกุดจอก อำเภอบัวใหญ่ จังหวัดนครราชสีมา จึงได้ประสานหน่วยกู้ภัยบัวใหญ่ พร้อมทีมประดาน้ำรื่นจิตอาสากู้ชีพ-กู้ภัย ลูกข่ายโรงพยาบาลคง ร่วมออกตรวจสอบที่เกิดเหตุ</p>
      <p>ที่เกิดเหตุ เป็นบ่อน้ำในที่นาท้ายหมู่บ้านความลึกประมาณ 2-3 เมตร ซึ่งทราบชื่อผู้สูญหายในน้ำเด็กชายธีรศักดิ์  อายุ 7 ขวบ โดยจากการสอบถามผู้ที่เห็นเหตุการณ์ทราบว่าเด็กชายธีรศักดิ์ พร้อมด้วยเพื่อนในวัยเดียวกันอีก 2 คน ได้นำข้าวเที่ยงมาให้ผู้เป็นยายซึ่งทำนาอยู่ใกล้กับบ่อน้ำที่เกิดเหตุ หลังเอาข้าวให้ยายเสร็จจึงได้ชักชวนกันไปหาปลาในท้องนาที่เกี่ยวข้าวเสร็จแล้วตามประสาเด็กที่เห็นปลาว่ายอยู่ในโคลนจึงอยากลงเล่น หลังจากนั้นก่อนกลับบ้านก็ชักชวนกันลงล้างตัวและเล่นน้ำในบ่อน้ำที่เกิดเหตุก่อนที่เด็กชายธีรศักดิ์จะจมน้ำสูญหายไป</p>
      <p>ซึ่งเพื่อนๆ เมื่อเห็นเหตุการณ์ดังนั้นจึงได้วิ่งเข้าไปในหมู่บ้านตามผู้ใหญ่ให้มาช่วยเหลือ แต่ก็ไม่สามารถหาได้พบ จึงได้ประสานทีมประดาน้ำในการลงงมหาตามที่เพื่อนผู้สูญหายชี้จุดที่จมน้ำครั้งสุดท้าย หลังใช้ความพยายามประมาณ 20 นาที ทีมประดาน้ำรื่นจิตอาสาก็พบศพของเด็กชายธีรศักดิ์จมอยู่ก้นบ่อท่ามกลางความเศร้าเสียใจของบรรดาญาติและเพื่อนของเด็กชาย เบื้องต้นเจ้าหน้าที่ตำรวจให้กู้ภัยนำศพส่งชันสูตรสาเหตุการเสียชีวิตที่แน่ชัดที่โรงพยาบาลบัวใหญ่ ก่อนมอบศพให้ญาตินำกลับไปบำเพ็ญกุศลทางศาสนาต่อไป</p>
    </article>
  </body>
</html>