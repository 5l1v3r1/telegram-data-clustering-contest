<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/tecnologia/tlc/2019/11/23/black-friday-italiani-spendono-13-mld_a1f91aa8-9a81-4261-84f4-8a967419fb9c.html"/>
    <meta property="og:site_name" content="ANSA.it"/>
    <meta property="article:published_time" content="2019-11-23T13:48:56+00:00"/>
    <meta property="og:title" content="Black Friday, italiani spendono 1,3 miliardi"/>
    <meta property="og:description" content="Si avvicinano le giornate del Black Friday e del Cyber Monday, che come ogni anno aprono la corsa ai regali natalizi. In Italia verranno spesi circa 1,3 miliardi di euro, il 25% in più rispetto al 2018. (ANSA)"/>
  </head>
  <body>
    <article>
      <h1>Black Friday, italiani spendono 1,3 miliardi</h1>
      <h2>PoliMi, +25% sul 2018. Kaspersky, 15% aumento dei cyberattacchi</h2>
      <address><time datetime="2019-11-23T13:48:56+00:00">23 Nov 2019, 13:48</time> by <a rel="author">Redazione ANSA</a></address>
      <p>- Si avvicinano le giornate del Black Friday e del Cyber Monday, che come ogni anno aprono la corsa ai regali natalizi. In Italia verranno spesi circa 1,3 miliardi di euro, il 25% in più rispetto al 2018. E' lo scenario che prevede l'Osservatorio eCommerce B2c Netcomm del Politecnico di Milano.<br/>    Mentre gli esperti di cyber sicurezza raccomandano attenzione negli acquisti online. Secondo l'Osservatorio, diventa sempre più centrale il ruolo dello smartphone negli acquisti online, con il peso dello shopping dai dispositivi mobili che supererà il 40% del totale.<br/>    "Sono eventi di marketing che se ben utilizzati possono generare benefici sia per i consumatori sia per i venditori", spiega Valentina Pontiggia, Direttore dell'Osservatorio, che ricorda il caso della festa dei single in Cina, l'11 novembre. "In meno di un giorno i due giganti dell'eCommerce Alibaba e JD.com, hanno realizzato due volte il valore dell'eCommerce italiano annuale.<br/>    Questo successo fa riflettere sul fatto che la Cina è sempre più rilevante e in grado di influenzare le dinamiche del settore a livello mondiale". Secondo la società di sicurezza Kaspersky, in queste occasioni gli utenti online sono sempre più esposti al rischio di attacchi informatici che sono aumentati del 15% rispetto allo scorso anno. Consigliano di evitare acquisti su siti che sembrano sospetti o difettosi, non importa quanto siano vantaggiosi i prezzi; e anche di non cliccare su link sconosciuti che si ricevono su mail o social media da persone mai conosciute. (ANSA)</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>