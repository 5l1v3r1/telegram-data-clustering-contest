<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/cinci-romani-mor-in-fiecare-zi-accidente-rutiere-327051.html"/>
    <meta property="og:site_name" content="Observator"/>
    <meta property="article:published_time" content="2019-11-23T13:45:00+00:00"/>
    <meta property="og:title" content="Cinci români mor la fiecare 24 de ore pe șosele, în accidente rutiere"/>
    <meta property="og:description" content="Cinci români mor la fiecare 24 de ore, iar alți 22 sunt grav răniți în accidente rutiere. Poliția Română a prezentat o statistică a consecințelor accidentelor produse anul trecut."/>
  </head>
  <body>
    <article>
      <h1>Cinci români mor la fiecare 24 de ore pe șosele, în accidente rutiere</h1>
      <address><time datetime="2019-11-23T13:45:00+00:00">23 Nov 2019, 13:45</time> by <a rel="author">Alin Tarnovschi</a></address>
      <p>
        <b>
          <b>Cinci români mor la fiecare 24 de ore, iar alți 22 sunt grav răniți în accidente rutiere. Poliția Română a prezentat o statistică a consecințelor accidentelor produse anul trecut.</b>
        </b>
      </p>
      <p>În total, 1600 de oameni s-au stins din viață în urma accidentelor rutiere produse în 2018.</p>
      <p>Potrivit Poliției Române, principalele cauze ale accidentelor rutiere grave au fost viteza neadaptată la condițiile de drum, traversarea neregulamentară a pietonilor și neacordararea de prioritate pietonilor.</p>
      <p>În medie, în fiecare zi a anului 2018 s-au produs 24 de accidente rutiere grave, care s-au soldat cinci morți, 22 de răniți grav și nouă răniți ușor.</p>
      <p>Spre deosebire de anii trecuți, cele mai multe accidente grave (39%) s-au produs pe raza localităților urbane, respectiv în orașe.</p>
      <h3>Accidentele provocate de șoferi beți, mai multe cu 39%</h3>
      <p>Statisticile Poliției Române arată că, spre deosebire de anul 2017, în anul 2018 numărul accidentelor rutiere grave cauzate de conducerea sub influența alcoolului a crescut cu 39%.</p>
      <p>"Riscul de a muri în cazul producerii unui accident se dublează prin neportul centurii de siguranță: dacă 1 din 8 victime care au purtat centura în momentul accidentului și-a pierdut viața în urma impactului, în cazul victimelor care nu purtau centura 1 din 4 a decedat", se arată în <a href="https://politiaromana.ro/ro/stiri-si-media/comunicate/buletinul-sigurantei-rutiere1574498451">buletinul siguranței rutiere</a>.</p>
      <p>În ceea ce privește indicele de responsabilitate, polițiștii au arătat că bicicliștii și motocicliștii manifestă un comportament mult mai puțin responsabil, fiind cu o mare frecvență vinovați de producerea accidentelor în care sunt implicați.</p>
      <p>"La polul opus, cei care conduceau un mijloc de transport în comun și au fost implicați într-un accident rutier au fost doar în 1 din 5 cazuri vinovați de producerea acelui accident", au explicat polițiștii.</p>
      <p>Cât despre agresivitatea în trafic, aceasta se manifestă cel mai frecvent prin flash-uri şi claxoane, gesturi ori cuvinte obscene, iar în mare parte, conducătorii auto, susțin că sunt mai degrabă victime decât autori.</p>
    </article>
  </body>
</html>