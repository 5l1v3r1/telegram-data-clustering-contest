<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/svet/region/170733/pendarovski-nisam-predsednik-sam-bih-odselio-svoje-zemlje"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T13:44:00+00:00"/>
    <meta property="og:title" content="Pendarovski: Da nisam predsednik, i sam bih se odselio iz svoje zemlje"/>
    <meta property="og:description" content="Predsednik Severne Makedonije Stevo Pendarovski kaže da mladima u regionu nije pružena šansa i da oni imaju pravo da odlaze i traže posao u svetu."/>
  </head>
  <body>
    <article>
      <h1>Pendarovski: Da nisam predsednik, i sam bih se odselio iz svoje zemlje</h1>
      <h2>Predsednik Severne Makedonije Stevo Pendarovski kaže da mladima u regionu nije pružena šansa i da oni imaju pravo da odlaze i traže posao u svetu.</h2>
      <address><time datetime="2019-11-23T13:44:00+00:00">23 Nov 2019, 13:44</time> by <a rel="author">Tanjug</a></address>
      <p>On je na Forumu mladih lidera u Novom Sadu rekao da šansa da se zadrže mladi ljudi u regionu leži u tome da Zapadni Balkan počne da koristi sopstvene resurse i nastavi sa regionalnim autonomnim inicijativama i stvori nešto poput male EU.</p>
      <p>- Oni imaju samo jedan život, svi imamo samo jedan život i niko nije lud da ga traći dok pregovori sa EU traju godinama, a pri tome je prosečna plata u mojoj zemlji 400 evra. Da nisam predsednik i sam bih se odselio iz svoje zemlje - rekao je on, ilustrujući sutuaciju u Severnoj Makedoniji, ali i u regionu.</p>
      <p>Pendarovski smatra da Zapadni Balkan, pored problema na ekonomskom planu muči i apsolutna zavisnost od pomoći EU.</p>
      <p>- Ako ne dobijemo pomoć EU kao da ne znamo šta bi trebalo da radimo. Teško je osloboditi se tog mentaliteta, mada ima izuzetaka. Ideje i kreativnost ljudi u regionu nisu iskorišćene ni 10 odsto - kritičan je Pendarovski.</p>
      <p>On kaže da naša društva mogu da prosperiraju i da imaju odgovarajući nivo napretka samo ako koriste domaće resurse, mlade inteligentne ljude. Smatra da se situacija za dve godine neće mnogo razlikovati od današnje jer nije moguće sve tako brzo promeniti.</p>
      <p>Prema njegovim rečima, ni inicijativa "mini Šenegen" neće promeniti mentalitet ljudi.</p>
      <p>- Moramo da čekamo šta će EU da ponudi i da se tome prilagodimo. Ako nastavimo sa autonomnim regionalnim inicijativama onda ćemo mnogo brže da napredujemo. Ako postanemo pametniji, napredovaćemo. Ako napravimo malu EU u regionu imamo šansu da zadržimo mlade ljude i istinski transformišemo društvo - smatra Pendarovski.</p>
      <related>
        <h4>Pročitajte još:</h4>
        <a href="http://republika.rs/vesti/srbija/170711/Vucic-Nema-vremena-cekanje-moramo-osigurati-perspektivu-mladima"/>
        <a href="http://republika.rs/vesti/srbija/170695/Vucic-Pendarovski-Pahor-mladima-regiona"/>
        <a href="http://republika.rs/svet/region/163665/ponovo-odlaze-pregovora-Albanijom-Severnom-Makedonijom"/>
        <a href="http://republika.rs/svet/region/144908/VIDEO-Topli-pozdrav-Pendarovskog-Borisova-Ljubavi-kako"/>
      </related>
    </article>
  </body>
</html>