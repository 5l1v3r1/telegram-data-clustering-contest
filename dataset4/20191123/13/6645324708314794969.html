<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/balkani/bejancite-po-gryckite-ostrovi-njamat-nadejda-i-potrebnost-da-jivejat-news_1408982.html"/>
    <meta property="og:site_name" content="Actualno.com"/>
    <meta property="article:published_time" content="2019-11-23T13:30:00+00:00"/>
    <meta property="og:title" content="Бежанците по гръцките острови нямат надежда и потребност да живеят"/>
    <meta property="og:description" content="Ситуацията с бежанците на гръцките острови е трагична, може би по-лоша от най-лошата в света и хората са загубили дори надежда и потребност да живеят."/>
  </head>
  <body>
    <article>
      <h1>Бежанците по гръцките острови нямат надежда и потребност да живеят</h1>
      <address><time datetime="2019-11-23T13:30:00+00:00">23 Nov 2019, 13:30</time> by <a rel="author" href="https://www.actualno.com/editors/uid/75" target="_blank">Румен Скрински</a></address>
      <p>Ситуацията с бежанците на гръцките острови е трагична, може би по-лоша от най-лошата в света и хората са загубили дори надежда и потребност да живеят. Това казва Христос Христу, международен директор на неправителствената организация "Лекари без граници" (МСФ), цитиран от агенция МИА. <br/><br/><br/>„Ситуацията на островите е трагична и причината, която я прави още по-трагична, са не само лошите, бих казал, нечовешки условия, в които живеят, не само многобройните нови препятствия, които се появяват пред тях по отношение на достъпа до здравни услуги, процеса на убежище, нито дори ежедневните условия на живот. Това, което прави ситуацията още по-лоша, е тяхното психично здраве, което е достигнало своя предел. Сравнявайки го с други части на света, бих казал, че може да е по-лошо от най-лошите места в света, защото виждам празни погледи у деца и възрастни, които са загубили дори надеждата и потребността да живеят“, казва международният директор на „Лекари без граници“.</p>
      <related>
        <a href="https://www.actualno.com/europe/erdogan-pak-zaplashi-che-shte-pusne-bejancite-kym-evropa-news_1404067.html"/>
      </related>
      <p>Христу обясни, че няма конкретни данни за това колко <a href="https://www.actualno.com/tagnews/%D0%B1%D0%B5%D0%B6%D0%B0%D0%BD%D1%86%D0%B8.html?cpage=31">бежанци и мигранти</a> продължават да използват вече затворения балкански маршрут, през който обаче все още има нелегални преминавания. Експертът подчерта, че условията, в които живеят <a href="https://www.actualno.com/tagnews/%D0%B1%D0%B5%D0%B6%D0%B0%D0%BD%D1%86%D0%B8.html?cpage=31">бежанците и търсещите убежище</a>, са толкова лоши, че дори нямат питейна вода в Самос, а някои идват с надеждата да останат за кратко, но престоят им продължава дори до три години. <br/>„Близо четири години след прилагането на Споразумението ЕС-Турция, имаме 37 000 души, които живеят в нелегални лагери и напълно губят достойнството си. Хората са в капан в условия, които могат да се сравнят с най-лошите места, в които МСФ работят по целия свят. В някои части на лагера „Мория“ има една тоалетна за 200 души, а в Самос е още по-лошо - една за 300 души. Само да ви напомня, че международните стандарти са една тоалетна на 20 души“, каза Христу, отбелязва още БГНЕС. По отношение на новата политика на гръцкото правителство за затваряне на съществуващи лагери и изграждане на затворени центрове на тяхно място, директорът на „Лекари без граници“ коментира, че решението не е да се затворят контролните пунктове и да се изгради нещо, което може би ще има по-добри условия, но което в същото време може да се превърне в затвор.</p>
      <related>
        <a href="https://www.actualno.com/analysis/kakvo-stoi-zad-plana-na-turcija-za-prezaselvane-na-bejanci-news_1391411.html"/>
      </related>
      <p>На среща с чуждестранни кореспонденти в Гърция международният директор на „Лекари без граници“ представи и снимки на импровизираните лагери на Самос и Лесбос, тоест палатките, в които се настаняват бежанци и мигранти, живеещи в това, което според него, са напълно нечовешки условия, призовавайки тази „човешка трагедия да спре веднага“. <br/>Въпреки непрекъснатото прехвърляне на търсещите убежище от островите в други части на Гърция, броят на бежанците и мигрантите в Лесбос, Хиос, Самос, Лерос и Кос остава изключително голям. Хубавото време е особено "благоприятно" за контрабандистите и всеки ден има нови пристигания на мигранти. От понеделник до четвъртък, само за четири дни, по официални данни на гръцкото правителство, са пристигнали 1807 бежанци и мигранти, а само 391 са били прехвърлени от островите в други части на страната. Към 21 ноември 2019 г. 38 479 бежанци и мигранти пребивават на гръцките острови източно от Егейско море, повечето от тях - 18 163 на Лесбос и 15 946 в лагера „Мория“, който има капацитет за настаняване за 2840 души.</p>
    </article>
  </body>
</html>