<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/cantareata-iggy-azalea-a-declarat-ca-i-au-fost-furate-din-locuinta-bijuterii-in-valoare-de-366-000-de-dolari-1922404423022019111319178349"/>
    <meta property="og:site_name" content="News.ro"/>
    <meta property="article:published_time" content="2019-11-23T13:44:02+00:00"/>
    <meta property="og:title" content="Cântăreaţa Iggy Azalea a declarat că i-au fost furate din locuinţă bijuterii în valoare de 366.000 de dolari"/>
    <meta property="og:description" content="Cântăreaţa Iggy Azalea şi partenerul ei, rapperul Playboi Carti, au declarat că le-au fost furate bijuterii în valoare de 366.000 de dolari din locuinţa lor din Atlanta, potrivit unui raport al Poliţiei, citat de Reuters."/>
  </head>
  <body>
    <article>
      <h1>Cântăreaţa Iggy Azalea a declarat că i-au fost furate din locuinţă bijuterii în valoare de 366.000 de dolari</h1>
      <address><time datetime="2019-11-23T13:44:02+00:00">23 Nov 2019, 13:44</time> by <a rel="author">News.ro</a></address>
      <p>
        <b>Cântăreaţa Iggy Azalea şi partenerul ei, rapperul Playboi Carti, au declarat că le-au fost furate bijuterii în valoare de 366.000 de dolari din locuinţa lor din Atlanta, potrivit unui raport al Poliţiei, citat de Reuters.</b>
      </p>
      <p>Iggy, în vârstă de 29 de ani, pe numele real Amethyst Kelly, a declarat Poliţiei că i-au fost furate verighete cu diamante în valoare de 70.000 de dolari, un ceas din aur cu încrustaţii de diamant, marca Audemars Piquet, în valoare de 57.000 de dolari, şi un inel de logodna cu diamant, potrivit raportului Poliţiei.</p>
      <p>Kelly, care a copilărit în Australia şi a devenit celebră după ce s-a mutat în Statele Unite la vârsta de 16 ani, le-a declarat poliţiştilor că se afla singură în subsolul clădirii închiriate din Atlanta, atunci când, pe 15 noiembrie, a auzit paşi în sufrageria de la etajul al doilea. Era o noapte ploioasă şi a crezut că este Playboi (23 de ani), pe numele său real Jordan Carter, căruia îi lăsase uşa deschisă.</p>
      <p>Pe 17 noiembrie, ea şi Carter au sunat la Poliţie după ce şi-au dat seama că geanta albastră Goyard, în care îşi ţineau toate bijuteriile, a dispărut.</p>
      <p>Kelly le-a declarat poliţiştilor că au vizionat înregistrările de pe camerele de supraveghere şi au văzut un bărbat care a pătruns în locuinţă pe uşa din spate cu două nopţi în urmă, la ora 9.51 p.m. şi a plecat opt minute mai târziu cu o geantă în mână.</p>
      <p>Carter le-a spus poliţiştilor că bănuieşte că suspectul ar fi fost înarmat şi că purta mască neagră şi mănuşi, conform înregistrărilor.</p>
      <p>Carter a spus că lanţurile, brăţările, inelele şi ceasurile furate erau făcute pe comandă şi încearcă, împreună cu compania de asigurări, să le stabilească valoarea.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>