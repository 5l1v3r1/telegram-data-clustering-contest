<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ostriv-byryuchyi-evakuyuvaly-5-liudei/30288211.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T13:06:56+00:00"/>
    <meta property="og:title" content="З острова Бирючий евакуювали ще 5 людей – ДСНС"/>
    <meta property="og:description" content="Евакуація острова Бирючий триває, з нього вивезли на материк ще п’ятьох людей, повідомляє Державна служба з надзвичайних ситуацій. Як нагадали у відомстві, з 20 по 22 листопада на Азовському узбереж"/>
  </head>
  <body>
    <article>
      <h1>З острова Бирючий евакуювали ще 5 людей – ДСНС</h1>
      <address>
        <time datetime="2019-11-23T13:06:56+00:00">23 Nov 2019, 13:06</time>
      </address>
      <p>Евакуація острова Бирючий триває, з нього вивезли на материк ще п’ятьох людей, повідомляє Державна служба з надзвичайних ситуацій.</p>
      <p>Як нагадали у відомстві, з 20 по 22 листопада на Азовському узбережжі тривала негода, був сильний вітер і високі хвилі, що призвело до підвищення рівня води на з’єднаній з островом Федотовій косі.</p>
      <p>«Так, острів Бирючий залишився відрізаним від суходолу, піщана дорога вкрита водою. Зранку 23 листопада співробітники ДСНС продовжили оперативно-рятувальні роботи. Техніка та особовий склад спільно з працівниками Якимівського РЕМ «Запоріжобленерго» провели роботи з відновлення обірваної лінії електропередач на острові Бирючий. О 10:30 живлення було відновлено. Завдяки оперативним і злагодженим діям та своєчасно вжитим заходам рятувальники доставили на суходіл ще п’ятьох людей», – йдеться в повідомленні.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FMNS.GOV.UA%2Fvideos%2F449762079015671%2F&amp;show_text=0&amp;width=640" width="640" height="358" data-service="Facebook" scrolling="no"/>
      </figure>
      <p>Евакуйовані не потребували медичної допомоги. За даними рятувальників, з початку доби вони надали допомогу 18 людям у цьому районі.</p>
      <p>22 листопада ДСНС повідомила, що її співробітники доставили на суходіл <a href="https://www.radiosvoboda.org/a/news-dsns-evakuatsiya-ostriv-byriuchyi/30287310.html">з острова Бирючий 11 людей</a>.</p>
      <p>Бирючий острів розташований у північно-західній частині <a href="https://uk.wikipedia.org/wiki/%D0%90%D0%B7%D0%BE%D0%B2%D1%81%D1%8C%D0%BA%D0%B5_%D0%BC%D0%BE%D1%80%D0%B5">Азовського моря</a>, розширеній частині Федотової коси. Перешийок, яким Бирючий острів з’єднаний з косою, повністю ховається під водою під час осінніх та весняних штормів.</p>
      <p>Раніше сьогодні у Держслужбі з надзвичайних ситуацій <a href="https://www.dsns.gov.ua/ua/Ostanni-novini/101393.html">попередили</a> про погіршення погодних умов через сильний вітер. Попередження, зокрема, стосувалося акваторії Азовського моря.</p>
    </article>
  </body>
</html>