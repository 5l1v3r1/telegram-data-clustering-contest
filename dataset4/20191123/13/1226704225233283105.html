<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/lavrov-americka-vojenska-pritomnost/431853-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T13:04:00+00:00"/>
    <meta property="og:title" content="Lavrov: Americká vojenská prítomnosť v Japonsku vyvoláva obavy"/>
    <meta property="og:description" content="Podľa americkej armády sa v rámci vzájomného bezpečnostného paktu medzi oboma krajinami nachádza v Japonsku približne 54.000 amerických zamestnancov."/>
  </head>
  <body>
    <article>
      <h1>Lavrov: Americká vojenská prítomnosť v Japonsku vyvoláva obavy</h1>
      <h2>Podľa americkej armády sa v rámci vzájomného bezpečnostného paktu medzi oboma krajinami nachádza v Japonsku približne 54.000 amerických zamestnancov.</h2>
      <address><time datetime="2019-11-23T13:04:00+00:00">23 Nov 2019, 13:04</time> by <a rel="author">TASR</a></address>
      <p>Nagoja 23. novembra (TASR) - Vojenská prítomnosť Spojených štátov v Japonsku vytvára pre rusko-japonské vzťahy "problém" a komplikuje uzavretie mierovej zmluvy medzi oboma krajinami. Vyhlásil to v sobotu v japonskom meste Nagoja ruský minister zahraničných vecí Sergej Lavrov.</p>
      <p>Podľa americkej armády sa v rámci vzájomného bezpečnostného paktu medzi oboma krajinami nachádza v Japonsku približne 54.000 amerických zamestnancov, píše agentúra AFP.</p>
      <p>V rámci schôdzky ministrov zahraničných vecí krajín G20 Lavrov povedal, že tieto jednotky vytvárajú <i>"problém na ceste k zlepšeniu kvality rusko-japonských vzťahov".</i></p>
      <p>Ďalej uviedol, že obavy Ruska <i>"týkajúce sa vlastnej bezpečnosti, ktoré pramenia z prítomnosti a neustáleho posilňovania americko-japonského politického a vojenského spojenectva"</i> boli odovzdané japonskej strane, ktorá prisľúbila, že ich bude riešiť.</p>
      <p>Podľa Lavrova Moskva očakáva odpoveď a je pripravená v diskusiách pokračovať.</p>
      <p>Na uzavretie mierovej zmluvy medzi Ruskom a Japonskom vyzval v septembri ruského prezidenta Vladimira Putina japonský premiér Šinzó Abe. Vo Vladivostoku tiež na Putina apeloval, aby sa obaja v tomto procese osobne angažovali a aby rokovací proces stále napredoval.</p>
      <p>Putin potvrdil svoje želanie vyriešiť problém mierovej zmluvy s Japonskom a uviedol, že základom pre rokovania bude sovietsko-japonská deklarácia z roku 1956. Poznamenal však pri tom, že <i>"existuje veľa otázok" </i>týkajúcich sa vojenských záväzkov Japonska voči Spojeným štátom a<i> "treba ich zohľadniť".</i></p>
      <p>Putin a Abe sa ešte v novembri roku 2018 dohodli na tom, že zintenzívnia mierové rokovania, ktoré by mali byť založené na spoločnej sovietsko-japonskej deklarácii z roku 1956.</p>
      <p>Podpísaním danej deklarácie boli nielen obnovené diplomatické vzťahy medzi Japonskom a ZSSR, ale Moskva sa v nej taktiež zaviazala navrátiť Japonsku po uzavretí mieru dva sporné Habomajské ostrovy a ostrov Šikotan. Rokovania však vtedy stroskotali po tom, že Japonsko trvalo na navrátení dodatočných dvoch ostrovov Iturup a Kunašir.</p>
      <p>Sovietsky zväz zabral najjužnejšie ostrovy Kurilského súostrovia, ktoré Japonsko nazýva Severné teritóriá, v posledných dňoch druhej svetovej vojny. Tento spor o ostrovy bráni obom stranám uzavrieť povojnovú mierovú zmluvu oficiálne ukončujúcu vojnový stav.</p>
    </article>
  </body>
</html>