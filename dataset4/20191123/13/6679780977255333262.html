<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/menedekjogot-kert-ausztraliaban-egy-kinai-kem"/>
    <meta property="og:site_name" content="Paraméter"/>
    <meta property="article:published_time" content="2019-11-23T13:53:00+00:00"/>
    <meta property="og:title" content="Menedékjogot kért Ausztráliában egy kínai kém"/>
    <meta property="og:description" content="Menedékjogot kért Ausztráliában egy magát a kínai hírszerzés ügynökének mondó kínai férfi, miután átadott az ausztrál kémelhárítási hivatalnak (ASIO) számos információt arról, hogy Peking milyen eszközökkel avatkozik be politikailag Hongkongban, Tajvanon és Ausztráliában, és kik a kémei az egyes helyeken."/>
  </head>
  <body>
    <article>
      <h1>Menedékjogot kért Ausztráliában egy kínai kém</h1>
      <h2>Menedékjogot kért Ausztráliában egy magát a kínai hírszerzés ügynökének mondó kínai férfi, miután átadott az ausztrál kémelhárítási hivatalnak (ASIO) számos információt arról, hogy Peking milyen eszközökkel avatkozik be politikailag Hongkongban, Tajvanon és Ausztráliában, és kik a kémei az egyes helyeken.</h2>
      <address>
        <time datetime="2019-11-23T13:53:00+00:00">23 Nov 2019, 13:53</time>
      </address>
      <p>Kína Ausztrália legjelentősebb kereskedelmi partnere, de az utóbbi években megromlott a viszonyuk, mert Canberra azzal vádolja Pekinget, hogy beavatkozik belügyeibe, valamint attól tart, hogy Kína túl nagy befolyásra tesz szert a Csendes-óceáni térségben.</p>
      <p>A Wang "William" Liqiang néven azonosított kínai hírszerző a jelentések szerint májusban döntött úgy, hogy dezertál, és családjával Ausztráliában menedékjogot kér. Turistaként érkezett az országba, és októberben adta át információit az ASIO-nak. Beszámolt arról, hogy kik azok a magas rangú kínai katonai hírszerzők, akik Hongkongban, Tajvanon és Ausztráliában dolgoznak, milyen eszközökkel végzik a helyi politikába beavatkozó tevékenységüket.</p>
      <p>"Én is személyesen részt vettem több hírszerző akcióban" - idézték a lapok azt a nyilatkozatot, amelyet Wang az ausztrál kémelhárításnak adott.</p>
      <p>Az AP hírügynökség szerint Wang az első kínai hírszerző ügynök, aki dezertált.</p>
      <p>MTI</p>
    </article>
  </body>
</html>