<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549409.html/%D9%85%D8%B1%D8%AF%D9%85-%D8%A2%DA%AF%D8%A7%D9%87-%D9%82%D8%B2%D9%88%DB%8C%D9%86-%D8%B5%D9%81-%D8%AE%D9%88%D8%AF-%D8%B1%D8%A7-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AC%D8%AF%D8%A7-%DA%A9%D8%B1%D8%AF%D9%86%D8%AF--%D9%85%D8%B3%D8%A6%D9%88%D9%84%D8%A7%D9%86-%D8%A8%D8%A7-%D8%AA%D8%B5%D9%85%DB%8C%D9%85%D8%A7%D8%AA-%D8%A7%D8%B4%D8%AA%D8%A8%D8%A7%D9%87-%D9%87%D8%B2%DB%8C%D9%86%D9%87-%D9%87%D8%A7%DB%8C-%D8%B3%D9%86%DA%AF%DB%8C%D9%86-%D8%A8%D9%87-%D9%85%D9%84%D8%AA-%D9%88%D8%A7%D8%B1%D8%AF-%D9%86%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T13:11:00+00:00"/>
    <meta property="og:title" content="مردم آگاه قزوین صف خود را از اغتشاشگران جدا کردند/ مسئولان با تصمیمات اشتباه هزینه‌های سنگین به ملت وارد نکنند"/>
    <meta property="og:description" content="رئیس حوزه علمیه برادران قزوین گفت: مردم بصیر و آگاه قزوین صف خود را از اغتشاشگران جدا کرده و با آنها همراهی نکردند، دشمنان انقلاب نیز بدانند که به نتیجه‌ای نمی‌رسند و در نهایت رسوا خواهند شد."/>
  </head>
  <body>
    <article>
      <h1>مردم آگاه قزوین صف خود را از اغتشاشگران جدا کردند/ مسئولان با تصمیمات اشتباه هزینه‌های سنگین به ملت وارد نکنند</h1>
      <h2>رئیس حوزه علمیه برادران قزوین:</h2>
      <address>
        <time datetime="2019-11-23T13:11:00+00:00">23 Nov 2019, 13:11</time>
      </address>
      <p>رئیس حوزه علمیه برادران قزوین گفت: مردم بصیر و آگاه قزوین صف خود را از اغتشاشگران جدا کرده و با آنها همراهی نکردند، دشمنان انقلاب نیز بدانند که به نتیجه‌ای نمی‌رسند و در نهایت رسوا خواهند شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="https://sobheqazvin.ir/"> صبح قزوین</a>؛ حجت الاسلام محمد تقی سبحانی نیا در راهپیمایی صبح امروز(شنبه) که از میدان میرعماد به سمت سبزه میدان برگزار شد، اظهار کرد: امروز روز مهمی برای مردم قزوین است، زیرا با شرکت در این راهپیمایی، مخالفت و ایستادگی خود را برابر دشمنان انقلاب که قصد آشوب در این کشور داشتند را نشان دادند؛ بنابراین از حضور مردم در این راهپیمایی قدردانی می‌کنیم.</p>
      <p>وی افزود: خطاب به دشمنان اسلام انقلاب، امریکای جنایتکار و دیگر گروه‌های که نقشه‌هایی برای این کشور دارند و با اقدامات فریبکارانه در حال ضربه زدن بودند، اعلام می‌کنیم که سنت الهی این است که هیچ قدرتی نمی‌تواند ملت یکپارچه را به زمین بزند.</p>
      <p>رئیس حوزه علمیه برادران قزوین اضافه کرد: مطالبق سنت‌های الهی ذکر شده در قران کریم، وقتی امتی پشت سر رهبر و مسئولان نظامش ایستاده و برای آن جانفشانی می‌کند، هیچ قدرتی نخواهد توانست به آن مملکت و نظام آسیب بزند، همانطور که امام(ره) فرمودند؛ پشتیبان ولایت فقیه باشید تا به مملکت شما آسیبی نرسد.</p>
      <p>وی تصریح کرد: این ملت فدایی رهبر و انقلاب است و برایش جان داده و خون جوانانش را فدا کرده است؛ به دشمنان توصیه می‌کنیم دست از فتنه‌گری بردارند و انقلاب ما را به حال خود بگذارند، این انقلاب مردمی است و با تمام توان ایستاده است.</p>
      <figure>
        <img src="http://newsroom.dana.ir/content/upload/58e606f0-286c-42b2-b580-5f42960f78ec.jpg"/>
      </figure>
      <p>سبحانی نیا تاکید کرد: مردم بصیر و آگاه قزوین صف خود را از اغتشاشگران جدا کرده و با آنها همراهی نکردند، بسیاری از مردمی که توفیق حضور در راهپیمایی نداشتند هم پشتیبان انقلاب هستند و علاقه‌مند به حضور در این مراسم بودند.</p>
      <p>این مقام مسئول ابراز کرد: دشمنان انقلاب بدانند که به نتیجه ای نمی‌رسند، در نهایت رسوا خواهند شد و این ملت از رهبری دست نخواهند برداشت.</p>
      <p>رئیس حوزه علمیه برادران قزوین اذعان کرد: روی سخن دیگر به مسئولان کشور و به ویژه خطاب مسئولان اجرایی است و به مسئولان می‌گوییم آنچه بر عهده شما به عنوان امانت الهی گذاشته شده و وظایف شما نسبت به آن در دو نکته خلاصه می شود؛ نکته‌ی نخست تصمیم گیری عاقلانه، خردمندانه و مطابق مصالح نظام و دوم اجرای صحیح و با در نظر گرفتن نظرات کارشناسی در راستای مصالح این مردم فداکار است؛ چراکه اگر مسئولان در تصمیم گیری اشتباه کنند، هزینه‌های سنگینی بر ملت تحمیل خواهد شد.</p>
      <figure>
        <img src="http://newsroom.dana.ir/content/upload/9c07cb45-ab51-402e-9a73-6a9e39fafa80.jpg"/>
      </figure>
      <p>وی در پایان عنوان کرد: همچنین اگر در اجرای تصمیمات اشتباهی شود، همان تصمیمات درست به ضرر مردم خواهد شد؛ پس طوری تصمیم گیری و آن را اجرا کنیم که بتوانیم به آن افتخار کنیم و وقتی آیندگان به آن می‌نگرند ما را سرزنش نکنند و به تصمیمات ما مباهات و افتخار کنند؛ زیرا دور از انصاف است که تصمیمات ما منجر به آسیب رسیدن به مردم شود.</p>
      <p>انتهای پیام/</p>
    </article>
  </body>
</html>