<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/skulder-bland-unga-oroar-kronofogden/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-23T13:12:40+00:00"/>
    <meta property="og:title" content="Skulder bland unga oroar Kronofogden"/>
    <meta property="og:description" content="Färre ungdomar skuldsätter sig men skulderna ökar bland de drabbade, enligt Kronofogden. Många unga vuxna konsumerar mer än vad deras ekonomi tillåter och inspiration i sociala medier driver på utvecklingen, visar en undersökning."/>
  </head>
  <body>
    <article>
      <h1>Skulder bland unga oroar Kronofogden</h1>
      <address>
        <time datetime="2019-11-23T13:12:40+00:00">23 Nov 2019, 13:12</time>
      </address>
      <p>
        <i>Färre ungdomar skuldsätter sig men skulderna ökar bland de drabbade, enligt Kronofogden.<br/>Många unga vuxna konsumerar mer än vad deras ekonomi tillåter och inspiration i sociala medier driver på utvecklingen, visar en undersökning.</i>
      </p>
      <p>Skulderna växer bland unga. De obetalda räkningarna bland 18-25-åringar ökade kraftigt förra året. Totalt fick Kronofogden in 5 000 fler ansökningar om betalningsförelägganden som rörde 18-25-åringar jämfört med året innan.</p>
      <p>Under det första halvåret 2019 har ökningen inte varit lika dramatisk, men skulderna bland unga ligger fortsatt kvar på en hög nivå. Och nu handlar det om färre personer som är skyldiga större belopp.</p>
      <p>Enligt Johan Krantz vid Kronofogden finns en oroväckande trend där fler unga tar lån utan säkerhet, så kallade blancolån, för konsumtion eller finansiering av spelande, vilket bedöms ha drivit på utvecklingen.</p>
      <p>– Särskilt spelberoende är en stor riskfaktor. Där ser man att det sticker iväg med väldigt stora belopp. När man hamnar i det går det väldigt snabbt att förlora pengar.</p>
      <h3>Företagen bidrar negativt</h3>
      <p>Skuldbeloppen bland personer som shoppar tenderar att vara något lägre än för dem som har ett spelberoende, men konsekvensen för den enskilde är fortfarande stora, fortsätter han.</p>
      <p>Många e-handelsföretag erbjuder kredit eller möjlighet att dela upp betalningen. För företagen är det en affärsmodell och ett sätt att öka sina intäkter, men det bidrar till skuldsättning, menar Johan Krantz.</p>
      <p>– Många överkonsumerar betalningar på kredit och faktura. För en del blir den kortsiktiga lösningen att låna mer pengar för att kunna betala sina räkningar, och till slut ytterligare lån för att finansiera det förra lånet.</p>
      <h3>Stora konsekvenser</h3>
      <p>Den som hamnar i betalningsproblem blir ganska snabbt begränsad i sitt dagliga liv.</p>
      <p>– Man blir ekonomiskt sett en andra klassens medborgare. Det kan bli svårt att få en lägenhet, att teckna telefonabonnemang eller till och med att få vissa jobb, säger Johan Krantz.</p>
      <p>En Demoskop-undersökning på uppdrag av inkassobolaget Lowell visar att fler unga under 35 år anser sig överkonsumera i slutet av året, då kampanjerna och shoppinghögtiderna från handeln är som mest intensiva.</p>
      <p>De personer som köper saker de ser i sociala medier gör ofta större köp än vad de har råd med.</p>
      <p>– Sociala medier har en väldigt stor påverkan där särskilt unga känner en stark konsumtionshets, eftersom man där hämtar inspiration. De är ofta mer benägna att handla för mer än vad ekonomin tillåter, säger Tove Widemar Gerdin, pressansvarig på Lowell.</p>
      <h3>Tips: Avfölj och avregistrera</h3>
      <p>För att inte uppmuntras att shoppa tipsar hon om att avregistrera sig från företagens mejl- och sms-utskick. Särskilt i tider när handeln lockar med reor under shoppinghögtider som Black Friday.</p>
      <p>Avfölj också personer eller influerare som uppmuntrar till konsumtion i sociala medier.</p>
      <p>– Man kanske i stället kan följa profiler som inspirerar en till annat än att konsumera, säger Tove Widemar Gerdin.</p>
      <p>Johan Krantz råd till den som har svårt att sluta konsumera är att inte handla kläder och mat på kredit.</p>
      <p>– Man bör också ställa sig själv frågan om det verkligen är så smart att skjuta på betalningar till senare. Om jag inte har råd nu, kommer jag verkligen ha det när det är dags att betala?</p>
      <p>
        <b>Fanny Hällegårdh/TT</b>
      </p>
      <details>
        <summary><b>Fakta: Betalningsföreläggande<br/></b>Kronofogden hjälper till att fastställa skulder.<br/>Detta sker genom att personen eller fö..</summary>
        <h4>Fakta: Betalningsföreläggande</h4>
        <p>Kronofogden hjälper till att fastställa skulder.</p>
        <p>Detta sker genom att personen eller företaget ansöker om betalningsföreläggande vilket sker genom ett brev, ett så kallat föreläggande, till den som är skyldig pengar.</p>
        <p>Om betalning inte sker kan Kronofogden fatta beslut om ett utslag om betalningsföreläggande. Utslaget kan sedan användas för att få hjälp av myndigheten att driva in skulden.</p>
        <p>Om parter är oense fattas inget beslut utan man får i stället vända sig till domstol för att avgöra tvisten.</p>
        <p>För statliga skulder, till exempel skatter eller studielån, gäller andra regler. Då behövs inget utslag från Kronofogden, dessa lämnas direkt för indrivning.</p>
        <p>Källa: Kronofogden.</p>
      </details>
    </article>
  </body>
</html>