<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743246"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T13:55:00+00:00"/>
    <meta property="og:title" content="'บิ๊กตู่'เปิดงานมหกรรมผ้าไหม 'ไหมไทยสู่เส้นทางโลก'"/>
    <meta property="og:description" content="”นายกฯ”พร้อมภริยาเปิดงานมหกรรมผ้าไหม ไหมไทยสู่เส้นทางโลก ครั้งที่ 9 เทิดพระเกียรติ “สมเด็จพระพันปีหลวง”"/>
  </head>
  <body>
    <article>
      <h1>'บิ๊กตู่'เปิดงานมหกรรมผ้าไหม 'ไหมไทยสู่เส้นทางโลก'</h1>
      <address>
        <time datetime="2019-11-23T13:55:00+00:00">23 Nov 2019, 13:55</time>
      </address>
      <p>
        <b>”นายกฯ”พร้อมภริยาเปิดงานมหกรรมผ้าไหม ไหมไทยสู่เส้นทางโลก ครั้งที่ 9 เทิดพระเกียรติ “สมเด็จพระพันปีหลวง”</b>
      </p>
      <p>เมื่อเวลา 19.00 น.วันที่ 23 พ.ย.ที่หอประชุมกองทัพเรือ ถนนอรุณอัมรินทร์  พล.อ.ประยุทธ์ จันทร์โอชา นายกรัฐมนตรีและรมว.กลาโหม เป็นประธานในพิธีเปิดงานมหกรรมผ้าไหม ไหมไทยสู่เส้นทางโลก ครั้งที่ 9 พร้อมด้วยนางนราพร จันทร์โอชา ภริยา นายวิษณุ เครืองาม รองนายกรัฐมนตรี นายอิทธิพล คุณปลื้ม รมว.วัฒนธรรม และเอกอัครราชทูต คู่สมรส คณะกรรมการจัดงานทั้งภาครัฐ  และภาคเอกชนเข้าร่วมอย่างพร้อมเพรียง<br/> <br/>โดยพล.อ.ประยุทธ์ กล่าวเปิดงานตอนหนึ่งว่า ตนรู้สึกเป็นเกียรติและยินดีเป็นอย่างยิ่งที่ได้มาเป็นประธานในพิธีเปิดงานมหกรรมผ้าไหมไหมไทย สู่เส้นทางโลกครั้งที่ 9ในวันนี้ ตามที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงได้ทรงประกอบพระราชกรณียกิจในการอนุรักษ์ฟื้นฟูผ้าทอชนิดต่าง ๆ ของท้องถิ่นไทยจนสวยงาม ด้วยสายพระเนตรอันก้าวไกลด้านผ้าไทย ทำให้วัฒนธรรมผ้าไหมไทยได้รับการฟื้นฟู เกิดความภาคภูมิใจในชุมชนต่าง ๆ และเกิดรายได้นอกฤดูการเกษตรเพิ่มขึ้น นับเป็นพระมหากรุณาธิคุณเป็นล้นพ้นหาที่สุดมิได้  โดยรัฐบาลยังเห็นว่าผ้าไหมไทยมีโอกาสขยายตัวทางธุรกิจและมีมูลค่าเพิ่มได้อีกมาก ซึ่งสมควรสนับสนุนร่วมมือกันทุกฝ่ายในการให้ความรู้เกี่ยวกับการผลิต การออกแบบ การเผยแพร่และสวมใส่ผ้าไหมไทยให้มากขึ้น<br/> <br/>พล.อ.ประยุทธ์ กล่าวต่อว่า  การจัดงานดังกล่าวนับว่าเป็นกิจกรรมที่ยิ่งใหญ่กิจกรรมหนึ่งของปี 2562  เพราะนอกจากจะเป็นการเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงแล้ว ยังเป็นการประชาสัมพันธ์เผยแพร่ความสวยงามของผ้าไหมไทย และกระตุ้นให้นักศึกษา เยาวชนได้เรียนรู้พัฒนาผลิตภัณฑ์เสื้อผ้าจากไหมไทยอีกด้วย<br/> <br/> </p>
    </article>
  </body>
</html>