<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/americania-sa-mozu-tesit-na-hostinu-morky-su-najlacnejsie-za-devat-rokov.html"/>
    <meta property="og:site_name" content="TREND.sk"/>
    <meta property="article:published_time" content="2019-11-23T13:44:00+00:00"/>
    <meta property="og:title" content="Američania sa môžu tešiť na hostinu, morky sú najlacnejšie za deväť rokov"/>
    <meta property="og:description" content="Niektorí Američania môžu za morky zaplatiť oveľa viac v drahších mestách, ako sú New York alebo San Francisco"/>
  </head>
  <body>
    <article>
      <h1>Američania sa môžu tešiť na hostinu, morky sú najlacnejšie za deväť rokov</h1>
      <address><time datetime="2019-11-23T13:44:00+00:00">23 Nov 2019, 13:44</time> by <a rel="author">TASR</a></address>
      <p>
        <b>Americké domácnosti sa pripravujú na Deň vďakyvzdania, ktorý sa koná už na budúci štvrtok (28. 11.). A farmári majú pre ne dobrú správu. Tradičná pečená morka im totiž odkrojí z rozpočtu na jedlo menej peňazí ako vlani. Na druhej strane, mliečne výrobky sú o niečo drahšie. Ukázal to prieskum amerického federálneho úradu pre poľnohospodárstvo (AFBF), ktorý zostavuje ceny potravín tradične podávaných na večeru počas Dňa vďakyvzdania.</b>
      </p>
      <p>Na nákupnom zozname AFBF sú moriak, suroviny na plnku, sladké zemiaky, maslové rožky, hrášok, brusnice, tradičná zelenina, tekvicový koláč so šľahačkou, káva a mlieko pre desať osôb, keďže k sviatočnému stolu rodiny pozývajú aj priateľov.</p>
      <p>Tento rok dosiahli náklady na slávnostnú večeru takmer 50 amerických dolárov (USD). Presnejšie 48,91 USD (44,23 eur). To je len o cent viac ako minulý rok, čo v podstate znamená rovnaký účet ako vlani. Po prepočítaní to vychádza na menej ako 5 USD na osobu.</p>
      <related>
        <a href="https://www.etrend.sk/trend-archiv/rok-2019/cislo-37/predaj-a-dovoz-potravin-online-na-slovensku-rastie.html"/>
      </related>
      <p>Ak by ste však pridali na slávnostne prestretý stôl aj šunku, zemiaky a zelené fazuľky, celkové náklady by sa zvýšili na viac ako 6 USD na osobu a výsledná suma by dosiahla 62,32 USD. Samozrejme, niektorí Američania môžu zaplatiť oveľa viac v drahších mestách, ako sú New York alebo San Francisco. Prípadne im účet môžu zvýšiť bio produkty.</p>
      <p>Naopak, lovci zliav môžu na výhodných nákupoch ušetriť slušnú sumu. Nemecký reťazec Aldi, ktorý si pre svoje nízke ceny získal širokú základňu fanúšikov v USA, tvrdí, že ak by zamestnanci federálneho úradu nakupovali v jeho obchodoch, celkový účet za večeru pre desať ľudí by bol oveľa nižší. Podľa tlačovej správy položky uvedené na zozname AFBF by v Aldi stáli len 32,02 USD, čo je o 16,89 USD menej, ako je priemer v celej krajine.</p>
      <p>Toto tvrdenie podporuje nedávny prieskum cien lacných potravín spoločnosti Cheapism.com, podľa ktorého bol účet za potraviny v Aldi o 14 percent nižší ako v americkom reťazci Walmart a o 25 percent menší ako v obchodoch spoločnosti Kroger. V tejto správe sa však tiež uvádza, že Aldi väčšinou ponúkla vlastné, súkromné značky produktov. Takže zákazníci, ktorí hľadajú známe značky ako Kraft a Heinz, by museli nakupovať v reťazcoch ako Walmart, Target a Kroger.</p>
      <p>V každom prípade, tohoročný účet za Deň vďakyvzdania by mal byť pre väčšinu amerických rodín zvládnuteľný, uviedol hlavný ekonóm AFBF Dr. John Newton. A to aj preto, že ceny moriek sú najnižšie od roku 2010. Vďaka inováciám v oblasti chovu a genetike sa totiž morčacie mäso dostane na trh za kratší čas, čo znamená aj menšie náklady na krmivo. A zaujímavé tiež je, že v súčasnosti sú morky po úprave o infláciu o viac ako polovicu lacnejšie ako v 70. rokoch minulého storočia.</p>
      <p>Aj cena surovín na plnku do morky oproti minulému roku klesla, zatiaľ čo tekvicový koláč stojí takmer rovnako ako vlani, konkrétne je o cent lacnejší. O niečo drahšie sú sladké zemiaky a plnotučné mlieko. Ceny mlieka na celom svete stúpajú, nahor ich ženie prudký nárast dopytu v Číne.</p>
      <p>Do slávnostnej večere však zostáva ešte necelý týždeň a kto chce ušetriť, má stále šancu, prinajmenšom vďaka prieskumu vie, kam má vyraziť na nákup.</p>
    </article>
  </body>
</html>