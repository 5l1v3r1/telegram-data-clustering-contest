<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/ota/perifereies/xalkidiki-aytopsia-tzitzikosta-stis-pligeises-apo-tis-plimmyres-perioches/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-23T13:33:40+00:00"/>
    <meta property="og:title" content="Xαλκιδική: Αυτοψία Τζιτζικώστα στις πληγείσες από τις πλημμύρες, περιοχές"/>
    <meta property="og:description" content="Αυτοψία στις πληγείσες περιοχές της Χαλκιδικής από τις νεροποντές των τελευταίων ημερών πραγματοποίησε σήμερα ο Περιφερειάρχης Κεντρικής Μακεδονίας"/>
  </head>
  <body>
    <article>
      <h1>Xαλκιδική: Αυτοψία Τζιτζικώστα στις πληγείσες από τις πλημμύρες, περιοχές</h1>
      <address><time datetime="2019-11-23T13:33:40+00:00">23 Nov 2019, 13:33</time> by <a rel="author">Χρίστος Βούζας</a></address>
      <p>Αυτοψία στις πληγείσες περιοχές της Χαλκιδικής από τις νεροποντές των τελευταίων ημερών πραγματοποίησε σήμερα ο Περιφερειάρχης Κεντρικής Μακεδονίας Απόστολος Τζιτζικώστας, ως επικεφαλής κλιμακίου της Περιφέρειας.</p>
      <p>Ο Περιφερειάρχης επισκέφτηκε τις περιοχές του Δήμου Αριστοτέλη και της Βόρειας Χαλκιδικής και ειδικά την περιοχή της Ολυμπιάδας, όπου καταγράφονται οι περισσότερες ζημιές από τα έντονα πλημμυρικά φαινόμενα που εκδηλώθηκαν.</p>
      <p>Νωρίτερα, το πρωί, ο κ. Τζιτζικώστας συμμετείχε σε ευρεία σύσκεψη κυβερνητικού κλιμακίου, στην Ολυμπιάδα, για την αντιμετώπιση των επιπτώσεων από την κακοκαιρία στη Χαλκιδική. Στη σύσκεψη συμμετείχαν ο Υπουργός Εθνικής Άμυνας Νίκος Παναγιωτόπουλος, ο Υφυπουργός Εσωτερικών Θεόδωρος Λιβάνιος, ο Γενικός Γραμματέας Πολιτικής Προστασίας Νίκος Χαρδαλιάς, ο Γενικός Γραμματέας Υποδομών Γιώργος Καραγιάννης, ο Γενικός Γραμματέας Αγροτικής Πολιτικής και Διαχείρισης Κοινοτικών Πόρων Κώστας Μπαγινέτας, ο Δήμαρχος Αριστοτέλη Στέλιος Βαλιάνος, ο Δήμαρχος Πολυγύρου και εκπρόσωποι της Πυροσβεστικής, της Αστυνομίας και του Στρατού.</p>
      <p>Συνοδευόμενος από τον Αντιπεριφερειάρχη Υποδομών και Δικτύων Πάρι Μπίλλια, την Περιφερειακή Σύμβουλο Χαλκιδικής Κατερίνα Ζωγράφου και τον Προϊστάμενο της Πολιτικής Προστασίας της Περιφέρειας Χαράλαμπο Στεργιάδη, ο κ. Τζιτζικώστας μετέβη στη συνέχεια στις πληγείσες περιοχές και ενημερώθηκε και για το μέγεθος των ζημιών.</p>
      <p>Μετά το πέρας της αυτοψίας, ο Περιφερειάρχης Κεντρικής Μακεδονίας Απόστολος Τζιτζικώστας προέβη στην ακόλουθη δήλωση στους δημοσιογράφους:</p>
      <p>«Το φαινόμενο ήταν πολύ έντονο και η καταστροφή πολύ μεγάλη. Δεν θέλω όμως καν να σκέφτομαι τι θα γινόταν εάν όλο το προηγούμενο διάστημα η Περιφέρεια Κεντρικής Μακεδονίας δεν είχε κάνει παρεμβάσεις στα ρέματα της περιοχής. Παρόλα αυτά το φαινόμενο ήταν τόσο έντονο, που δημιούργησε σημαντικά πλημμυρικά φαινόμενα. Με τα μηχανήματα της Περιφέρειας από τις πρώτες κιόλας ώρες είμαστε εδώ για να συνδράμουμε το έργο των άλλων υπηρεσιών και να θωρακίσουμε άμεσα την περιοχή από τυχόν νέα έντονα καιρικά φαινόμενα, που αναμένονται τα επόμενα εικοσιτετράωρα. Ζήτησα και τη συνδρομή του Στρατού, προκειμένου να προστεθούν περισσότερα μηχανήματα σε όσα ήδη διαθέτουμε η Περιφέρεια και ο Δήμος Αριστοτέλη και εργάζονται στην περιοχή για την αποκατάσταση, ώστε να γίνει αυτή ταχύτερα. Ταυτόχρονα όμως εργαζόμαστε, ώστε να δώσουμε οριστική λύση στην αντιπλημμυρική θωράκιση της περιοχής. Περιμένουμε από το Δήμο να εκπονήσει τις αναγκαίες μελέτες αποτελεσματικής ενίσχυσης της αντιπλημμυρικής προστασίας και θα αναζητήσουμε χρηματοδότηση, είτε από ευρωπαϊκά, είτε από εθνικά προγράμματα για να υλοποιήσουμε τα αναγκαία έργα, μέσα από μια ολοκληρωμένη προσέγγιση στην αντιπλημμυρική θωράκιση όλης της περιοχής».</p>
      <p>Σύμφωνα με τα στοιχεία της Περιφέρειας Κεντρικής Μακεδονίας οι έντονες βροχοπτώσεις, που προκάλεσαν τις πλημμύρες άρχισαν χτες το πρωί και συνεχίστηκαν μέχρι σήμερα. Άμεσα η Περιφέρεια κινητοποίησε 14 μηχανήματα έργου, προκειμένου να περιορίσει τις επιπτώσεις, στα δυο μεγάλα ρέματα της Ολυμπιάδας.</p>
      <p>Όπως ανακοίνωσε ο κ. Τζιτζικώστας, ενεργοποιούνται επιπλέον μηχανήματα στην περιοχή εν όψει των νέων βροχοπτώσεων που προβλέπεται να πλήξουν την περιοχή τα επόμενα εικοσιτετράωρα.</p>
      <p>Ο περιορισμός των επιπτώσεων από τα έντονα καιρικά φαινόμενα οφείλεται στις εκτεταμένες παρεμβάσεις καθαρισμού των ρεμάτων, που έγιναν από το καλοκαίρι στην περιοχή και συνεχίζονται μέχρι σήμερα. Οι διαδικασίες καταγραφής και αποκατάστασης των ζημιών σε κατοικίες, επιχειρήσεις, υποδομές και καλλιέργειες αρχίζουν άμεσα, ενώ οι εκπρόσωποι της Κυβέρνησης που συμμετείχαν στην ευρεία σύσκεψη δεσμεύτηκαν για την άμεση συνδρομή σε πόρους για τα αναγκαία έργα και την αποζημίωση των πληγέντων.</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/koinonia/pethane-o-konstantinos-dafermos/"/>
        <a href="https://www.aftodioikisi.gr/ipourgeia/epidoma-paidioy-poioi-tha-paroyn-apo-simera-ta-chrimata-kai-apo-poies-trapezes/"/>
        <a href="https://www.aftodioikisi.gr/koinonia/arnaoytogloy-provlimatismenos-me-tin-eikona-chionokalypsis-sto-telos-toy-fthinoporoy/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/asfalistika/monimo-to-merisma-gia-2-5-ekat-syntaxioychoys-erchetai-diataxi-ekplixi/"/>
        <a href="https://www.aftodioikisi.gr/koinonia/ektakto-deltio-gia-ton-giryoni-erchontai-kataigides-kai-anemoi-10-mpofor/"/>
        <a href="https://www.aftodioikisi.gr/koinonia/athina-xilonei-ta-christoygenniatika-asterakia-o-kostas-mpakogiannis/"/>
      </related>
    </article>
  </body>
</html>