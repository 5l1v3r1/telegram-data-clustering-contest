<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232817/"/>
    <meta property="og:site_name" content="Українська правда"/>
    <meta property="article:published_time" content="2019-11-23T13:30:27+00:00"/>
    <meta property="og:title" content="Аварія танкера під Одесою: вміст нафтопродуктів у морі перевищено у 157 разів"/>
    <meta property="og:description" content="Вміст нафтопродуктів у Чорному морі на місці аварії танкера “Делфі” під Одесою перевищує допустиму норму у 157 разів."/>
  </head>
  <body>
    <article>
      <h1>Аварія танкера під Одесою: вміст нафтопродуктів у морі перевищено у 157 разів</h1>
      <address>
        <time datetime="2019-11-23T13:30:27+00:00">23 Nov 2019, 13:30</time>
      </address>
      <p>Вміст нафтопродуктів у Чорному морі на місці аварії танкера "Делфі" під Одесою перевищує допустиму норму у 157 разів.</p>
      <p><b>Джерело:</b> в.о. глави Держекоінспекції Єгор Фірсов у <a href="https://www.facebook.com/egor.firsov/posts/3080521258630870">Facebook</a></p>
      <p><b>Пряма мова:</b> "Нашими фахівцями встановлено перевищення вмісту в епіцентрі події нафтопродуктів у 157 разів.</p>
      <p>Станом на зараз ситуація не є критичною, але рекомендую відмовитись від купання у морі". </p>
      <figure>
        <img src="https://img.pravda.com/images/doc/f/5/f57d85e-tanker.jpg"/>
        <figcaption>
          <cite>Фото з facebook фірсова </cite>
        </figcaption>
      </figure>
      <p><b>Деталі:</b> За словами Фірсова, інспектори продовжують працювати на місці аварії і моніторити забруднення.</p>
      <p>Також наразі вздовж берега розтягнули сорбуючі бони.</p>
      <p>Як тільки шторм вщухне, бони встановлять навколо аварійного танкера, щоб уникнути поширення плям паливно-мастильних матеріалів у море.</p>
      <p>Коли фахівці отримають доступ до судна, то зможуть провести обстеження і встановити більш точні показники забруднення.</p>
      <p>Фірсов також повідомив, що власник судна "Фактор груп лімітед" зареєстрований у Харкові і належить Джавадову Шамсаддіну Алі Огли.</p>
      <p>Сам танкер є рейдово-портовим нафтоналивним плавбункеровщиком болгарського проекту 585. Його довжина 59 метрів, ширина – 10 метрів, а вантажопідйомність 1565 тонн.</p>
      <p><b>Що було раніше:</b> Адміністрація морських портів України повідомила, що екологічні служби через шторм не можуть приступити до <a href="https://www.pravda.com.ua/news/2019/11/23/7232796/">ліквідації витоку</a> паливно-мастильних матеріалів у місці аварії танкера "Delfi" поблизу Одеси.</p>
      <p>
        <b>Передісторія:</b>
      </p>
      <ul>
        <li>22 листопада поблизу Одеси <a href="https://www.pravda.com.ua/news/2019/11/22/7232723/">сів на мілину</a> танкер "Делфі", власник якого не дозволяв екіпажу залишити судно, а рятувальні катери не могли підійти до нього через шторм.</li>
        <li>Згодом рятувальники <a href="https://www.pravda.com.ua/news/2019/11/22/7232746/">евакуювали</a> всіх трьох членів екіпажу танкера.</li>
        <li>Тоді повідомлялося, що на борту немає вантажу, який би загрожував екологічній ситуації Одещини. Але судно не мало відповідних реєстраційних документів.</li>
        <li>Однак вдень 22 листопада аналізи показали перевищення допустимої концентрації нафтопродуктів у воді <a href="https://www.pravda.com.ua/news/2019/11/22/7232765/">в 53 рази</a>.</li>
        <li>Увечері 22 листопада Держекоінспекція Кримсько-Чорноморського округу прозвітувала, що вміст нафтопродуктів у воді на місці аварії перевищує гранично допустиму концентрацію <a href="https://www.pravda.com.ua/news/2019/11/22/7232780/">в 90 разів.</a></li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/23/7232796/"/>
        <a href="https://www.eurointegration.com.ua/news/2019/11/22/7103395/"/>
        <a href="https://www.pravda.com.ua/news/2019/11/22/7232765/"/>
      </related>
    </article>
  </body>
</html>