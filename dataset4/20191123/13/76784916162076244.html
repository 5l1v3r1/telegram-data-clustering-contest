<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/11/23/besza-behu_4_eiffel-torony_van_magyarorszagon._vagy_meg_tobb_egyutt_kiderithetjuk/"/>
    <meta property="og:site_name" content="Index.hu"/>
    <meta property="article:published_time" content="2019-11-23T13:06:55+00:00"/>
    <meta property="og:title" content="Mindenki vegyen egy nagy levegőt: 4 Eiffel-torony van Magyarországon (vagy még több?)"/>
    <meta property="og:description" content="Mindeközben - Minden azzal kezdődött, hogy fabrikáltam egy cikket a Kiskunfélegyháza melletti piramisról. A misztikus épület a kilencv..."/>
  </head>
  <body>
    <article>
      <h1>Mindenki vegyen egy nagy levegőt: 4 Eiffel-torony van Magyarországon (vagy még több?)</h1>
      <address><time datetime="2019-11-23T13:06:55+00:00">23 Nov 2019, 13:06</time> by <a rel="author" href="https://index.hu/szerzo/bozzay_balazs" target="_blank">Bozzay Balázs</a></address>
      <p>Minden azzal kezdődött, hogy fabrikáltam egy <a href="https://index.hu/kultur/2019/11/21/kiskunfelegyhaza_piramis_diszko_magyar_boszorkanyszovetseg_piramis_viz_binger_vilmos/">cikket</a> a Kiskunfélegyháza melletti piramisról. A misztikus épület a kilencvenes évek első felében a régió legismertebb diszkója volt, aztán a Bioenergia Ismeretterjesztő Egyesület használta, „csodavizet” állítottak elő benne. Majd a Magyar Boszorkányszövetség ((igen, volt ilyen)) főpapjai és mágusai találtak rá. Ők titkos szeánszokra jártak oda, szerintük ugyanis rendkívüli tisztító ereje van az épületnek.</p>
      <related>
        <h4>Kapcsolódó</h4>
        <a href="https://index.hu/kultur/2019/11/21/kiskunfelegyhaza_piramis_diszko_magyar_boszorkanyszovetseg_piramis_viz_binger_vilmos/"/>
      </related>
      <p>A cikkben arról a megdöbbentő tényről is írtam, hogy a kiskun piramison kívül is van még piramis az országban. Aztán az írás végén azon töprengtem, hogy mi minden lehet még a Kárpát-medencében. A trianoni határokon innen, s túl lehetnek-e még különleges építmények, például szfinxek, vagy esetleg Eiffel-tornyok. Nos, az elmúlt órákban olyan elektronikus üzeneteket kaptam, amelyekből kiderült: valóban merhetünk nagyok lenni!</p>
      <p>Hiszen oly sok minden mellett Eiffel-toronyban is nagyhatalom vagyunk. És itt most nem a kis szirszar kulcstartókra, meg bóvli mini Eiffel-torony szobrocskákra gondolok. Hanem a rendes, nagyobb méretű építészeti remekekről van itt most szó.</p>
      <p>Az olvasói levelek alapján jelenleg négy magyarországi Eiffel-toronyról tudok, érdemes talán a legimpozánsabbal kezdeni. Lássuk hát! </p>
      <p>
        <b>Eiffel-torony 1.</b>
      </p>
      <ul>
        <li>Hol van? <a href="https://www.google.hu/maps/@46.6907478,21.1236821,3a,75y,124.78h,95.72t/data=!3m6!1e1!3m4!1swjcNXaMVFWWM1wuqdrIwVA!2e0!7i13312!8i6656">Békéscsaba, Dobozi utca</a></li>
        <li>Miből van? Fémből (festett).</li>
        <li>Egyéb tudnivalók: magas, stabil, egy fűnyíró kereskedés udvarán áll.</li>
      </ul>
      <figure>
        <img src="https://kep.cdn.indexvas.hu/1/0/3047/30475/304752/30475203_cf13d1701596488fd440fa2b0766e061_wm.png"/>
      </figure>
      <p>
        <b>Eiffel-torony 2.</b>
      </p>
      <ul>
        <li>Hol van? <a href="https://www.szeretlekmagyarorszag.hu/a-magyar-eiffel-torony/">Debrecen-Martinka</a></li>
        <li>Miből van? Fából (tetőlécekből).</li>
        <li>Egyéb tudnivalók: Vida Sándor alkotása (a tetőfedő mester még sohasem járt Párizsban), hat méter magas, két hét alatt épült fel, a felhasznált lécek 30 ezer forintba kerültek, a torony tetején van egy gázlámpa.</li>
        <li>Bónusz idézet a műalkotásról szóló <a href="https://www.szeretlekmagyarorszag.hu/a-magyar-eiffel-torony/">cikkből</a>:</li>
      </ul>
      <blockquote>Vida Sándor egy nap arra ébredt, kellene neki egy Eiffel-torony. Az ezermester még sohasem járt Párizsban, A világ 100 csodája című könyvet lapozgatva jutott eszébe, hogy lemásolná a franciák 322 méter magas szimbólumát.</blockquote>
      <figure>
        <img src="https://kep.cdn.indexvas.hu/1/0/3047/30473/304735/30473563_b448fe1dbb04aa6a3547a0a2b14a9969_wm.png"/>
      </figure>
      <p>
        <b>Eiffel-torony 3.</b>
      </p>
      <ul>
        <li>Hol van? <a href="https://www.szeretlekmagyarorszag.hu/a-davodi-eiffel-torony/">Dávod</a></li>
        <li>Miből van? Fából (lécekből és deszkákból).</li>
        <li>Egyéb tudnivalók: Frányó József munkája, karácsonykor sok ezer égővel világítják ki, 11 méter magas, két hónapig tervezték, két hétig építették, minimum 3000 csavar fogja össze, a nagyobb részeket daruval tették egymásra.</li>
      </ul>
      <figure>
        <img src="https://kep.cdn.indexvas.hu/1/0/3047/30475/304752/30475207_1dd2a4f586007b79e3be807c60484839_wm.png"/>
      </figure>
      <p><i>Bónusz:</i> az alkotó megcsinálta gyufából is, 1 méter magas, szintén méretarányos, több napig készült. Ezt nem számoltuk építménynek, hiszen ez makett, de azért egy fotót mutatunk a gyöngyszemről:</p>
      <figure>
        <img src="https://kep.cdn.indexvas.hu/1/0/3047/30474/304747/30474775_71bdd402b28bc178a58055468e843935_wm.png"/>
      </figure>
      <p>
        <b>Eiffel-torony 4.</b>
      </p>
      <ul>
        <li>Hol van? <a href="https://www.google.hu/maps/@47.436821,19.1432478,3a,75y,35.88h,92.38t/data=!3m6!1e1!3m4!1swKHDo5qOwO325XfxQWj9Qg!2e0!7i13312!8i6656">Budapest, Nagykőrösi út</a></li>
        <li>Miből van? Fémből.</li>
        <li>Egyéb tudnivalók: nem túl magas, stabil, egy autókereskedés udvarán áll.</li>
      </ul>
      <figure>
        <img src="https://kep.cdn.indexvas.hu/1/0/3047/30473/304735/30473569_8bb8c5f33f4fb314604d0e327d8722aa_wm.png"/>
      </figure>
      <p>
        <i>
          <b>FELHÍVÁS!</b>
        </i>
      </p>
      <p>
        <b>ARRA KÉREM ÖNÖKET, HOGY HA A FENTIEKBEN BEMUTATOTT ÉPÍTMÉNYEKEN KÍVÜL TUDOMÁSUK VAN MÉG MÁS MAGYARORSZÁGON LÉVŐ EIFFEL-TORONYRÓL, AKKOR NE HABOZZANAK, KÜLDJÉK EL NEKÜNK A RÓLA KÉSZÜLT FOTÓKAT! </b>
      </p>
      <p>
        <i>(( Ezenkívül piramisokat, szfinxeket, Szabadság-szobrokat, Golden Gate hidakat, Kínai nagy falakat, Tádzs Mahalokat, Boldog Vazul székesegyházakat, Szent-Péter bazilikákat, Colosseumokat, Tower Bridgeket, vagy Pancho Arénákat is szívesen fogadunk! ))</i>
      </p>
    </article>
  </body>
</html>