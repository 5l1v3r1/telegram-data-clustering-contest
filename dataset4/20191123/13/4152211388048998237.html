<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593821/%25E0%25A6%2597%25E0%25A7%258B%25E0%25A6%25B2%25E0%25A6%25BE%25E0%25A6%25AA%25E0%25A6%25BF-%25E0%25A6%25AC%25E0%25A6%25B2%25E0%25A7%2587-%25E0%25A6%25AE%25E0%25A7%2581%25E0%25A6%25AE%25E0%25A6%25BF%25E0%25A6%25A8%25E0%25A7%2581%25E0%25A6%25B2%25E0%25A7%2587%25E0%25A6%25B0-%25E0%25A6%25B2%25E0%25A6%259C%25E0%25A7%258D%25E0%25A6%259C%25E0%25A6%25BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T13:35:00+00:00"/>
    <meta property="og:title" content="গোলাপি বলে মুমিনুলের লজ্জা"/>
    <meta property="og:description" content="গোলাপি বলের টেস্ট যেন গোলাপের কাঁটা হয়ে দাঁড়িয়েছে বাংলাদেশের জন্য। দেশের প্রথম দিবা-রাত্রির টেস্ট ঘিরে কতই না রোমাঞ্চ ছিল, উত্তেজনা ছিল! কিন্তু ব্যাটসম্যানদের ব্যর্থতায় বাংলাদেশ আরেকটি হারের শঙ্কায়। এর মধ্যে অধিনায়ক মুমিনুল হক গড়েছেন লজ্জার রেকর্ড। বাংলাদেশের দ্বিতীয় অধিনায়ক হিসেবে..."/>
  </head>
  <body>
    <article>
      <h1>গোলাপি বলে মুমিনুলের লজ্জা</h1>
      <address><time datetime="2019-11-23T13:35:00+00:00">23 Nov 2019, 13:35</time> by <a rel="author">রবিউল ইসলাম, কলকাতা থেকে</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/23/5f1efb57af71af925fb6f70c54d5375c-5dd938ef6c0e3.jpg"/>
        <figcaption>প্রথম ইনিংসে রোহিত শর্মাকে ক্যাচ দিয়েছেন মুমিনুল</figcaption>
      </figure>
      <p>
        <b>গোলাপি বলের টেস্ট যেন গোলাপের কাঁটা হয়ে দাঁড়িয়েছে বাংলাদেশের জন্য। দেশের প্রথম দিবা-রাত্রির টেস্ট ঘিরে কতই না রোমাঞ্চ ছিল, উত্তেজনা ছিল! কিন্তু ব্যাটসম্যানদের ব্যর্থতায় বাংলাদেশ আরেকটি হারের শঙ্কায়।</b>
      </p>
      <p>এর মধ্যে অধিনায়ক মুমিনুল হক গড়েছেন লজ্জার রেকর্ড। বাংলাদেশের দ্বিতীয় অধিনায়ক হিসেবে ‘পেয়ার’ অর্থাৎ দুই ইনিংসে শূন্য রানে আউট হয়েছেন তিনি।</p>
      <p>প্রথম ইনিংসে উমেশ যাদবের বলে রোহিত শর্মার দুর্দান্ত ক্যাচে পরিণত হওয়া মুমিনুল আজ দ্বিতীয় ইনিংসেও রানের খাতা খুলতে ব্যর্থ। এবার ইশান্ত শর্মার বলে উইকেটকিপার ঋদ্ধিমান সাহার গ্লাভসবন্দি হয়েছেন বাংলাদেশের নতুন টেস্ট অধিনায়ক।</p>
      <p>সুবাদে হাবিবুল বাশার সুমনের একটা লজ্জার রেকর্ডে ভাগ বসিয়েছেন মুমিনুল। ২০০৪ সালে বাংলাদেশের প্রথম টেস্ট অধিনায়ক হিসেবে দুই ইনিংসে ‘ডাক’ মেরেছিলেন সুমন। হারারেতে জিম্বাবুয়ের কাছে সেই টেস্টে বাংলাদেশ হেরেছিল ১৮৩ রানে।</p>
      <p>মুমিনুলের এই ব্যর্থতায় ৩০তম পেয়ারের সাক্ষী হলো বাংলাদেশ। সর্বোচ্চ চারটি পেয়ারের তিক্ত স্বাদ পেয়েছেন মঞ্জুরুল ইসলাম। দুবার করে পেয়ার আছে মাশরাফি মুর্তজা, মোহাম্মদ আশরাফুল, মোহাম্মদ শরীফ, রাজীন সালেহ ও রবিউল ইসলামের।</p>
      <p>এছাড়া একবার করে পেয়ার পেয়েছেন মুমিনুল হক, তালহা জুবায়ের, তারেক আজিজ, শাহাদাত হোসেন, রুবেল হোসেন, নুরুল হাসান, খালেদ মাসুদ পাইলট, কামরুল ইসলাম, জাভেদ ওমর, হাবিবুল বাশার, এনামুল হক, আমিনুল ইসলাম, অলোক কাপালি, আলমগীর কবির, আফতাব আহমেদ ও আবু জায়েদ রাহী।</p>
      <footer>/আরআই/এএআর/</footer>
    </article>
  </body>
</html>