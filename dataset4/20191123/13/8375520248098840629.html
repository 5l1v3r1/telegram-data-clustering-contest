<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/noviy-golova-kijivskoji-oda-poyasniv-chomu-yogo-poperedniki-ne-mogli-dovgo-vsiditi-na-posadi-641883.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T13:30:37+00:00"/>
    <meta property="og:title" content="Новий голова Київської ОДА пояснив, чому його попередники не могли довго всидіти на посаді"/>
    <meta property="og:description" content="Олексій Чернишов - вже шостий голова обладміністрації за останні п’ять років"/>
  </head>
  <body>
    <article>
      <h1>Новий голова Київської ОДА пояснив, чому його попередники не могли довго всидіти на посаді</h1>
      <address>
        <time datetime="2019-11-23T13:30:37+00:00">23 Nov 2019, 13:30</time>
      </address>
      <h4>Олексій Чернишов - вже шостий голова обладміністрації за останні п’ять років</h4>
      <p>Новий голова Київської обласної державної адміністрації Олексій Чернишов вважає, що завдяки розташуванню Київщини і впливу столиці її керівник не може сховатися від центральної влади і відсидітися, як в інших регіонах. Саме тому у столичному регіоні так часто змінюють керівники ОДА: четверо при Порошенку, і вже двоє при Зеленському.</p>
      <p>«Центральна влада тебе завжди бачить, потрібно показати ефективну роботу», - заявив Чернишов в інтерв’ю <a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Главкому»</a>.</p>
      <p>Водночас, новий очільник КОДА наголошує, що якраз завдяки розташуванню області і впливу столиці можна досягнути «найпотужнішого результату», тому він не боїться бути шостим керівником Київщини за останні п’ять років.</p>
      <p>«Моя мета, яку я озвучив на співбесіді в Офісі президента, – зробити з Київської області вітрину України. Немає іншої такої області, в якій подібне можна реалізувати», - впевнений Чернишов.</p>
      <p>Голова КОДА підкреслює, що в інших областях думають, як випросити у держави кошти на будівництво міжнародного аеропорту, автотрасу чи «якесь консульство». «Тут це все вже давно є», - стверджує Чернишов.</p>
      <p>Очільник області говорить, що політика зараз змінюється і у нього «є шанс уникнути різновекторного політичного впливу».</p>
      <p>Чернишов зауважив, що до свого попередника Михайла Бно-Айріяна, який пішов з посади, ледь досидівши до перших 100 днів, не має претензій чи особливого ставлення.</p>
      <p>«Хоча я тепер й знаходжусь в ситуації, коли у мене – мінус три місяці. Я починаю не з точки нуль, як більшість голів ОДА, а з точки мінус три», - сказав Олексій Чернишов.</p>
      <p>Нагадаємо, 28 жовтня президент Володимир <a href="https://glavcom.ua/kyiv/news/zelenskiy-priznachiv-novim-gubernatorom-kijivshchini-biznesmena-iz-harkova-635848.html">Зеленський призначив головою Київської обласної державно</a>ї адміністрації бізнесмена з Харкова Олексія Чернишова.</p>
      <p>42-річний Чернишов відомий як підприємець та інвестор, зокрема, засновник інвестиційної компанії VI2 Partners. Крім того, раніше його рекомендували 14 професійних і громадських об'єднань в якості кандидата на пост глави Міністерства регіонального розвитку та будівництва України.</p>
      <p>Іншим указом Зеленський звільнив Михайла Бно-Айріяна з цієї посади. «Звільнити Бно-Айріяна Михайла Кареновича з посади голови Київської обласної державної адміністрації згідно з поданою ним заявою», - йдеться в <a href="https://www.president.gov.ua/documents/7762019-30085">документі.</a></p>
      <p>Як повідомлялося, 20 жовтня стало відомо, що чинний глава Київської ОДА <a href="https://glavcom.ua/kyiv/news/golova-kijivskoji-oda-podav-u-vidstavku-633877.html">Михайло Бно-Айріян написав заяву</a> на ім'я президента Володимира Зеленського з проханням підтримати його відставку. Чиновник йде з посади через всього 100 днів після призначення на тлі критики з боку частини правлячої партії.</p>
      <p>Бно-Айріян очолював Київську ОДА з 10 липня 2019 року.</p>
      <blockquote><b>Читайте більше:<br/></b><br/>   •  <b><a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Я не помітив, як заробив перший мільйон». Перше інтерв’ю голови Київської ОДА Олексія Чернишова<br/></a></b>    •  <b><a href="https://glavcom.ua/kyiv/publications/bitva-za-kijivshchinu-tinovi-kuratori-ta-pershi-zhertvi-635510.html">Битва за Київщину. Тіньові куратори та перші жертви</a></b></blockquote>
      <related>
        <a href="https://glavcom.ua/country/society/lyudi-i-groshi-noviy-golova-kijivskoji-oda-rozkazav-pro-svoji-prioriteti-na-posadi-641815.html"/>
        <a href="https://glavcom.ua/country/society/noviy-golova-kijivskoji-oda-prokomentuvav-zvinuvachennya-u-zvyazkah-z-kolomoyskim-641810.html"/>
        <a href="https://glavcom.ua/news/pitna-voda-turbaza-druzi-ivano-frankivska-u-radi-zarejestrovano-mayzhe-40-mizhfrakciynih-objednan-641488.html"/>
      </related>
    </article>
  </body>
</html>