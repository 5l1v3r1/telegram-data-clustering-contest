<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/cdu-csu-nemecko-afd-sjezd-historie_1911231335_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T13:35:00+00:00"/>
    <meta property="og:title" content="AfD je nepřítelem a zpochybňuje historii, řekl na sjezdu CDU v Bavorsku předseda ‚sesterské‘ strany CSU"/>
    <meta property="og:description" content="Markus Söder také řekl, že funkcionáři Alternativy pro Německo chtějí návrat do 30. let. Podle něj není AfD občanskou stranou, protože rozeštvává společnost."/>
  </head>
  <body>
    <article>
      <h1>AfD je nepřítelem a zpochybňuje historii, řekl na sjezdu CDU v Bavorsku předseda ‚sesterské‘ strany CSU</h1>
      <address><time datetime="2019-11-23T13:35:00+00:00">23 Nov 2019, 13:35</time> by <a rel="author">ČTK</a></address>
      <p>
        <b>Alternativa pro Německo (AfD) je nepřítelem, proti němuž je třeba bojovat, je přesvědčen bavorský premiér a předseda Křesťanskosociální unie (CSU) Markus Söder. Řekl to v sobotu na sjezdu „sesterské“ Křesťanskodemokratické unie (CDU) s tím, že se politici AfD chtějí vrátit do 30. let, tedy do doby, kdy se moci ujal nacistický vůdce Adolf Hitler.</b>
      </p>
      <p>„Nepřítelem, a to říkám záměrně, je pro mě AfD. Jednoznačně,“ prohlásil za potlesku zhruba 1000 delegátů lipského sjezdu Söder. „AfD je všechno, jen ne občanská strana. Občanské strany nepoštvávají, občanské strany nerozdělují, občanské strany nezpochybňují historii,“ uvedl dále.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/nemecko-krajni-pravice-berlin-obcanske-hlidky-migrace-domobrana_1911210702_eku"/>
      </related>
      <p>„Funkcionáři AfD, kteří jsou stále silnější, mají jiný světonázor, nechtějí zpátky do 70. let, ale chtějí zpátky do 30. let. A proto není AfD konzervativnější unií (CDU/CSU), ale ve skutečnosti je novou NPD,“ poznamenal v narážce na krajně pravicovou Národnědemokratickou stranu Německa, které pravicově populistická až radikální AfD podle politologů přebrala řadu voličů. „A s takovými lidmi se nedělá nic jiného, než že se proti nim bojuje,“ nechal se slyšet dvaapadesátiletý politik.</p>
      <p>Na adresu strany, která v sérii voleb z posledních dvou let CDU i CSU ubrala velké množství hlasů, se už v pátek na sjezdu tvrdě vyjádřila také předsedkyně CDU Annegret Krampová-Karrenbauerová. Prohlásila, že politici AfD jsou „žháři“, s nimiž není možná žádná spolupráce.</p>
      <p>Söder se ve svém sobotním projevu věnoval také vztahu obou sesterských stran CDU a CSU a zalitoval toho, že kvůli sporům o migraci v letech 2015 až 2018 výrazně ochladl. „Nakonec to pro nás, ani pro vás a ani pro naše příznivce nebyl dobrý signál, když se sestry dlouhodobě hádaly. Když nejsme my zajedno, kdo pak má být zajedno?“ ptal se.</p>
      <related>
        <h4>Související články</h4>
        <a href="https://www.irozhlas.cz/zpravy-svet/nemecko-cdu-csu-spd-andrea-nahlesova-annegret-krampova-karrenbauerova-koalice_1906021800_dp"/>
        <a href="https://www.irozhlas.cz/ekonomika/nemecka-ekonomika-vzrostla_1911140932_elev"/>
        <a href="https://www.irozhlas.cz/zivotni-styl/auto/nemecko-elektromobily-dotace-merkelova-telekomunikace_1911181728_elev"/>
      </related>
    </article>
  </body>
</html>