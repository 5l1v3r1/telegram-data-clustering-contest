<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/23/karta/karta-oos-sytuacziya-sxodi-ukrayiny-23-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-23T13:07:00+00:00"/>
    <meta property="og:title" content="Карта ООС: ситуація на сході України на 23 листопада"/>
    <meta property="og:description" content="Ситуація на сході країни станом на 23 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 23 листопада</h1>
      <address>
        <time datetime="2019-11-23T13:07:00+00:00">23 Nov 2019, 13:07</time>
      </address>
      <p>
        <b>Ситуація на сході країни станом на 23 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/99641/karta-ato-rnbo-2019-11-23-uk_origin.jpg"/>
      </figure>
      <p>Активність російсько-окупаційних військ на лінії зіткнення, порівняно з попередньою добою, була значно вищою. Противник обстріляв наші позиції загалом 14 разів, застосовуючи гранатомети різних систем, великокаліберні кулемети та стрілецьку зброю, а також по одному разу – заборонені Мінськими домовленостями міномети калібрів 120 та 82 мм.</p>
      <p>
        <b>Луганський напрямок</b>
      </p>
      <p>Тут порушень режиму тиші було 8.</p>
      <p>По 2 рази окупанти відкривали вогонь вдень – у районі Причепилівки з гранатометів різних систем, великокаліберних кулеметів та стрілецької зброї, а увечері з міномету калібру 82 мм і станкових протитанкових гранатометів – поблизу Новолуганського, та з ручних протитанкових і автоматичних станкових гранатометів та стрілецької зброї біля Зайцевого.</p>
      <p>Крім того, з 09:30 ворог 20 хвилин з ручних протитанкових гранатометів обстрілював позиції підрозділів Об’єднаних сил неподалік населеного пункту Шуми, а після 15:30 випустив 3 міни 120-го калібру по наших опорних пунктах в районі Новгородського.</p>
      <p>
        <b>Донецький напрямок</b>
      </p>
      <p>6 обстрілів мали місце на цьому напрямку.</p>
      <p>Поблизу Тарамчука і двічі біля Красногорівки російсько-окупаційні війська вели вогонь зі станкових протитанкових гранатометів, кулеметів великого калібру та стрілецької зброї.</p>
      <p>Після опівдня неподалік Талаківки і увечері біля Водяного зафіксовані ворожі обстріли з ручних протитанкових гранатометів тривалістю до півгодини.</p>
      <p>Захисників населеного пункту Піски противник після 17:00 провокував вогнем зі стрілецької зброї.</p>
      <p>Упродовж минулої доби внаслідок ворожих обстрілів осколкового поранення зазнав один наш захисник. Стан здоров’я воїна задовільний, наразі він перебуває під наглядом лікарів у військовому мобільному госпіталі.</p>
      <p>Один військовослужбовець зі складу Об’єднаних сил загинув під час дорожньо-транспортної пригоди.</p>
      <p>
        <b>Обстановка на сьогодні, 23 листопада</b>
      </p>
      <p>Від початку поточної доби противник зі станкових протитанкових гранатометів та стрілецької зброї обстріляв позиції підрозділів Об’єднаних сил в районі Південного, що на Луганському напрямку.</p>
      <p>Сталося це після 10-ї години ранку, окупанти вели вогонь 10 хвилин з боку шахти імені Гагаріна.</p>
      <p>За наявною на 12:30 інформацією, втрат з нашого боку немає.</p>
    </article>
  </body>
</html>