<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/23/7103409/"/>
    <meta property="og:site_name" content="Європейська правда"/>
    <meta property="article:published_time" content="2019-11-23T13:45:04+00:00"/>
    <meta property="og:title" content="У Німеччині 900 чоловіків запросили на ДНК-тест, щоб розкрити давнє убивство"/>
    <meta property="og:description" content="Німецька поліція попросила близько 900 чоловіків у суботу прийти на ДНК-тест, щоб допомогти розкрити жахливе вбивство 11-річної дівчинки з західного міста Гревенбройх 23 роки тому."/>
  </head>
  <body>
    <article>
      <h1>У Німеччині 900 чоловіків запросили на ДНК-тест, щоб розкрити давнє убивство</h1>
      <address>
        <time datetime="2019-11-23T13:45:04+00:00">23 Nov 2019, 13:45</time>
      </address>
      <p>Німецька поліція попросила близько 900 чоловіків у суботу прийти на ДНК-тест, щоб допомогти розкрити жахливе вбивство 11-річної дівчинки з західного міста Гревенбройх 23 роки тому.</p>
      <p>Про це пише "Європейська правда" з посиланням на агентство <a href="https://apnews.com/">AP</a>.</p>
      <p>Дівчина Клаудія Руф була викрадена, згвалтована і задушена анонімним вбивцею в 1996 році у справі, яка приголомшила країну і викликала великий резонанс в той час.</p>
      <p>900 осіб, яким на момент вбивства Руф було від 14 до 70 років, отримали запрошення для проведення аналізу їх слини з метою визначення ДНК. </p>
      <p>Раніше цього місяця співробітники поліції ходили від дому до дому, щоб запросити чоловіків пройти тест і поставити їм запитання.</p>
      <p>Сліди ДНК злочинця були виявлені на тілі дівчини і поліція сподівається, що масове тестування приведе їх до вбивці. Очевидно, що не всі 900 осіб є підозрюваними, підкреслила поліція.</p>
      <p>Хоча навряд чи справжній вбивця погодиться пройти тест, слідчі сподіваються, що приїхати на тестування може родич злочинця і завдяки цьому вдасться вийти на вбивцю. </p>
      <p>Слідчі в 2010 році вже безуспішно перевірили близько 350 чоловічих ДНК в цьому районі. Але сьогодні вони кажуть, що зуміли знайти нові дані, які можуть допомогти їм виявити вбивцю, протестувавши 900 осіб.</p>
      <related>
        <a href="https://www.eurointegration.com.ua/news/2018/06/14/7083147/"/>
      </related>
    </article>
  </body>
</html>