<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/internet/gmail_interaktywne_maile_zwieksza_wygode_oszczedza_nam_czas"/>
    <meta property="og:site_name" content="PurePC"/>
    <meta property="article:published_time" content="2019-11-23T13:00:01+00:00"/>
    <meta property="og:title" content="Gmail: interaktywne maile zwiększą wygodę, oszczędzą nam czas"/>
    <meta property="og:description" content="Google wprowadziło dynamiczne wiadomości w aplikacji mobilnej Gmail. Dzięki nim będziemy mogli załatwić więcej spraw bez wychodzenia poza aplikację. Oto szczegóły."/>
  </head>
  <body>
    <article>
      <h1>Gmail: interaktywne maile zwiększą wygodę, oszczędzą nam czas</h1>
      <address><time datetime="2019-11-23T13:00:01+00:00">23 Nov 2019, 13:00</time> by <a rel="author">Jakub Krawczyński</a></address>
      <figure>
        <img src="https://www.purepc.pl/files/Image/m165/27552.jpg"/>
      </figure>
      <p>Platformy mobilne mają to do siebie, że z reguły oprogramowanie oraz interfejsy tam używane, udoskonalane są pod to, abyśmy jako użytkownicy podejmowali najmniejszą liczbę kroków. Oczywiście usprawnianie funkcjonowania aplikacji jest procesem ciągłym, a optymalizacji nigdy za wiele. Przykładem tego jest już od dawna znana możliwość czytania artykułów bezpośrednio z poziomu aplikacji Facebook czy Twitter. Kontynuując ten temat, Google ogłosiło, że mobilne wersje Gmaila na iOS i Androida będą od teraz obsługiwać dynamiczne strony bez konieczności otwierania zewnętrznej aplikacji (np. przeglądarki). Tym samym z poziomu klienta poczty Google będziemy mogli wykonać znacznie więcej akcji, jak również dzięki temu zmienią się maile dotyczące np. zakupów czy śledzenia przesyłek.</p>
      <h3>💬 Dynamiczne maile w Gmailu są od teraz dostępne na iOS i Androida. Dzięki nim będziemy mogli załatwić więcej spraw nie opuszczając aplikacji.</h3>
      <figure>
        <img src="https://www.purepc.pl/image/news/2019/11/23_gmail_interaktywne_maile_zwieksza_wygode_oszczedza_nam_czas_0_b.jpg"/>
      </figure>
      <p>Google zapowiedziało modernizację struktury maili przy pomocy protokołu AMP w lutym 2018 roku. W założeniu wiadomości miały dzięki temu stać się bardziej interaktywne i angażujące, a wszystkie akcje można wykonać bezpośrednio z poziomu maila, nie przeskakując do żadnej innej zewnętrznej strony. Przy okazji, w teorii ograniczyłoby to ilość maili, gdyż cały przebieg (np. zakupu, drogi przesyłki produktu czy rezerwacji) mógłby zostać ukazany w jednej, dynamicznej wiadomości, zamiast w kilku osobnych aktualizacjach statusów. Google ma ogromny interes w tych zmianach, gdyż mocniej eksponują one ich własne produkty, np. Google Docs, które również pozwalają na bezpośrednią interakcję z poziomu maila bez przeskakiwania do aplikacji internetowej. Funkcja ta jest już dostępna (publicznie) od lipca 2019 w internetowej wersji klienta Gmail. Dopiero jednak teraz Google wprowadziło ją na iOS oraz Android.</p>
      <h3>🔗 <a href="https://www.purepc.pl/internet/microsoft_integruje_gmail_kalendarz_i_google_drive_z_outlook">Microsoft integruje Gmail, kalendarz i Google Drive z Outlook</a></h3>
      <figure>
        <img src="https://www.purepc.pl/image/news/2019/11/23_gmail_interaktywne_maile_zwieksza_wygode_oszczedza_nam_czas_1_b.jpg"/>
      </figure>
      <p>Dzięki mailom powstałym z wykorzystaniem AMP będziemy mogli odpowiadać na komentarze, zaznaczyć swoją obecność na wydarzeniu, zakupić produkt, czy też zarządzać preferencjami związanymi z subskrypcją. Dynamiczne maile z wykorzystaniem AMPHTML muszą być jednak specjalnie do tego przystosowane, a Google ogłosiło partnerstwa z takimi firmami, jak np. Booking.com, Doodle, czy Pinterest. Funkcjonalność ta ma być dostępna wyłącznie z natywnej aplikacji Gmail (nie z klientów typu third-party), aczkolwiek nie jest ona dostępna na wyłączność. Na przykład Outlook również jest z AMP kompatybilny (choć tutaj trwają jeszcze testy), jak również wyspecjalizowane usługi komunikacyjne takie, jak Amazon SES i Pinpoint. Przykład (animowany) wykorzystania AMP do wyświetlania maili można zobaczyć <a href="https://9to5google.com/wp-content/uploads/sites/4/2019/03/gmail-dynamic-email-amp-docs.gif">tutaj </a>i <a href="https://marketingland.com/wp-content/ml-loads/2019/11/GIF_2019-11-20-16-25-37.gif">tutaj</a>.</p>
      <figure>
        <img src="https://www.purepc.pl/image/news/2019/11/23_gmail_interaktywne_maile_zwieksza_wygode_oszczedza_nam_czas_2_b.jpg"/>
      </figure>
      <footer>Źródło: The Verge, VentureBeat, Neowin, Marketingland</footer>
      <related>
        <h4>Powiązane publikacje</h4>
        <a href="https://www.purepc.pl/internet/blokowanie_sledzenia_w_nowym_microsoft_edge_dziala_jak_adblock"/>
        <a href="https://www.purepc.pl/internet/microsoft_integruje_gmail_kalendarz_i_google_drive_z_outlook"/>
        <a href="https://www.purepc.pl/internet/steam_jak_zmienil_sie_sprzet_graczy_przez_7_ostatnich_miesiecy"/>
        <a href="https://www.purepc.pl/internet/facebook_wprowadza_system_platnosci_do_swoich_aplikacji"/>
        <a href="https://www.purepc.pl/internet/twitter_od_lsitopada_konczy_z_reklamami_politycznymi"/>
      </related>
    </article>
  </body>
</html>