<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641539/%D8%A8%D8%A7%D8%B2%D8%AF%D8%A7%D8%B4%D8%AA-%DB%B8%DB%B0-%D8%AA%D9%86-%D8%AF%D8%B1-%DA%86%D9%87%D9%84%D9%85%DB%8C%D9%86-%D8%AC%D9%85%D8%B9%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D8%B1-%D8%A7%D9%84%D8%AC%D8%B2%D8%A7%DB%8C%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T13:11:00+00:00"/>
    <meta property="og:title" content="بازداشت ۸۰ تن در چهلمین جمعه اعتراضات در الجزایر"/>
    <meta property="og:description" content="۸۰ تظاهرکننده الجزایری در راهپیمایی‌های شبانه در این کشور بازداشت شده و ده‌ها هزار تن دیگر در چهلمین جمعه اعتراضات در مخالفت با برگزاری انتخابات ..."/>
  </head>
  <body>
    <article>
      <h1>
        <a href="https://www.bultannews.com/fa/news/641539/%D8%A8%D8%A7%D8%B2%D8%AF%D8%A7%D8%B4%D8%AA-%DB%B8%DB%B0-%D8%AA%D9%86-%D8%AF%D8%B1-%DA%86%D9%87%D9%84%D9%85%DB%8C%D9%86-%D8%AC%D9%85%D8%B9%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D8%B1-%D8%A7%D9%84%D8%AC%D8%B2%D8%A7%DB%8C%D8%B1">بازداشت ۸۰ تن در چهلمین جمعه اعتراضات در الجزایر</a>
      </h1>
      <h2>۸۰ تظاهرکننده الجزایری در راهپیمایی‌های شبانه در این کشور بازداشت شده و ده‌ها هزار تن دیگر در چهلمین جمعه اعتراضات در مخالفت با برگزاری انتخابات ...</h2>
      <address><time datetime="2019-11-23T13:11:00+00:00">23 Nov 2019, 13:11</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نوشته روزنامه مستقل رای الیوم،<b> کمیته ملی آزادسازی</b> بازداشت‌شدگان در الجزایر اعلام کرد: نیروهای امنیتی الجزایر جمعه در جریان راهپیمایی شبانه در پایتخت این کشور که در مخالفت با برگزاری انتخابات ریاست جمهوری ۱۲ دسامبر برگزار شد، ۸۰ تن را بازداشت کردند.</p>
      <p>این کمیته که در حمایت از بازداشت‌شدگان اعتراضات مردمی تاسیس شد، گزارش داد: بیشتر بازداشتی‌ها به مراکز پلیس در اطراف پایتخت منتقل شدند.</p>
      <p>عصر پنج‌شنبه صدها الجزایری در اعتراض به برگزاری انتخابات ریاست جمهوری در این کشور که قرار است در آن جایگزینی برای عبدالعزیز بوتفلیقه، رئیس جمهور پیشین این کشور انتخاب شود، به خیابان‌ها آمدند. معترضان الجزایری بر این باورند که  هدف از این انتخابات بازگرداندن همان ساختار سیاسی از زمان استقلال الجزایر در سال ۱۹۶۲ است.</p>
      <p>با آغاز کمپین‌های انتخاباتی از روز یکشنبه، کاندیداها به دلیل این اعتراضات، برای فعالیت‌ها و دیدارهای خود با مشکلاتی مواجه شده‌اند.</p>
      <p>شب جمعه نزدیک به ۱۰۰ تن در تظاهرات شبانه مشابهی بازداشت شدند که در ادامه بیشتر آنها آزاد شدند اما دادگاه الجزایر ۲۹ تن را به اتهام تجمع بدون مجوز مورد پیگرد قرار داده و ۲۱ تن از آنها را به صورت موقت آزاد کرده و هشت تن از آنها را به اتهام تشکیل گروه اشرار بازداشت کرد.</p>
      <p>دادگاه‌های الجزایر چهار نفر را به اتهام برهم زدن نشست علی بنفلیس، یکی از کاندیداها به ۱۸ ماه حبس و ۱۴ متهم دیگر را به دو ماه حبس محکوم کردند.</p>
      <p>عفو بین‌الملل نیز با انتشار بیانیه‌ای نسبت به سرکوب‌ها و محدودیت آزادی بیان در الجزایر ابراز نگرانی و تاکید کرد، رعایت حق آزادی بیان و برگزاری تجمع و نشست شرط اصلی هر انتخاباتی است و مخالفان انتخابات باید بدون نگرانی از انتقام یا سرکوب، فرصت بیان نظرات خود را داشته باشند.</p>
      <p>روز جمعه نیز ده‌ها هزار الجزایری در چهلمین جمعه اعتراضی خود، با سر دادن شعارهایی برای برکناری مسئولان، مخالفت خود را با انتخابات دسامبر اعلام کردند.</p>
      <p>در شرایطی که کاندیداها در الجزایر کمپین انتخاباتی خود را آغاز کرده‌اند، مردم الجزایر این چهره‌ها را نمونه‌های کوچک شده‌ای از بوتفلیقه و دولتش دانستند که همچنان در قدرت هستند.</p>
      <p>این تظاهرکنندگان به مسالمت‌آمیز بودن اعتراضات خود که در دو روز گذشته با تظاهرات شبانه وارد مرحله جدیدی شده، پایبند هستند و اعتراضات شبانه را گامی رو به افزایش تنش‌ها می‌دانند.</p>
    </article>
  </body>
</html>