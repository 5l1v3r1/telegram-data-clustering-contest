<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-2022-re-valamennyi-kiss-emeletes-motorvonat-forgalomba-all/"/>
    <meta property="og:site_name" content="lokál"/>
    <meta property="article:published_time" content="2019-11-23T13:04:57+00:00"/>
    <meta property="og:title" content="2022-re valamennyi KISS emeletes motorvonat forgalomba áll"/>
    <meta property="og:description" content="Mind a negyven KISS emeletes motorvonat 2022-re forgalomba áll, így három év múlva a budapesti elővárosi vasútvonalon - a lajosmizsei kivételével - csak ezek és az ugyancsak korszerű FLIRT járművek közlekednek majd - mondta a MÁV Zrt. elnök-vezérigazgatója szombaton Budapesten."/>
  </head>
  <body>
    <article>
      <h1>2022-re valamennyi KISS emeletes motorvonat forgalomba áll</h1>
      <address><time datetime="2019-11-23T13:04:57+00:00">23 Nov 2019, 13:04</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/09/D_MTZ20190716001-1280x853.jpg"/>
      </figure>
      <p>
        <b>Mind a negyven KISS emeletes motorvonat 2022-re forgalomba áll, így három év múlva a budapesti elővárosi vasútvonalon – a lajosmizsei kivételével – csak ezek és az ugyancsak korszerű FLIRT járművek közlekednek majd – mondta a MÁV Zrt. elnök-vezérigazgatója szombaton Budapesten.</b>
      </p>
      <p>Homolya Róbert a Nyugati pályaudvaron tartott nyílt napon, amelyen az utasok megnézhették az új motorvonatot – hozzátette: a KISS és a FLIRT motorvonatok közlekedtetésével európai színvonalú szolgáltatást lehet majd nyújtani a fővárosi elővárosi fogalomban, amelyet a MÁV utasainak fele vesz igénybe.</p>
      <p>A magyar kormány támogatta, hogy a vasúttársaság még huszonegy KISS motorvonatot rendeljen a gyártótól, ezzel a másfél évvel ezelőtt létrejött keretszerződésben szereplő mind a negyven KISS motorvonatot megrendelték – ismertette.</p>
      <p>Az elnök-vezérigazgatója felidézte, hogy a társaság a vasút versenyképességének növelése érdekében jelentős pályafejlesztést hajtanak végre. Példaként említette, hogy jövő tavasztól teljes egészében felújítják a Nyugati pályaudvar és Kőbánya-Kispest közötti szakaszt, valamint folytatják az ötven állomás felújításáról szóló programot, valamint jövőre 375 új jegykiadó automatát helyeznek üzembe.</p>
      <p>Kerékgyártó József, a MÁV-Start Zrt. vezérigazgatója a sajtótájékoztatón elmondta, hogy a negyven KISS emeletes motorvonat és a 123 korszerű FLIRT jármű közlekedtetése 50 ezer ülőhely-kapacitást jelent majd. Hozzátette: ezzel mintegy 40 ezer autót lehet kiváltani a közúti forgalomból.</p>
      <p>A vasút az egyik legbiztonságosabb és legkörnyezetbarátabb közlekedési forma, a modern motorvonatok forgalomba állítása is segít abban, hogy vasút a kor követelményeinek megfelelő, megbízható szolgáltatást tudjon nyújtani – emelte ki.</p>
      <p>Az első ütemben érkező emeletes vonatok a két legforgalmasabb, a Budapest-Nyugati-Vác-Szob, valamint a Budapest-Nyugati-Cegléd-Szolnok elővárosi vonalon állnak forgalomba majd – tájékoztatott a MÁV.</p>
      <p>A KISS emeletes motorvonat tágas, légkondicionált utasterében hatszázan tudnak ülve utazni, az oldalankénti tizenkét ajtó pedig megkönnyíti és gyorsítja a fel- és leszállást.</p>
      <p>A már legyártott két KISS motorvonaton a velimi (Csehország) tesztpályán klímateszteket, a németországi Minden településen pedig menetdinamikai teszteket végeznek. A Nyugati pályaudvaron bemutatott jármű hétfőn indul hazai hatósági tesztekre, két másik jármű pedig teszt előtti üzembe helyezés alatt áll Dunakeszin – tájékoztatott a MÁV közleményében.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-5000-milliard-jut-ut-es-vasutepitesre-2024-ig/">5000 milliárd jut út- és vasútépítésre 2024-ig </a>
        </li>
        <li>
          <a href="https://www.lokal.hu/2019-11-jon-az-ujabb-gazdasagvedelmi-akcioterv/">Jön az újabb gazdaságvédelmi akcióterv</a>
        </li>
        <li>
          <a href="https://www.lokal.hu/2019-11-kedvezoen-alakulnak-iden-a-magyar-gazdasag-mutatoi/">Kedvezően alakulnak idén a magyar gazdaság mutatói</a>
        </li>
        <li>
          <a href="https://www.lokal.hu/2019-11-az-autoipar-a-magyar-kisvallalkozasok-gyarapodasahoz-is-hozzajarul/">Az autóipar a magyar kisvállalkozások gyarapodásához is hozzájárul</a>
        </li>
        <li>
          <a href="https://www.lokal.hu/2019-11-masodik-gazdasagvedelmi-akciotervet-kivan-a-kormany-elfogadni-a-kovetkezo-ev-legelejen/">Második gazdaságvédelmi akciótervet kíván elfogadni a kormány a következő év legelején</a>
        </li>
      </ul>
    </article>
  </body>
</html>