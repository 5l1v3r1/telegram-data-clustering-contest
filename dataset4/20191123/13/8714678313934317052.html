<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/markedsforing/2019/11/--selnes-misforstaelse-forer-til-forvirring-i-bransjen/"/>
    <meta property="og:site_name" content="Kampanje"/>
    <meta property="article:published_time" content="2019-11-23T13:43:09+00:00"/>
    <meta property="og:title" content="Facebook kritiserer BI-professor: - Hans misforståelse fører til forvirring i bransjen"/>
    <meta property="og:description" content="Facebooks sjef for markedsinnsikt følger opp Anders Mamens metode-innlegg med kritikk av professor Fred Selnes."/>
  </head>
  <body>
    <article>
      <h1>Facebook kritiserer BI-professor: - Hans misforståelse fører til forvirring i bransjen</h1>
      <address><time datetime="2019-11-23T13:43:09+00:00">23 Nov 2019, 13:43</time> by <a rel="author">Johan Kvist</a></address>
      <p>
        <b>Facebooks sjef for markedsinnsikt følger opp Anders Mamens metode-innlegg med kritikk av professor Fred Selnes.</b>
      </p>
      <p>Fra studien «<a href="https://www.facebook.com/business/news/insights/demystifyingmeasurement-%20why-methodology-matters">A Comparison of Approaches to Advertising Measurement: Evidence from Big Field Experiments at Facebook</a>», der Facebook er medforfatter, løfter Fred Selnes på BI kritikk mot at Facebook overdriver effekten av annonsering på plattformen. Studien sammenligner et stort antall, i markedet vanlige, metoder for å måle effekten av markedsføring. Samtlige metoder vurderes mot gullstandarden for effektmåling: Randomiserte kontrollstudier, også kalt RCT.</p>
      <p>Hva Fred Selnes ser ut til å ha oversett er at metoden vi i Facebook bruker i våre <i>brand lift</i>-studier nettopp er RCT, altså gullstandarden for effektmåling av annonsering (samme metode vi også bruker i våre conversion liftstudier).</p>
      <p>Årsaken til at vår metode kan brukes som standard, er at vi oppfyller de tre kravene for å måle kausalitet, <a href="https://kampanje.com/markedsforing/2019/11/--det-er-nok-ikke-bare-facebook-som-overdriver-effekten-av-egen-annonsering/">akkurat som Anders M. Mamen, høyskolelektor ved Institutt for markedsføring ved Høyskolen Kristiania beskriver</a>:</p>
      <ol>
        <li>Det skal være tilfeldig hvem som er i kontrollgruppen og eksperimentgruppen. Dette sikrer at gruppene blir like.</li>
        <li>Den eneste forskjellen mellom gruppene er at den ene får se en annonse (stimuli) og den andre gruppen får se en annen annonse som ikke er relevant.</li>
        <li>Vi måler og sammenligner forskjell i effekt mellom de to gruppene. Hvis vi finner en signifikant forskjell, kan vi være sikre på at dette skyldes annonsen, og ikke andre forhold.</li>
      </ol>
      <p>Facebook sine brand lift-studier fungerer på den måten at vi 1) skaper fullstendig randomiserte test- og kontrollgrupper som balanseres på mange ulike dimensjoner (f. eks. demografi) for å sikre at gruppene er sammenlignbare. Dette kan vi gjøre siden vi vet hvem alle Facebook-brukere er via innlogging, og at vi deretter kan følge brukerne over samtlige enheter de bruker. Vi har 500 respondenter i hver gruppe. 2) Test-gruppen blir vist en annonse på Facebook, mens kontrollgruppen ikke får se annonsen - de får i stedet se en annen annonse. Et viktig poeng her er at brukerne i begge gruppene har kvalifisert seg for å få se annonsen, men at annonsen stoppes i siste sekund for kontrollgruppen. Dette sikrer at kontrollgruppen er fullt ut sammenlignbar med testgruppen på alle måter utenom én: hvorvidt de har sett annonsen eller ikke. 3) Vi stiller de samme spørsmålene til test- og kontrollgruppen, og sammenligner senere svarene for å se om testgruppen viser en statistisk signifikant forskjell sammenlignet med kontrollgruppen. Da kan vi avgjøre om annonsen har hatt noen effekt, og hvor stor denne effekten er.</p>
      <p>Vi i Facebook er helt enig med Anders M. Mamen i hvordan effekt av annonsering bør måles. Det finnes mange måter å måle effekt av annonsering som i dag ikke oppfyller disse kravene, og der annonsører bør være forsiktige med å tolke resultatene. Mange av disse metodene overdriver nemlig effekten av annonseringen.</p>
      <p>Facebooks metode bruker derimot gullstandarden for hvordan effekt bør måles, og det er synd at en misforståelse fra Selnes fører til forvirring i bransjen.</p>
    </article>
  </body>
</html>