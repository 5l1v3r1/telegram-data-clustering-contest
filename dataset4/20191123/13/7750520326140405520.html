<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/svit/svitovyj-bank-hoche-dopomogty-fermeram-skorystatysya-mozhlyvostyamy-vidkryttya-rynku-zemli.html"/>
    <meta property="og:site_name" content="1NEWS"/>
    <meta property="article:published_time" content="2019-11-23T13:33:11+00:00"/>
    <meta property="og:title" content="Світовий банк хоче допомогти фермерам скористатися можливостями відкриття ринку землі"/>
    <meta property="og:description" content="Світовий банк хоче допомогти фермерам скористатися можливостями відкриття ринку землі"/>
  </head>
  <body>
    <article>
      <h1>Світовий банк хоче допомогти фермерам скористатися можливостями відкриття ринку землі</h1>
      <address>
        <time datetime="2019-11-23T13:33:11+00:00">23 Nov 2019, 13:33</time>
      </address>
      <figure>
        <img src="https://1news.com.ua/wp-content/uploads/2019/11/18-12.jpg"/>
      </figure>
      <p>Світовий банк хоче допомогти фермерам в Україні скористатися повною мірою можливостями відкриття ринку сільськогосподарських земель. Про це розповіла директор Світового банку у справах України, Білорусі та Молдови Сату Кахконен в інтерв’ю виданню «Дзеркало тижня», пише 1NEWS, посилаючись на <a href="https://glavcom.ua/economics/finances/u-svitovomu-banku-vvazhajut-shcho-moratorij-shkodit-vlasnikam-zemli-v-ukrajini-641917.html">Главком</a>.</p>
      <p>«Дрібні фермери – це найбільш вразлива група позичальників, яким і хоче допомогти Світовий банк, аби вони дійсно змогли скористатися повною мірою тими можливостями, які отримають після відкриття ринку сільськогосподарських земель», – наголосила вона.</p>
      <p>Кахконен розповіла, що з урядом обговорювалися різні варіанти, як забезпечити малим фермерам доступ до кредитів, серед іншого обговорювалася схема часткового гарантування кредитів, що зменшить кредитний ризик для банків і стимулюватиме їх зацікавленість у кредитуванні і дрібних фермерів.<br/>Кахконен констатувала, що банківський сектор готовий до відкриття земельного ринку, для нього це новий і привабливий ринок.</p>
      <p>На переконання директора Світового банку у справах України, Білорусі та Молдови, мораторій шкодить власникам землі, бо їхнє право власності обмежене: вони не можуть використовувати свою землю як банківську заставу, не можуть її продати.</p>
      <p>Як повідомлялося, Верховна Рада ухвалила у першому читанні законопроєкт № 2178-10 «Про внесення змін до деяких законодавчих актів України щодо обігу земель сільськогосподарського призначення», який передбачає скасування мораторію на продаж землі в Україні з 1 жовтня 2020 року.</p>
      <p>Нагадаємо, у Світовому банку задоволені темпами економічного зростання в Україні і очікують на результати розпочатих перетворень уже в найближчі місяці.</p>
    </article>
  </body>
</html>