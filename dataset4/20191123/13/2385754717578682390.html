<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/opinions_sigmalive/598738/i-kravgi-tou-%c5%9fener-elcil-den-eftase-sti-lefkosia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T13:21:00+00:00"/>
    <meta property="og:title" content="Η «κραυγή» του Şener Elcil δεν έφτασε στη Λευκωσία"/>
    <meta property="og:description" content="Το νέο-οθωμανικό καθεστώς της Τουρκίας ασκεί εγκληματικές πολιτικές εντός Τουρκίας αλλά και εκτός. Οι μέθοδοι εντός περιλαμβάνουν προβοκάτσιες, δηλαδή ..."/>
  </head>
  <body>
    <article>
      <h1>Η «κραυγή» του Şener Elcil δεν έφτασε στη Λευκωσία</h1>
      <address><time datetime="2019-11-23T13:21:00+00:00">23 Nov 2019, 13:21</time> by <a rel="author">Κώστας Μαυρίδης</a></address>
      <p>Το νέο-οθωμανικό καθεστώς της Τουρκίας ασκεί εγκληματικές πολιτικές εντός Τουρκίας αλλά και εκτός. Οι μέθοδοι εντός περιλαμβάνουν προβοκάτσιες, δηλαδή  δόλιες ενέργειες που σχεδιάζονται από το ίδιο το τουρκικό καθεστώς, το οποίο στη συνέχεια ενοχοποιεί τους «εχθρούς» του εμφανίζοντας τους ως «αιμοσταγείς τρομοκράτες». Τις προάλλες επανήλθε στο προσκήνιο η δολοφονική βομβιστική επίθεση αυτοκτονίας, στις 10/10/2015 στην Άγκυρα, με θύματα πέραν των εκατόν αθώων ανθρώπων. Νέα στοιχεία καταδεικνύουν ότι οι τουρκικές μυστικές υπηρεσίες γνώριζαν τουλάχιστον οκτώ μέρες πριν για την επίθεση και τις προετοιμασίες που διενεργούσε ο δολοφόνος Yakut Şahin. Για το συγκεκριμένο και άλλα συμβάντα στην ίδια περίοδο του 2015, ο Νταβούτογλου (τότε ΥΠΕΞ του Ερντογάν), μερικά  χρόνια μετά την αποπομπή του, «φωτογράφισε» ως εγκέφαλο τον Ερντογανικό περίγυρο. Η δήλωσή του ήταν αρκετή για να στοχοποιηθεί με ποινικές κατηγορίες!  Με το «δικαστικό σώμα» ως εργαλείο του καθεστώτος,  η κατάληξη τέτοιων υποθέσεων είναι προβλεπτή.</p>
      <p>Για τις νεο-οθωμανικές πολιτικές στην Κύπρο, στην Ευρώπη και αλλού, διοργάνωσα τις προάλλες εκδήλωση στο Ευρωπαϊκό Κοινοβούλιο, με ομιλητές τον Şener Elcil, Γενικό Γραμματέα της Συντεχνίας των Τουρκοκύπριων Δασκάλων, και τον Alexandre Del Valle, Γάλλο ακαδημαϊκό και αναλυτή των γεωπολιτικών του σύγχρονου Ισλάμ.</p>
      <p>Όσα παρατέθηκαν, ήταν ένα κατηγορητήριο για τις δόλια εγκληματικές πολιτικές της Τουρκίας. Στέκομαι ιδιαίτερα στη νηφάλια και τεκμηριωμένη «κραυγή» του Ş. Elcil, που επεσήμανε εξαρχής ότι εξέφραζε την πραγματική φωνή των Τουρκοκυπρίων, η οποία δεν εκφράζεται από εκείνους που διατείνονται ότι τους εκπροσωπούν, και οι οποίοι, ακολουθώντας οδηγίες της Τουρκίας, παραπλανούν, αποκρύβοντας την πραγματικότητα στην κατεχόμενη Κύπρο. (Ο ίδιος εκλέγεται επικεφαλής των Τ/κ δασκάλων για χρόνια). Ακολούθως στηλίτευσε με στοιχεία και παραδείγματα την πολιτική της Τουρκίας να αλλοιώσει τον ιστορικό χαρακτήρα του νησιού και την τουρκοκυπριακή κοινότητα, που πλέον έχει καταστεί μειονότητα στα κατεχόμενα. Ο κ. Elcil παρέθεσε σειρά παραδειγμάτων της πολιτικής της Τουρκίας στα κατεχόμενα, όπως την αλλαγή των τοπωνυμίων, τη συνεχή ανέγερση  τζαμιών και τη μετατροπή των εκκλησιών σε τζαμιά, τη συνεχιζόμενη μεταφορά εποίκων, την αποστολή τετρακοσίων ιμάμηδων, παρεμβάσεις στην εκπαίδευση κ.ά. Όπως ξεκαθάρισε, η καταπίεση της τουρκοκυπριακής κοινότητας αποτελεί το καλύτερο παράδειγμα του σύγχρονου νεο-οθωμανισμού. Για τον συστηματικό εποικισμό της Κύπρου από την Τουρκία, τόνισε ότι η Κυπριακή Δημοκρατία έπρεπε να το είχε καταγγείλει στο Διεθνές Ποινικό Δικαστήριο εδώ και χρόνια, όπως και ο ίδιος το ζητούσε. Μια «κραυγή» όμως που δεν έφτασε ποτέ στη Λευκωσία!</p>
      <p>Παρεμπιπτόντως, μερικές ώρες πριν την εκδήλωση, συναντήθηκαν ο Πρόεδρος του Ευρωκοινοβουλίου και ο Τούρκος ΥΠΕΞ Τσαβούσογλου, με τον τελευταίο να διαμαρτύρεται έντονα για τη διοργάνωση τέτοιων εκδηλώσεων, αλλά δεν υπήρξε ανταπόκριση και  αποχώρησε, ακυρώνοντας άλλες προγραμματισμένες συναντήσεις στο Ευρωκοινοβούλιο.</p>
      <p>Κώστας Μαυρίδης- Ευρωβουλευτής ΔΗΚΟ (S&amp;D) -  costas.mavrides@europarl.europa.eu</p>
    </article>
  </body>
</html>