<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/Euroleague/a315386-Sakota-Prizeljkivao-sam-ovakav-izazov.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T13:34:00+00:00"/>
    <meta property="og:title" content="Šakota: Priželjkivao sam ovakav izazov"/>
    <meta property="og:description" content="Novi trener Crvene zvezde Dragan Šakota rekao je da je čekao priliku da ga pozove neki evroligaški klub i da nije mnogo razmišljao kada je prihvatio ponudu ‚crveno-belih‘."/>
  </head>
  <body>
    <article>
      <h1>Šakota: Priželjkivao sam ovakav izazov</h1>
      <h2>Novi trener Crvene zvezde Dragan Šakota rekao je da je čekao priliku da ga pozove neki evroligaški klub i da nije mnogo razmišljao kada je prihvatio ponudu ‚crveno-belih‘.</h2>
      <address><time datetime="2019-11-23T13:34:00+00:00">23 Nov 2019, 13:34</time> by <a rel="author">Jelena Trajković</a></address>
      <figure>
        <img src="https://sportklub.rs/Picture/170316/jpeg/Dragan-Sakota"/>
        <figcaption>
          <cite>Marko Metlas/EB via Getty Images</cite>
        </figcaption>
      </figure>
      <p>Šakota je na klupi Zvezde zamenio Andriju Gavrilovića, koji je u prethodnih mesec dana bio privremeno rešenje posle raskida saradnje sa Milanom Tomićem.</p>
      <related>
        <a href="http://sportklub.rs/Kosarka/Euroleague/a315384-Covic-Nije-bilo-lako-naci-trenera.html"/>
        <a href="http://sportklub.rs/Kosarka/Euroleague/a315381-Sakota-posle-12-godina-ponovo-na-klupi-Zvezde.html"/>
      </related>
      <p>„<i>Kada dobije trener ponudu razmišlja o ekipi i takmičenju. U ovom poslu sam bio na raznim zadacima i smatram da sam bio uspešan. Ovakav izazov sam možda i priželjkivao. Oni koji su me pratili u AEK znaju da sam, ja sam želeo ovakvu situaciju da mi istekne ugovor i da čekam jednu priliku kao što je Evorliga. Sastav je dobar, ne mogu da kažem da vidim sve probleme jer to trener vidi samo na treningu. Gledajući utakmice video sam neke stvari, ali to je sve samo na televiziji. Na televiziji i u stvarnosti sve je mnogo drugačije. Svaki put kad kupujemo igrače mi to radimo na osnovu onoga što vidimo ili iz razgovora sa ljudima. Kada igrač dođe, to je nešto potpuno drugo. U ovom trenutku, mislim da je tim sasvim dobro selektiran. Jedino možemo da pričamo o tome da li je broj igrača dovoljan da može izdrži 70 i više utakmica u sezoni</i>“, naglasio je <b>Šakota.</b><br/><br/>Zvezda trenutno drži 15. mesto u Evroligi sa tri pobede i sedam poraza, dok je u regionalnom takmičenju šesti sa skorom 4-3.<br/><br/>„<i>Ako uđete u tematiku videćete da se utakmice igraju u nekom ritmu koji nikada nije bio takav. Sedam duplih nedelja, jedino u NBA ima toga. Ne vidim razlog da se bilo ko menja sada, ja se pridružujem stručnom štabu i očekujem od njih pomoć u trenutku kada utakmice treba pripremati za jedan dan. Činjenica je da oni bolje poznaju ekipu od mene, očekujem od njih pomoć da bih ja mogao njima da pomognem. Imali smo sastanak, svi u stručnom štabu su dovoljno obučeni da budu u Zvezdi, ako se neko bude pridružio to će biti samo zbog toga što je obim posla toliki da će nam trebati pomoć</i>“, rekao je Šakota.<br/><br/>Debi na klupi Zvezde Šakota bi trebalo da ima u ponedeljak, kada ‚crveno-beli‘ dočekuju Mornar u okviru osmog kola ABA lige.</p>
    </article>
  </body>
</html>