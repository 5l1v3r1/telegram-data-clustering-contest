<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_539298/"/>
    <meta property="og:site_name" content="INNnews"/>
    <meta property="article:published_time" content="2019-11-23T13:15:15+00:00"/>
    <meta property="og:title" content="สาวขึ้นโรงพักปฏิเสธเป็นสาวในคลิปรุมต่อยเตะลุง"/>
    <meta property="og:description" content="ที่สถานีตำรวจภูธรสวนพริกไทย น.ส.กษมล เจ้าของคลินิกเสริม…"/>
  </head>
  <body>
    <article>
      <h1>สาวขึ้นโรงพักปฏิเสธเป็นสาวในคลิปรุมต่อยเตะลุง</h1>
      <h2>เจ้าของคลินิกเสริมความงามขึ้นโรงพัก ปฏิเสธเป็นสาวในคลิปรุมต่อยเตะลุงวัย 52 ปี</h2>
      <address>
        <time datetime="2019-11-23T13:15:15+00:00">23 Nov 2019, 13:15</time>
      </address>
      <p>ที่สถานีตำรวจภูธรสวนพริกไทย น.ส.กษมล เจ้าของคลินิกเสริมความงามย่านเมืองทอง จ.นนทุบรี ได้เดินทางมาลงบันทึกประจำวันกับพนักงานสอบสวน สภ.สวนพริกไทย หลังจากมีภาพข่าวว่ามีส่วนเกี่ยวข้องและเป็นบุคคลในคลิปวัยรุ่นรุมทำร้ายร่างกายลุงวัย 52 ปี ที่บริเวณซอยบริษัทกรุงเทพน้ำทิพย์ หมู่ 7 ต.สวนพริกไทย อ.เมืองปทุมธานี จ.ปทุมธานี ตามที่มีข่าวได้นำเสนอไปแล้ว</p>
      <p>ด้าน พ.ต.อ.พงศ์พัชร์ แจ้งหมื่นไวย์ ผกก.สภ.สวนพริกไทย กล่าวว่า ในเบื้องต้นทางตำรวจได้แจ้งข้อหาและดำเนินคดีกับผู้ต้องหาไปแล้ว 3 ราย จากคดีดังกล่าวปรากฏว่า มีภาพและชื่อของคุณกษมล ไปโผล่ในสื่อต่าง ๆ และได้นำเสนอไปว่า เป็นบุคคลที่อยู่ภายในคลิปดังกล่าว ซึ่งทาง สภ.สวนพริกไทยขอยืนยันว่า บุคคลที่อยู่ในคลิปไม่ใช่คุณกษมล จากการพิสูจน์ทราบข้อเท็จจริงแล้วพบว่าบุคคลที่อยู่ในคลิปคือ น.ส.นันท์นภัส อายุ 31 ปี ต.บางคูวัด อ.เมือง จ.ปทุมธานี เป็นแฟนของนายธันวาหรือเสี่ยหมู เมื่อมีชื่อของคุณกษมล ไปปรากฏในสื่อต่าง ๆ ทำให้เกิดความไม่สบายใจ รวมถึงทางญาติรู้สึกตกใจกับสิ่งที่เกิดขึ้น ด้านน.ส.นันท์นภัส อยู่ระหว่างติดต่อขอเข้าพบเพื่อให้การกับพนักงานสอบสวน</p>
      <p>ส่วน น.ส.กษมล กล่าวว่า เมื่อมีข่าวได้นำเสนอออกไปมีทั้งชื่อและรูปภาพ ได้มีผลกระทบต่อการทำงาน และครอบครัว มีคนที่รู้จักเราโทรศัพท์เข้ามาสอบถามมากมาย จึงอยากให้สื่อช่วยนำเสนอข่าวข้อเท็จจริงให้ด้วย ว่าบุคคลในคลิปนั้นเป็นใครให้ชัดเจนและถูกต้องต่อสังคม</p>
      <figure>
        <img src="https://www.innnews.co.th/wp-content/uploads/2019/11/%E0%B8%AA%E0%B8%B2%E0%B8%A72.jpg"/>
      </figure>
    </article>
  </body>
</html>