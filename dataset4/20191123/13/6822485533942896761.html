<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902076.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T13:17:00+00:00"/>
    <meta property="og:title" content="جهانگیری: گوش شنوایی برای اعتراضات داریم/ دولت به‌دنبال ترمیم قدرت خرید مردم است"/>
    <meta property="og:description" content="به گزارش باشگاه خبرنگاران جوان، اسحاق جهانگیری، معاون اول رئیس جمهور در ستاد تنظیم بازار گفت: در دهه نود مردم به علت شوک ها وارده به اقتصاد از قدرت خرید کمتری برخودار بودند که این امر در کسانی که حقوق ثابت دریافت می کردند بیش تر حس می شد."/>
  </head>
  <body>
    <article>
      <h1>جهانگیری: گوش شنوایی برای اعتراضات داریم/ دولت به‌دنبال ترمیم قدرت خرید مردم است</h1>
      <address>
        <time datetime="2019-11-23T13:17:00+00:00">23 Nov 2019, 13:17</time>
      </address>
      <p>معاون اول رئیس جمهور گفت: دولت با جدیت مطالبات مردم را شنیده و بخش عمده آن مطالبه، به تصمیمات ستاد تنظیم بازار برمی گردد. دولت گوش شنوایی در شنیدن مطالبات و اعتراضات مردم دارد و با جدیت برای تحقق و پیگیری مطالبات حداکثری مردم تلاش خود را خواهد کرد.</p>
      <p>به گزارش باشگاه خبرنگاران جوان، اسحاق جهانگیری، معاون اول رئیس جمهور در ستاد تنظیم بازار گفت: در دهه نود مردم به علت شوک ها وارده به اقتصاد از قدرت خرید کمتری برخودار بودند که این امر در کسانی که حقوق ثابت دریافت می کردند بیش تر حس می شد.</p>
      <p>او ادامه داد: نقدینگی جامعه یکی از اصلی ترین عوامل تشدید کننده کرانی و تورم است. باید در ماه های پایانی سال بودجه کشور بار مالی بیشتری را به نقدینگی تحمیل نکند. راهکار آن این است که هزینه های دولت و دستگاه های باید به شدت کاهش پیدا کند.</p>
      <p>معاون اول رئیس جمهور بیان کرد: دولت در تلاش است تا در لایحه بودجه شرایط بهتری را برای معیشت عموم جامعه رقم بزند. دستگاه های لازم مسئول از جمله بانک مرکزی، وزارت امور اقتصادی و دارایی و همچنین سازمان برنامه و بودجه کشور باید برنامه و طرح های خود را به دولت ارائه کنند.</p>
      <p>جهانگیری گفت: خوشبختانه از نظر ذخایر ارزی بانک مرکزی در بهترین شرایط قرار دارد و مدعی هستیم این پشتوانه مالی تاریخی است. سامانه نیما نیز در ارائه ارز به فعالان اقتصادی شرایط خوبی را سپری می کند.</p>
      <p>او در ادامه به برنامه ریزی های انجام شده برای مقابله با جنگ اقتصادی و فشارهای تحمیلی از جانب آمریکا اشاره کرد و گفت: اقتصاد فعال از جمله سیاست هایی بود که دولت برای مقابله با جنگ اقتصادی از آن استفاده کرده است.</p>
      <p>معاون اول رییس جمهور اظهار کرد: شاخص تورم در ۶ ماه گذشته روندی کاهنده گزارش شده است که این کاهش نرخ بیشتر در اقلام و کالا‌ها مشاهده می‌شود و دولت در تلاش است تا این روند کاهنده تورم را تا پایان سال در نرخ خدمات نیز کاهش دهد.</p>
      <p>جهانگیری اظهار کرد: حساسیت مسئولیتی که دارم سبب حضورم در این جلسه شد، دولت با جدیت مطالبات مردم را شنیده و بخش عمده آن مطالبه، به تصمیمات ستاد تنظیم بازار برمی گردد.دولت گوش شنوایی در شنیدن مطالبات و اعتراضات مردم دارد و با جدیت برای تحقق و پیگیری مطالبات حداکثری مردم تلاش خود را خواهد کرد.</p>
      <p>معاون اول رئیس جمهور بیان کرد: یکی از اساسی ترین کارهای دولت ترمیم قدرت خرید مردم بوده است، دو شوک اقتصادی در سال های ۹۰ و ۹۲ بر قدرت خرید مردم وارد شد.دولت در سال های گذشته با روش های اقتصادی برای ترمیم قدرت خرید مردم گام برداشت و اقدام در جهت افزایش اشتغال و راهکارهای اقتصادی دنبال شده است.</p>
      <p>این مقام مسئول ابراز کرد: نقدینگی باید مدیریت شود، باید تلاش کنیم که بودجه کشور در ماه های پایانی سال مدیریت شود و هزینه اضافی را در برنگیرد.</p>
      <p>
        <b>بانک مرکزی حمایت از واحدهای تولیدی را در دستور کار قرار دهد</b>
      </p>
      <p>در موضوع تامین کالا در سطح بازار مشکلی نداریم، راهبرد مقاومت فعال در مقابل دشمنان باعث وفور کالا در بازار کشور شده است، در تامین مستمر کالاهای اساسی هیچ کمبودی نداریم.پیش بینی ها این است که در ماه های آینده روند تولیدات داخلی کشور صعودی است و تولیدات نه تنها برای برآورده کردن نیاز داخلی بلکه برای صادرات ادامه می یابد. بانک مرکزی حمایت از واحدهای تولیدی را در دستور کار قرار دهد.</p>
      <p>او ادامه داد: روند کاهشی قیمت کالاها را بر اساس رصد بازار و گزارشات دریافتی شاهد هستیم، کنترل و نطارت بر نرخ خدمات برای جلوگیری از افزایش احتمالی هم باید مدنظر واقع شود.باید جلوی سو استفاده های احتمالی در بازار را دستگاه های نظارتی و بازرسی بگیرند، همه دستگاه ها باید ستاد تنظیم بازار را مورد حمایت قرار دهند.</p>
      <p>معاون اول رئیس جمهور تاکید کرد: تصمیم قطعی در دولت این است که حقوق کسی که متصل به دولت هست نباید عقب بیفتد.اصناف در تنظیم بازار کمک کند، هیچ کالا و خدماتی در شرایط حاضر نباید گران بشود، دولتی تصمیم و مجوزی برای این کار تا پایان سال ندارد. سامانه های الکترونیکی باید به سرعت تکمیل شود، جریان کنترل کالا از ابتدا تا انتها باید دقیق رصد شود.</p>
    </article>
  </body>
</html>