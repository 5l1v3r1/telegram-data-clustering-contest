<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/hr-mediji-slovenci-priznali-da-su-varali-u-arbitrazi/"/>
    <meta property="og:site_name" content="Krstarica"/>
    <meta property="article:published_time" content="2019-11-23T13:21:00+00:00"/>
    <meta property="og:title" content="HR mediji: Slovenci priznali da su varali u arbitraži"/>
    <meta property="og:description" content="ZAGREB - Slovenci su priznali da su varali u arbitraži sa Hrvatskom, pišu hrvatski mediji pozivajući se na izveštaj Slovenačke komisije za nadzor javnih"/>
  </head>
  <body>
    <article>
      <h1>HR mediji: Slovenci priznali da su varali u arbitraži</h1>
      <address><time datetime="2019-11-23T13:21:00+00:00">23 Nov 2019, 13:21</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521134-750x430.jpg"/>
        <figcaption>Foto: Tanjug/Tanjug video</figcaption>
      </figure>
      <p>ZAGREB – Slovenci su priznali da su varali u arbitraži sa Hrvatskom, pišu hrvatski mediji pozivajući se na izveštaj Slovenačke komisije za nadzor javnih službi.</p>
      <p>U izveštaju se navodi da je slovenačka država preko obaveštajnih službi sve vreme učestvovala u prikrivanju komunikacije između arbitražnog agenta Simone Drenik i arbitra Jerneja Sekoleca koji trebalo da ostane nezavisan i nije smeo da komunicira sa stranama u sporu, piše Večernji list.</p>
      <p>Ističu kako izveštaj slovenačke parlamentarne komisije za nadzor obaveštajnih službi (KNOVS) potvrđuje da je Ljubljana „u cilju arbitražne prevare upregla državni aparat i svoje tajne službe“.</p>
      <p>Javni deo izveštaja KNOVS-a o „obaveštajnim i protivobaveštajnim aktivnostima u vezi s događajima između Slovenije i Hrvatske pred arbitražnim sudom u Hagu“, koji je ovih dana objavljen u Ljubljani, svedoči da je Slovenija ušla u postupak kao da je reč o obaveštajnoj operaciji, a ne o pravnom postupku pred međunarodnim pravosudnim telom.</p>
      <p>Pokušavajući da utvrde zašto su slovenački arbitar i agentica u arbitražnom postupku zatečeni u nedopuštenom komuniciranju, KNOVS posle višemesečne istrage otkriva niz kompromitujućih činjenica koje dovode u pitanje ključne stavove slovenačke strane u arbitražnom sporu.</p>
      <p>SOVA je, kako stoji u izveštaju, „intenzivno učestvovala u arbitražnom postupku“, da bi osigurala tajno komuniciranje slovenačkog arbitražnog tima, iako je sve pokušala da pretvori u aferu hrvatskog „nezakonitog prisluškivanja“.</p>
      <p>SOVA je arbitražnu ekipu instruirala o rizicima komunikacije putem fiksnih telefonoma i nezaštićenom međunarodnom linijom, ali je Simona Drenik ipak je iz svog stana u Kranju razgovarala sa slovenačkim arbitrom Sekolecom u Beču.</p>
      <p>Slovenački plan izjalovio se zato što se oni nisu dosledno pridržavali instrukcija obaveštajaca pa su njihove razgovore, kako se navodi u izveštaju, snimili hrvatski obavještajci, prenosi Večernji list.</p>
      <p>(Tanjug)</p>
    </article>
  </body>
</html>