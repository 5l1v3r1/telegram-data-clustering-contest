<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/pokolgepes-merenylet-vegzett-tobb-emberrel-torok-hatar-kozeleben"/>
    <meta property="og:site_name" content="Paraméter"/>
    <meta property="article:published_time" content="2019-11-23T13:07:00+00:00"/>
    <meta property="og:title" content="Pokolgépes merénylet végzett több emberrel a török határ közelében"/>
    <meta property="og:description" content="Legalább kilenc ember, köztük négy civil halt meg egy autóba rejtett pokolgép robbanásában szombaton a török határ közvetlen közelében lévő észak-szíriai Tell-Abjadban."/>
  </head>
  <body>
    <article>
      <h1>Pokolgépes merénylet végzett több emberrel a török határ közelében</h1>
      <h2>Legalább kilenc ember, köztük négy civil halt meg egy autóba rejtett pokolgép robbanásában szombaton a török határ közvetlen közelében lévő észak-szíriai Tell-Abjadban.</h2>
      <address>
        <time datetime="2019-11-23T13:07:00+00:00">23 Nov 2019, 13:07</time>
      </address>
      <p>A robbanás további 22 embert sebesített meg a városban, amely a török csapatok és a velük szövetséges szíriai lázadók ellenőrzése alatt áll - közölte a szíriai polgárháború eseményeit nyomon követő, nagy-britanniai központú emigráns csoport.</p>
      <p>A merényletet, amely a sokadik hasonló támadás a török hadsereg szíriai hadműveleteinek októberi kezdete óta, senki nem vállalta magára.</p>
      <p>A török támogatást élvező lázadók a támadásért azt a Népvédelmi Egységek (YPG) nevű kurd fegyveres csoportot tették felelőssé, amelyet Törökország terrorszervezetnek tart, és a területén harcoló kurd szakadár lázadók szövetségeseként kezel.</p>
      <p>„A mai robbantás a YPG stílusjegyeit viseli magán. A robbanóanyaggal megrakott autót tipikusan egy főútvonalon helyezték el, és távirányítással repítették a levegőbe” - mondta a Szíriai Nemzeti Hadsereg (SNA) nevű lázadócsoport egyik parancsnoka.</p>
      <p>A török hadsereg és helyi arab szövetségese, az SNA október 9-én indított offenzívát Északkelet-Szíriában a régiót ellenőrző kurd milícia, a YPG ellen. Az október 17-én született török-amerikai és az október 22-én aláírt török-orosz tűzszüneti megállapodás értelmében a YPG-nek ki kellett vonulnia a török határ melletti 30 kilométeres sávból, s azóta Törökország szünetelteti műveleteit. Az Ankara és Moszkva között létrejött egyezség alapján a felek a határövezeti zónában közös járőrözést kezdtek. A török-szíriai határ őrizetét a török hadműveleti területen kívül a szíriai kormányerők egységei vették át.</p>
      <p>MTI</p>
    </article>
  </body>
</html>