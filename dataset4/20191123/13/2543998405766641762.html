<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/170725/otkriven-razlog-likvidaciju-nislije-ubici-spalio-auto-dan-svadbe-ovaj-izresetao-odbio-poligraf-odmah-postao-sumnjiv"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T13:04:00+00:00"/>
    <meta property="og:title" content="Otkriven razlog za likvidaciju Nišlije: Ubici spalio auto na dan svadbe, ovaj ga izrešetao i odbio poligraf i odmah postao sumnjiv"/>
    <meta property="og:description" content="Motiv ubistva Aleksinčanina Miloša Radojkovića (25) koji je 20. novembra izrešetan u niškom naselju Beverli Hils je osveta zbog paljevine &quot;mercedesa&quot; 28. juna ove godine u Ulici Svetozara Markovića."/>
  </head>
  <body>
    <article>
      <h1>Otkriven razlog za likvidaciju Nišlije: Ubici spalio auto na dan svadbe, ovaj ga izrešetao i odbio poligraf i odmah postao sumnjiv</h1>
      <h2>Motiv ubistva Aleksinčanina Miloša Radojkovića (25) koji je 20. novembra izrešetan u niškom naselju Beverli Hils je osveta zbog paljevine "mercedesa" 28. juna ove godine u Ulici Svetozara Markovića.</h2>
      <address><time datetime="2019-11-23T13:04:00+00:00">23 Nov 2019, 13:04</time> by <a rel="author">telegraf.rs</a></address>
      <p>Vlasnik zapaljenog vozila Darko M. (33) je uhapšen zbog sumnje da je sa više od deset hitaca usmrtio Radojkovića ispred njegove kuće, navodno jer je ovaj odbio da mu nadoknadi štetu za uništeni auto.</p>
      <p>Radojković je uhapšen dvadesetak dana nakon paljevine pošto ga je odala kanta sa benzinom ostavljena pored olupine na kojoj je pronađen njegov DNK. Pred Osnovnim javnim tužilaštvom vodio se postupak protiv njega zbog izazivanja opšte opasnosti.</p>
      <p>- Prijatelji ove dvojice su ih izmirili uz dogovor da Radojković Darku nadoknadi štetu za zapaljeni automobil. Međutim, vreme je prolazilo, a Miloš mu nije dao ni dinar. Darku je dosadilo da ga čeka i odlučio je da pravdu uzme u svoje ruke – objašnjavaju sagovornici iz istrage.</p>
      <p>On je ispitan iste večeri kada se ubistvo dogodilo, ali je negirao bilo kakvu vezu sa ovim događajem.</p>
      <p>- Kada mu je ponuđeno poligrafsko ispitivanje, on ga je odbio. Policija je zbog toga posumnjala da on ipak ima veze sa ubistvom. Tragovi pronađeni na mestu krvavog obračuna to su i potvrdili. Radojković je pogođen sa više od deset metaka u noge i leđa dok je pokušavao da mu pobegne. Pronađene su čaure metaka ispaljenih iz pištolja kalibra 9 milimetara i one su doprinele da se identifikuje napadač – kažu izvori.</p>
      <p>Međutim, policija i dalje intenzivno radi na rasvetljavanju ovog događaja jer postoji sumnja da je Darko imao saučesnika.</p>
      <p>- Ne isključuje se mogućnost da mu je neko signalizirao da je Miloš došao kući. Takođe, kod ovakvih napada uobičajeno je da "pucač" ima vozača koji ga čeka blizu mesta zločina - navode sagovornici.</p>
      <p>S obzirom na to da Miloš nije bio u zavadi sa Darkom pre paljevine vozila, pretpostavlja se da je on odradio posao za nekog drugog ko je sa njim imao neraščišćene račune. Darku je vozilo zapaljeno na dan kada se ženio što ukazuje na posebnu malicioznost naručioca paljevine.</p>
      <related>
        <h4>Pročitajte još:</h4>
        <a href="http://republika.rs/hronika/hronika/170713/Monstrum-Krusevca-priznao-ubio-ocuha-odredjen-pritvor"/>
        <a href="http://republika.rs/hronika/hronika/170700/Uhapsen-ubica-Milosa-Radojkovica-Izresetao-ispred-kuce"/>
        <a href="http://republika.rs/hronika/hronika/170479/Detalji-likvidacije-Nisu-Doneo-trudnoj-zeni-cerkici-kolace-izresetan-vise-HITACA"/>
        <a href="http://republika.rs/hronika/hronika/170293/Ubijenog-Milosa-zivot-nije-mazio-Pratila-teska-porodicna-tragedija"/>
      </related>
    </article>
  </body>
</html>