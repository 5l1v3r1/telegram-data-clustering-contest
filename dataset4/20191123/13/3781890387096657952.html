<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743244"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T13:50:00+00:00"/>
    <meta property="og:title" content="ซิวลูกจ้างร้านเหล็กดัด งัดร้าน'ทริสตอง​ โด'ลัก'เสือภูเขา'"/>
    <meta property="og:description" content="รวบแล้ว!! คนร้ายบุกงัดร้านนักเตะทีมชาติไทย​ 'ทริสตอง​ โด' ลักทรัพย์สินและจักรยานเสือภูเขา ที่แท้ลูกจ้างร้านเหล็กดัดย่านคลองเตย ตะเวนก่อเหตุเป็นอาชีพเสริมหาเงินซื้อยามาเสพ พบประวัติเพิ่งพ้นโทษคดียาเสพติดไม่นาน"/>
  </head>
  <body>
    <article>
      <h1>ซิวลูกจ้างร้านเหล็กดัด งัดร้าน'ทริสตอง​ โด'ลัก'เสือภูเขา'</h1>
      <address>
        <time datetime="2019-11-23T13:50:00+00:00">23 Nov 2019, 13:50</time>
      </address>
      <p>
        <b>รวบแล้ว!! คนร้ายบุกงัดร้านนักเตะทีมชาติไทย​ "ทริสตอง​ โด" ลักทรัพย์สินและจักรยานเสือภูเขา ที่แท้ลูกจ้างร้านเหล็กดัดย่านคลองเตย ตะเวนก่อเหตุเป็นอาชีพเสริมหาเงินซื้อยามาเสพ พบประวัติเพิ่งพ้นโทษคดียาเสพติดไม่นาน</b>
      </p>
      <p>จากกรณีคนร้ายบุกงัดร้าน​อาหารฝรั่งเศส IVY47​ ในซอยสุขุมวิท​ 47​ แขวงคลองตันเหนือ​ เขตวัฒนา​ กรุงเทพ​ฯ ซึ่งเป็นร้านอาหารของนักเตะทีมชาติไทย​ "ทริสตอง​ โด" ซึ่งคนร้ายลักจักรยานเสือภูเขา​ ซาวด์บาร์​ และชั้นสแตนเลส รวมมูลค่า​ 28,000​ บาท​ ในช่วงกลางดึกวันที่​ 15​ พ.ย.ที่ผ่านมาก่อนหลบหนี ​ ซึ่งทางตำรวจสน.ทองหล่อได้เร่งติดตามตัว​ ตามที่เสนอข่าวไปนั้น<br/><br/>ความคืบหน้าเมื่อวันที่​ 23​ พ.ย.​ พ.ต.อ.นิติวัฒน์​ แสนสิ่ง​ ผกก.สน.ทองหล่อ​ พร้อมฝ่ายสืบสวน​ สน.ทองหล่อ​ ร่วมจับกุม​นายสมนึก​ หรือ​หนึ่ง​ แสงจันทร์​ อายุ​ 40​ ปี​ อาชีพลูกจ้างร้านเหล็กดัดแห่งหนึ่งย่านคลองเตย​ โดยสามารถจับกุมได้ที่ใต้อาคารแฟลตคลองเตย 16 ซอยเคหะโครงการ 3 ถนนอาจณรงค์ แขวงและเขตคลองเตย​ กรุงเทพฯ​ พร้อมของกลางเป็นจักรยานเสือภูเขา​ 1 คัน</p>
      <figure>
        <img src="https://www.dailynews.co.th/admin/upload/20191123/news_xZGHCsKjBq202003_533.jpg?v=20191124103?v=6927"/>
      </figure>
      <p>จากการสอบสวนนายสมนึก ให้การรับสารภาพว่า​ วันเกิดเหตุหลังเลิกงานได้นั่งรถเมล์จากย่านคลองเตยมาสุขุมวิท​ ก่อนจะเดินหาสถานที่เพื่อก่อเหตุ​ กระทั่งมาถึงร้าน​ IVY47​ ก็ได้เข้าไปลักจักรยาน​และสิ่งของต่างๆ ออกมา​ ก่อนปั่นกลับไปที่พักเพื่อจะนำไปขายและซื้อยาเสพติด แต่นายสมนึกเกิดชื่นชอบจักรยานที่ลักมาจึงได้เก็บไว้​ ก่อนที่ตำรวจจะตามมาจับกุมได้ในที่สุด เบื้องต้นตรวจสอบประวัติพบเพิ่งพ้นโทษคดียาเสพติดเมื่อช่วงต้นปีที่ผ่านมา​ โดยตำรวจแจ้ง​ ข้อหาลักทรัพย์ในเวลากลางคืน ก่อนควบคุมตัวส่งพนักงานสอบสวน​ สน.ทองหล่อ ดำเนินคดีต่อไป.<br/><br/>ภาพ ทริสตอง​ โด จากวิกิพีเดีย</p>
    </article>
  </body>
</html>