<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/170735/maturant-svedok-sudjenju-kradju-testa-matematike-resenja-poslao-drug-sam-prosledio-dalje"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T13:57:00+00:00"/>
    <meta property="og:title" content="Maturant svedok na suđenju za krađu testa iz matematike: Rešenja mi je poslao drug, pa sam ih prosledio dalje"/>
    <meta property="og:description" content="Saslušanjem svedoka juče je u Višem sudu u Beogradu nastavljeno suđenje Igoru Stamenkoviću, mašinisti rotoštampe u &quot;Politici a.d.&quot; , koji je optužen da je u junu ove godine ukrao test iz matematike za malu maturu, a koji se inače brani sa slobode."/>
  </head>
  <body>
    <article>
      <h1>Maturant svedok na suđenju za krađu testa iz matematike: Rešenja mi je poslao drug, pa sam ih prosledio dalje</h1>
      <h2>Saslušanjem svedoka juče je u Višem sudu u Beogradu nastavljeno suđenje Igoru Stamenkoviću, mašinisti rotoštampe u "Politici a.d." , koji je optužen da je u junu ove godine ukrao test iz matematike za malu maturu, a koji se inače brani sa slobode.</h2>
      <address><time datetime="2019-11-23T13:57:00+00:00">23 Nov 2019, 13:57</time> by <a rel="author">novosti.rs</a></address>
      <p>Na prošlom pretresu Stamenković se nije pojavio zbog zdravstvenih problema, a juče je došao u sud, gde je rekao da je sposoban da prati suđenje i da je otpušten iz bolnice posle šest dana ležanja. Sud je juče saslušao četrnaestogodišnjeg L. V. koji je u sudnicu došao sa ocem M. V.</p>
      <p>- Test sam dobio preko društvenih mreža od druga, koji je sin optuženog. On mi je kazao da je to test iz matematike i ja sam ga proširio dalje. Ali, već ujutro, video sam u novinama da je test "provaljen" i da je matura otkazana, što nam je kasnije potvrđeno i u školi - rekao je svedok.</p>
      <p>Na pitanje tužioca kakav je test dobio od Stamenkovićevog sina, svedok je odgovorio da je pisan rukom.</p>
      <p>- Bio je pisan rukom, na običnom papiru. Bili su tu zadaci i mislim i rešenja - dodao je on.</p>
      <p>Svedok kaže da, kada je dobio test, nije ga shvatio ozbiljno, jer je i pre toga, društvenim mrežama "protutnjalo" mnogo testova za polaganje male mature.</p>
      <p>- Svi učenici u školi pričali su kako mogu da nađu testove za maturu. Dobijali smo ih i širili po društvenim mrežama, ali ne znam da li su bili pravi ili lažni - rekao je on.</p>
      <figure>
        <img src="https://www.republika.rs/data/images/2019-06-19/104293_stamparaija_f.jpg?1574513756"/>
        <figcaption>Igor Stamenković<cite>facebook.com/printscreen</cite></figcaption>
      </figure>
      <p>Suđenje se nastavlja u decembru saslušanjem Stamenkovićeve supruge, sina, kao i dvojice kolega sa posla.</p>
      <p>Podsetimo, Stamenković, inače, otac tadašnjeg osmaka iz Osnovne škole "Karađorđe" u svojoj odbrani je rekao da nije kriv i da odbija optužbu u celosti. Prilikom saslušanja je priznao policiji da je tokom procesa štampanja testova za malu maturu iskoristio zastoj u radu štamparske mašine.</p>
      <p>Stamenković je, dok su drugi popravljali mašinu uzeo test iz matematike, otišao u toalet i tamo ga slikao mobilnim telefonom. U svojoj odbrani je tvrdio da iz štamparije nije uzeo test, već je izneo prazan papir kako bi ga upotrebio umesto toalet-papira.</p>
      <related>
        <h4>Pročitajte još:</h4>
        <a href="http://republika.rs/hronika/hronika/170504/Saslusani-mladici-koji-tukli-Aleksu-Terzica-oglasio-fudbaler"/>
        <a href="http://republika.rs/hronika/hronika/170190/Saslusan-policajac-nakon-talacke-krize-Vozdovcu-Moja-zena-najbolja-mnogo-volim"/>
        <a href="http://republika.rs/hronika/hronika/169939/Svedocenje-portira-sudjenju-Decak-bio-uzrujan-dugmad-bila-pokidana-rekao-Kostic-pokusao-siluje"/>
        <a href="http://republika.rs/vesti/beograd/169209/MUP-upozorava-sve-gradjane-Opasnost-kod-autobuske-stanice-Beogradu"/>
      </related>
    </article>
  </body>
</html>