<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914839"/>
    <meta property="og:site_name" content="Dnevnik"/>
    <meta property="article:published_time" content="2019-11-23T04:30:00+00:00"/>
    <meta property="og:title" content="Smernice za snemanje spolnih prizorov"/>
    <meta property="og:description" content="Združenje britanskih režiserjev je objavilo prve smernice za snemanje prizorov, v katerih se pojavljata golota in simuliranje spolnih odnosov."/>
  </head>
  <body>
    <article>
      <h1>Smernice za snemanje spolnih prizorov</h1>
      <address><time datetime="2019-11-23T04:30:00+00:00">23 Nov 2019, 04:30</time> by <a rel="author">Špela Žagar</a></address>
      <p>
        <b>Združenje britanskih režiserjev je objavilo prve smernice za snemanje prizorov, v katerih se pojavljata golota in simuliranje spolnih odnosov.</b>
      </p>
      <p>Združenje želi tako opozoriti na dobre prakse pri delu z igralci in igralkami ter drugimi člani filmskih ekip. Smernice so bile objavljene le nekaj dni zatem, ko je igralka <b>Emilia Clarke</b> javno spregovorila o težkih pogojih snemanja serije <i>Igra prestolov</i>, v kateri je bilo precej golih prizorov, zaradi česar so jo silili v goloto tudi v naslednjih vlogah, ki jih je dobivala. Kot so povedali pri združenju režiserjev, si vsakdo zasluži, da se na delovnem mestu počuti varno, ne glede na to, ali gre za hollywoodsko uspešnico, televizijsko dramo ali kratkometražni prvenec. Smernice podpirajo tudi nekatera druga britanska filmska in televizijska združenja, še posebno prav pa bodo prišla v času gibanja #metoo, ko številne igralke opozarjajo, da so morale pridobitev vlog poplačati s spolnimi uslugami nadrejenim. V smernicah je med drugim nasvet, naj producenti prepovedo popolno goloto na vseh avdicijah in delno goloto na prvih avdicijah. Kot so zapisali, avdicije že same po sebi temeljijo na neravnovesju moči, zato številni igralci in igralke čutijo, da se morajo podrediti zanje neprijetnim željam, da bi dobili delo. Združenje predlaga nošenje kopalk in spremstvo na avdicijah, hkrati pa predlagajo, da so igralci in igralke o avdicijah, ki vsebujejo delno goloto, obveščeni 48 ur vnaprej, skupaj s celotnim scenarijem.</p>
      <p>Združenje upa, da s smernicami ne bo samo prispevalo k boljšemu delovnemu okolju, temveč tudi opogumilo vse vpletene, da ukrepajo, ko so priča ustahovanju ali nadlegovanju.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914723/magazin/zdravje/zascita-in-nega-koze-jeseni-in-pozimi"/>
        <a href="https://www.dnevnik.si/1042914690/magazin/estrada/severina-sele-lani-izvedela-kdo-je-objavil-njen-film"/>
      </related>
    </article>
  </body>
</html>