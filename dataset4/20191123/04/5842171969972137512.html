<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359611-rezeknes-dome-nolemj-nojaukt-patvaligi-celtu-eku"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T04:11:00+00:00"/>
    <meta property="og:title" content="Rēzeknes dome nolemj nojaukt patvaļīgi celtu ēku"/>
    <meta property="og:description" content="Rēzeknes novada dome pirmo reizi pieņēmusi lēmumu par patvaļīgi uzceltas ēkas nojaukšanu."/>
  </head>
  <body>
    <article>
      <h1>Rēzeknes dome nolemj nojaukt patvaļīgi celtu ēku</h1>
      <address><time datetime="2019-11-23T04:11:00+00:00">23 Nov 2019, 04:11</time> by <a rel="author">Kas Jauns Avīze</a></address>
      <p>
        <b>Rēzeknes novada dome pirmo reizi pieņēmusi lēmumu par patvaļīgi uzceltas ēkas nojaukšanu.</b>
      </p>
      <p>Ozolaines pagastā pie Gaiduļu ezera aizsargjoslas teritorijā pirms pieciem gadiem Guntis Kuzmins bez jebkādas atļaujas uzslēja guļbūvi – četrus metrus no krasta līnijas. Viss īpašums ar nosaukumu Smaids iežogots, blakus uzcelta lapene, veikti citi darbi, vēsta Latvijas Radio.</p>
      <p>Jau būvniecības laikā 2014. gadā būvvalde Kuzminam pieprasīja nekavējoties to pārtraukt, taču viņš nelikās ne zinis, turklāt ezerā veikts uzbērums, lai formāli attālinātu ēkas atrašanos no krasta līnijas. Kopš 2016. gada būvvalde izdeva 15 izpildrīkojumus – bez panākumiem.</p>
      <p>Galu galā Kuzmins brīdināts, ka ēku var nojaukt piespiedu kārtā, turklāt izmaksas būs jāsedz pašam. Tā arī noticis – 30. oktobrī ārkārtas sēdē novada dome pieņēma atbilstīgu lēmumu.<br/>“Tas ir aizsargjoslu likuma pārkāpums, un šāda būvniecība ir atzīstama par materiāli prettiesisku, legalizācijas process šādā gadījumā nav iespējams,” Latvijas Radio norāda būvvaldes juriste Lolita Ulanova.</p>
      <p>Pirms ieiešanas privātīpašumā, klātesot policijas, apsardzes, Rēzeknes novada pašvaldības, Valsts vides dienesta darbiniekiem un strādniekiem, nolasīts domes lēmums par piespiedu nojaukšanu. Pats īpašnieks nebija ieradies. Izveidota komisija, kas apraksta kustamo mantu, nojauktie būvmateriāli nogādāti Lūznavas pagasta pārvaldes angārā.</p>
      <p>2017. gadā līdzīgi notika ar nelegāli uzceltu divstāvu namu Kalnciemā pie Lielupes regulāri applūstošā dabas teritorijā. Jelgavas novada domes juridiskie cīniņi ar īpašnieci Valentīnu Rudenko ilga kopš 2009. gadā, Augstākā tiesa lēma par labu pašvaldībai, un punktu pielika ar ekskavatora kausu, ēku nojaucot saimnieces acu priekšā.</p>
    </article>
  </body>
</html>