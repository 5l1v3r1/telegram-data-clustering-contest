<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-faze_tari-23508757-faze-tari-barbat-din-india-crezut-descoperit-inselatoria-perfecta-pentru-obtine-tratament-preferential-aeroporturi-melodie-compusa-ajutorul-inteligentei-artificiale-pentru-vizita-istorica-papei-franci.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T04:40:00+00:00"/>
    <meta property="og:title" content="Faze tari: Un bărbat din India a crezut că a descoperit înșelătoria perfectă pentru a obține tratament preferențial în aeroporturi; Melodie compusă cu ajutorul inteligenţei artificiale pentru vizita istorică a Papei Francisc în Japonia"/>
    <meta property="og:description" content="Un scoțian a câștigat la loterie și a cumpărat clubul favorit. E incredibil ce a decis să facă apoi cu acțiunile...O bătrână a rămas blocată în baie timp de opt zile. Cine a"/>
  </head>
  <body>
    <article>
      <h1>Faze tari: Un bărbat din India a crezut că a descoperit înșelătoria perfectă pentru a obține tratament preferențial în aeroporturi; Melodie compusă cu ajutorul inteligenţei artificiale pentru vizita istorică a Papei Francisc în Japonia</h1>
      <address><time datetime="2019-11-23T04:40:00+00:00">23 Nov 2019, 04:40</time> by <a rel="author">Lupu Vlad--Andrei</a></address>
      <p><b>Un bărbat din India a crezut că a descoperit înșelătoria perfectă pentru a obține tratament preferențial în aeroporturi.</b> Cazul lui Rajan Mahbubani a fost comparat cu cel al personajului interpretat de Leonardo DiCaprio în filmul "Catch me if you can". Bărbatul de 48 de ani a îmbrăcat o uniformă de pilot Lufthansa pentru a păcăli angajații aeroporturilor și ai companiilor aeriene. Astfel, Mahbubani putea evita cozile de la controlul de securitate sau putea obține locuri mai bune în avioanele în care zbura. Metoda lui Mahbubani a funcționat o perioadă, până când a fost arestat pe aeroportul internațional Indira Gandhi din India, scrie <a href="https://www.digi24.ro/stiri/externe/mapamond/un-barbat-din-india-a-crezut-ca-a-descoperit-inselatoria-perfecta-pentru-a-obtine-tratament-preferential-in-aeroporturi-1220641">Digi24</a>.<br/><br/><b>De ce ai lansa drone cu tunul: poate cea mai spectaculoasă demonstrație. </b>Dronele comerciale au devenit din ce în ce mai fiabile și accesibile în ultimii ani, dar investițiile majore și cele mai multe experimente se fac pentru dronele comerciale, cele care îți vor livra pizza sau vor salva vieți. Într-o demonstrație recentă de utilizare a dronelor într-un mod neobișnuit, un grup de cercetători au lansat o dronă folosind un tun de mingi de baseball. Pentru ca întregul sistem să fie mai complex, tunul respectiv a fost montat pe o camionetă în mișcare, care se deplasa cu 80 km/h. Scopul întregului efort a fost de a facilita intervenția dronelor în situații de urgență, prin câștigare de timp și prin eliminarea celui mai complex proces din pilotarea unei drone, decolarea. În plus, dacă experimentele ulterioare se vor reflecta într-un succes major, fără consecințe negative, explorarea spațiului va deveni mai facilă, potrivit <a href="https://playtech.ro/2019/de-ce-ai-lansa-drone-cu-tunul-spectaculoasa-demonstratie/">Playtech.ro</a>. <br/><b><br/></b><b>O bătrână a rămas blocată în baie timp de opt zile.</b> O bătrână în vârstă de peste 70 de ani, din Marea Britanie, a rămas blocată în baie timp de opt zile. Ea n-a avut ce mânca, dar, paradoxal, viața i-a fost salvată de o firmă de catering. Femeia din Loughborough, Leicestershire, a suferit teribil de foame, dar salvarea i-a venit de la reprezentanții firmei „Wiltshire Farm Foods”, care se ocupă în zonă de programul „meals on wheels” (un fel de catering), care le duce mâncare celor care nu-și pot procura hrana decât cu ajutor, a notat Metro. Firma trebuia să-i ducă mâncare zilnic, dar, la un moment dat, Dawn Jackson, care n-a reușit să dea de bătrână câteva zile la rând, a alertat poliția, notează <a href="https://www.libertatea.ro/stiri/o-batrana-a-ramas-blocata-in-baie-2809612">Libertatea</a>. <br/><br/><b>Melodie compusă cu ajutorul inteligenţei artificiale pentru vizita istorică a Papei Francisc în Japonia.</b> Papa Francisc va începe duminică, 23 noiembrie, o vizită istorică de patru zile în Japonia, iar una dintre surprizele pe care niponii i le-au pregătit este o melodie realizată cu ajutorul inteligenţei artificiale. Scrisă de Jun Inoue, compozitor şi producător, piesa intitulată „Protejează toată viaţa - Semnele vremurilor” se bazează pe tema centrală a vizitei Papei în Japonia şi a fost parţial compusă folosind un program de inteligenţă artificială, creat de Inoue, care poate scrie o bucată muzicală în doar câteva secunde. Inoue, care a compus de-a lungul timpului melodii pentru trupe mari din Japonia, precum Arashi, şi care este catolic, a afirmat că a ezitat să folosească programul AI, dar în final a decis să îl includă deoarece istoria muzicii şi a tehnologiei au fost interconectate, conform <a href="https://www.descopera.ro/dnews/18601520-melodie-compusa-cu-ajutorul-inteligentei-artificiale-pentru-vizita-istorica-a-papei-francisc-in-japonia">Descoperă.ro</a>. <br/><b><br/></b><b>Un scoțian a câștigat la loterie și a cumpărat clubul favorit.</b> E incredibil ce a decis să facă apoi cu acțiunile. În vârstă de 71 de ani, Colin Weir a câștigat 161 de milioane de lire (188 de milioane de euro) la loteria EuroMillions. Lovit de noroc, scoțianul a decis să investească o parte din banii încasați la FC Partick Thistle, clubul din a doua ligă pe care l-a susținut toată viața. Weir a cumpărat 55% din acțiunile grupării din Glasgow și are de gând să le doneze unui grup de fani ai lui Partick Thistle, care au ca model de organizare un alt club din Scoția, Motherwell, fostă adversară a Stelei în Europa League. Mutarea se va face până la data de 30 de martie 2020, se arat în articolul <a href="https://www.digisport.ro/fotbal/fotbal-international/un-scotian-a-castigat-161-de-milioane-de-lire-si-a-cumparat-clubul-favorit-ce-a-decis-sa-faca-apoi-cu-actiunile-758460">Digisport.ro</a>.</p>
    </article>
  </body>
</html>