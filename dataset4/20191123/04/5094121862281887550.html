<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/exmoorsti-pony-kozmice-mokrad-divoci-kone-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T04:00:00+00:00"/>
    <meta property="og:title" content="Podívejte se: Exmoorští pony v Kozmicích. Mokřad poskytl domov divokým koním"/>
    <meta property="og:description" content="/FOTOGALERIE/ Exmoorští pony se už pasou ve středočeských Milovicích, poblíž Hradce Králové, na Plzeňsku a v Podyjí. Od pátku se jimi může pochlubit i Moravskoslezský kraj."/>
  </head>
  <body>
    <article>
      <h1>Podívejte se: Exmoorští pony v Kozmicích. Mokřad poskytl domov divokým koním</h1>
      <address><time datetime="2019-11-23T04:00:00+00:00">23 Nov 2019, 04:00</time> by <a rel="author">Jitka Hrušková</a></address>
      <p>Čtrnáct hřebečků exmoorského ponyho se zabydluje také na mokřadní lokalitě kozmické ptačí louky, nad kterými má od roku 2005 záštitu otická firma Semix Pluso. Ta celý projekt s vypuštěním divokých koní zastřešuje.</p>
      <figure>
        <img src="https://g.denik.cz/57/fc/ostrava-stavba-ctvrtstoleti-dostavba-mestskeho-uradu-hlucin-03_denik-150-3x2.jpg"/>
      </figure>
      <aside>
        <a href="https://opavsky.denik.cz/zpravy_region/dostavbou-uradu-se-rozsirila-kapacita-hlucinske-radnice-20191122.html">Dostavbou úřadu se rozšířila kapacita hlučínské radnice Přečíst článek ›</a>
      </aside>
      <p>„Toto dnes už ohrožené plemeno jsme získali do pronájmu od společnosti Česká krajina. Určitou dobu stráví v ohradě a pak budou vypuštěni do téměř padesátihektarové volné krajiny. Prvotním účelem kozmických ptačích luk je ochrana přírody. Koně k ní přispějí tak, že budou spása porosty a tím vytvoří podmínky pro existenci dalších živočichů,“ vysvětluje projekt jednatel firmy Semix Kamil Lisal. Kraj celý unikátní projet podpořil 800 000 korunami na výstavbu ohrad, zázemí, na pořízení elektrického ohradníku i k nákladům na pracovníky.</p>
      <p>„Jsem nadšený. Kdyby mi někdo před dvaceti lety tvrdil, že se v našem regionu budou pást divocí koně, nevěřil bych. A je to tady,“ konstatoval hejtman Moravskoslezského kraje Ivo Vondrák, který si zážitek s pátečním slavnostním vypouštěním koní nenechal ujít.</p>
      <figure>
        <img src="https://g.denik.cz/74/0f/kozmice-exmoorsky-pony-divoky-kun201911-06_denik-630.jpg"/>
      </figure>
      <figure>
        <img src="https://g.denik.cz/74/70/kozmice-exmoorsky-pony-divoky-kun201911_denik-150-3x2.jpg"/>
      </figure>
      <figure>
        <img src="https://g.denik.cz/74/4a/kozmice-exmoorsky-pony-divoky-kun201911-02_denik-150-3x2.jpg"/>
      </figure>
      <figure>
        <img src="https://g.denik.cz/74/26/kozmice-exmoorsky-pony-divoky-kun201911-03_denik-150-3x2.jpg"/>
      </figure>
      <figure>
        <img src="https://g.denik.cz/74/5e/kozmice-exmoorsky-pony-divoky-kun201911-04_denik-150-3x2.jpg"/>
      </figure>
      <aside>Galerie <a href="https://www.denik.cz/galerie/vypusteni-exmoorskych-poniku-kozmice.html?mm=10486594&amp;back=3289237620-6813-1">15 fotografií v galerii ›</a></aside>
      <p>Nové obyvatele mohou zájemci sledovat přímo v ohradě nebo z volně přístupné sedmimetrové pozorovatelny. V žádném případě jim však nesmějí dávat žádné krmení, protože by těmto vzácným koním mohlo zdravotně hodně ublížit.</p>
      <p>„Neměli by se s nimi rovněž pouštět do osobního kontaktu. Nejsou sice vyloženě nebezpeční, ale rozhodně nepatří mezi mazlíčky. Jsou to divoká zvířata,“ dává Kamil Lisal návštěvníkům velmi dobrou radu.</p>
      <p>Exmoorský pony je plemeno vzácných divokých koní s nepromokavou kůží a název má podle vysoko položených blat Exmoor na jihozápadě Anglie. Jsou považováni za přímé potomky koní, kteří žili ve Velké Británii ještě dříve, než se stala ostrovem a jejich pozoruhodné vlastnosti jim umožňují přežívat i v drsných podmínkách.</p>
      <figure>
        <img src="https://g.denik.cz/36/52/20151208-prodej-vanocni-strom-2-denik-630_denik-150-3x2.jpg"/>
      </figure>
      <aside>
        <a href="https://opavsky.denik.cz/zpravy_region/u-zakazniku-nejvice-frci-jedle-shoduji-se-prodejci-vanocnich-stromku-20191130.html">U zákazníků na Opavsku nejvíce frčí jedle, shodují se prodejci vánočních stromků Přečíst článek ›</a>
      </aside>
      <p>Druhou světovou válku jich přežilo jen pětačtyřicet a ve světě jich dnes žije kolem dvou tisíc. Vzdor své nesporné inteligenci si Exmoorský pony zachovává všechny znaky primitivních koní, které dnes už žádné jiné existující plemeno nemá.</p>
      <p>Je dobré vědět, že v genech má dominantní povahu, která netoleruje hrubé zacházení a nikdy na ně nezapomíná. Hřebci a valaši dorůstají maximálně do 130 cm a klisny bývají o zhruba tři centimetry nižší.</p>
    </article>
  </body>
</html>