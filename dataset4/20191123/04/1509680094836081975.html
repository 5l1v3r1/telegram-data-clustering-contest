<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/desh-videsh-news/congress-mps-protest-in-parliament-against-electoral-bonds-say-pm-must-speak-zws-70-2020904/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T04:19:03+00:00"/>
    <meta property="og:title" content="निवडणूक रोख्यांच्या मुद्दय़ावर मोदींनी मौन सोडावे"/>
    <meta property="og:description" content="निवडणूक काळात या मार्गाने भाजपला बरेच काळे पैसे मिळाले आहेत असा आरोप काँग्रेसने केला आहे."/>
  </head>
  <body>
    <article>
      <h1>निवडणूक रोख्यांच्या मुद्दय़ावर मोदींनी मौन सोडावे</h1>
      <h2>निवडणूक काळात या मार्गाने भाजपला बरेच काळे पैसे मिळाले आहेत असा आरोप काँग्रेसने केला आहे.</h2>
      <address><time datetime="2019-11-23T04:19:03+00:00">23 Nov 2019, 04:19</time> by <a rel="author">पीटीआय</a></address>
      <p>
        <b>काँग्रेसची मागणी; संसद भवन परिसरात निषेध आंदोलन</b>
      </p>
      <p><b>नवी दिल्ली : </b>पंतप्रधान नरेंद्र मोदी यांनी निवडणूक रोख्यांच्या मुद्दय़ावर मौन सोडावे अशी मागणी करीत काँग्रेसने शुक्रवारी संसद भवनाच्या आवारात निषेध आंदोलन केले. निवडणूक रोख्यांच्या माध्यमातून भाजपाला काळा पैसा मिळाल्याचा आरोप करण्यात आला असून मोदी सरकार म्हणजे खोटेपणाचा कारखानाच आहे अशी टीका काँग्रेसने केली.</p>
      <p>राज्यसभेतील विरोधी नेते गुलाम नबी आझाद, काँग्रेसचे लोकसभेतील नेते अधीर रंजन चौधरी, आनंद शर्मा, शशी थरूर व मनीष तिवारी यांनी संसद भवनाच्या आवारातच निषेध आंदोलनात सहभाग घेतला.</p>
      <p>निवडणूक रोख्यांचा मुद्दा अलीकडेच ऐरणीवर आला असून त्याआधारे मोदी सरकारला कोंडीत पकडण्याचा काँग्रेसचा प्रयत्न आहे. यापूर्वी निवडणूक आयोग व रिझर्व बँक यांनी निवडणूक रोखे जारी करण्याबाबत आक्षेप घेणारी भूमिका व्यक्त करूनही मोदी सरकारने त्यांचेच म्हणणे खरे करताना निवडणूक रोख्यांची योजना पुढे नेली होती.  निवडणूक काळात या मार्गाने भाजपला बरेच काळे पैसे मिळाले आहेत असा आरोप काँग्रेसने केला आहे.</p>
      <p>काँग्रेसचे मुख्य प्रवक्ते रणदीप सूरजेवाला यांनी ट्विट संदेशात म्हटले आहे की, सरकारने स्टेट बँक ऑफ इंडियाला मुदत संपलेले निवडणूक रोखे  स्वीकारण्यास भाग पाडून गळचेपी केली. बेकायदेशीर मार्गाने हे रोखे जारी करण्यात आले होते. मोदी सरकार म्हणजे खोटय़ा गोष्टींचा  कारखानाच आहे. दरम्यान माकप नेते सीताराम येचुरी यांनी असे म्हटले आहे की, निवडणूक रोखे म्हणजे राजकीय भ्रष्टाचाराला कायदेशीर रूप देण्यासारखेच आहे. यात भाजपने स्वतच तयार केलेल्या नियमांचे उल्लंघन केले आहे.</p>
      <p>
        <b>‘मिर्ची प्रकरणातील कंपनीकडून भाजपला देणगी’</b>
      </p>
      <p>नवी दिल्ली : कुख्यात गुंड दाऊद इब्राहिम याच्या साथीदाराकडून मालमत्ता खरेदी केल्याचा ज्या कंपनीवर आरोप आहे त्या कंपनीकडून भाजपला कोटय़वधी रुपयांची देणगी मिळाल्याचा आरोप शुक्रवारी काँग्रेसने केला. दाऊदचा साथीदार इक्बाल मिर्ची याच्याकडून मालमत्ता खरेदी केल्याप्रकरणी आणि त्याच्याशी व्यवहार केल्याप्रकरणी सक्तवसुली संचालनालयामार्फत (ईडी) ज्या कंपनीची चौकशी सुरू आहे, त्या कंपनीकडून भाजपने कोटय़वधी रुपयांची देणगी घेतली आहे, असा दावा काँग्रेसचे मुख्य प्रवक्ते रणदीप सुरजेवाला यांनी माध्यमांनी दिलेल्या वृत्ताच्या आधारे केला आहे.</p>
    </article>
  </body>
</html>