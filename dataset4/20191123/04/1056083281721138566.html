<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200344/%DB%8C%DA%A9-%D8%A7%D8%B3%D8%AA%D8%A7%D8%AF-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%87%D8%A7-%D8%AF%D9%84%D8%B3%D9%88%D8%B2-%DA%A9%D8%B4%D9%88%D8%B1%D9%87%D8%A7%DB%8C-%D9%85%D9%86%D8%B7%D9%82%D9%87-%D9%86%DB%8C%D8%B3%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T04:32:00+00:00"/>
    <meta property="og:title" content="یک استاد دانشگاه: آمریکایی‌ها دلسوز کشورهای منطقه نیستند"/>
    <meta property="og:description" content="یک استاد دانشگاه با اعتقاد به این‌که آمریکا تلاش می‌کند با تلاش نمادین برای سرکوب داعش القا کند که به دنبال کمک به امنیت کشورهای منطقه است،‌ گفت: ثبات و امنیت برای مردم منطقه یک اصل است و حرف اول را می‌زند."/>
  </head>
  <body>
    <article>
      <h1>یک استاد دانشگاه: آمریکایی‌ها دلسوز کشورهای منطقه نیستند</h1>
      <address><time datetime="2019-11-23T04:32:00+00:00">23 Nov 2019, 04:32</time> by <a rel="author">فاطمه خوش نیت</a></address>
      <p>یک استاد دانشگاه با اعتقاد به این‌که آمریکا تلاش می‌کند با تلاش نمادین برای سرکوب داعش القا کند که به دنبال کمک به امنیت کشورهای منطقه است،‌ گفت: ثبات و امنیت برای مردم منطقه یک اصل است و حرف اول را می‌زند.</p>
      <p>نوذر شفیعی در گفت‌وگو با ایسنا در ارزیابی خود از سالروز شکست داعش توسط محور مقاومت اظهار کرد: از سال 1945 به بعد آمریکایی‌ها به‌عنوان قدرت هژمون این ذهنیت را به مردم و دولت‌های جهان القا کردند که آمریکا به‌عنوان یک قدرت هژمون درصدد انجام "خیر عمومی" یا " کالای عمومی" است. به‌عنوان مثال وقتی ناتو تشکیل می‌شود این ذهنیت را ایجاد می کنند که ناتو در جهت منافع کشورهای اروپایی بوده و  به امنیت اتحادیه اروپا کمک کرده است.</p>
      <p>وی تصریح کرد: همچنین وقتی ایالات متحده آمریکا در خلیج فارس حضور می‌یابد این القائات را ایجاد می کند که حضورش برای امنیت کشورها و مردم منطقه است.</p>
      <p>این کارشناس مسائل سیاسی همچنین بیان کرد: اکنون هم در حوزه خاورمیانه با به وجود آوردن داعش و تلاش نمادین برای سرکوب آن می‌خواهد این تصور را القا کند که با سرنگونی داعش به دنبال خیر عمومی بوده و آن هم با هدف کمک به امنیت کشورهای منطقه است.</p>
      <p>شفیعی افزود: این در حالی است که تمام رفتارهای این قدرت هژمون در راستای حفظ و تامین منافع خودش است، اما به شکل دیگری این منافع ملی را به منافع منطقه‌ای یا جهانی بازنمایی می‌کند تا تصویر دلخواه خود را ارائه دهد اگر بخواهیم در این نگرشی که به صورت پارادایم درآمده تغییر ایجاد کنیم نیاز به تغییرات اساسی در بخش‌های فرهنگی، سیاسی و ... است، در واقع باید رسوباتی که در ذهن برخی از مردم یا برخی از دولتمردان خاورمیانه وجود دارد را از بین ببریم.</p>
      <p>وی یادآور شد: خوشبختانه برخی از کدهای رفتاری در این زمینه کمک کننده است، مثلا داعش، القاعده و طالبان را به‌وجود آوردیم، چون منافع آمریکا اقتضا می‌کند، مطرح کردن همین موضوع  یک کد خوب برای منطقه است یا این‌که آمریکا هیچ وقت به این صراحت نگفته بود که عربستان گاو شیرده خوبی است از این جمله مشخص می‌شود آمریکا نه برای امنیت عربستان بلکه برای منافع  خود در منطقه حضور دارد. همچنین ترامپ گفته است از چاه‌های نفت کردستان سوریه دفاع می‌کنیم،‌ کاری به مردم آن نداریم همه این‌ها به ما می‌گوید که آمریکایی‌ها خیلی دلسوز مردم کشورهای منطقه نیستند و آن‌چه در دستور کار آمریکا قرار دارد، " اول آمریکا است".</p>
      <p>این استاد دانشگاه درباره این‌که آیا امکان ادامه فعالیت جریان تروریستی  داعش در اشکال دیگر آن وجود دارد؟ گفت: واقعیت این است همیشه در تمامی مناطق استعدادهای بالقوه‌ای برای تبدیل به بالفعل شدن وجود دارد، زمانی نوبعثی‌ها در عراق وجود داشتند و یا زمانی هم اخوانی‌ها در کشورهای مختلف به خصوص مصر حضور فعالی داشتند که پس از آن ترکیب این دو جریان به علاوه تکفیری‌ها موجب ظهور داعش در منطقه شد ممکن است در آینده نیز گروه‌های دیگری با اهداف مشابه ظهور کنند.</p>
      <p>شفیعی همچنین اظهار کرد: آن  چیزی که حائز اهمیت است این‌که مردم در دهه‌های گذشته به سه نکته پی‌برده‌اند؛ نخست این‌که اگر حکومت‌های آن‌ها دموکراتیک باشند در عین حال ثبات برقرار باشد، بهترین شکل ممکن برای مردم این کشورها است، دوم این‌که اگر حکومت‌ها اقتدارگرا باشند و ثبات در منطقه حاکم باشد در این شرایط هم گزینه خوبی برای مردم است و نهایتا چه حکومت‌ها اقتدارگرا یا دموکراتیک باشند ولی بی ثباتی برقرار باشد مردم زیان می‌بینند، بنابراین ثبات و امنیت برای مردم منطقه یک اصل است و حرف اول را می زند و این تفکرات باید در جهتی باشد که خروجی آن برای مردم امنیت فیزیکی را در برداشته باشد.</p>
      <p>انتهای پیام</p>
    </article>
  </body>
</html>