<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743150"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T04:11:00+00:00"/>
    <meta property="og:title" content="พาณิชย์สหรัฐอนุญาต &quot;ไมโครซอฟต์&quot; ค้าขายกับ &quot;หัวเว่ย&quot;"/>
    <meta property="og:description" content="กระทรวงพาณิชย์สหรัฐอนุมัติคำร้องของบริษัทไมโครซอฟต์ ในการส่งออกซอฟต์แวร์ไปยังบริษัทหัวเว่ยของจีน หลังมีการขยายเวลาผ่อนผันเพิ่มอีก 90 วัน"/>
  </head>
  <body>
    <article>
      <h1>พาณิชย์สหรัฐอนุญาต "ไมโครซอฟต์" ค้าขายกับ "หัวเว่ย"</h1>
      <address>
        <time datetime="2019-11-23T04:11:00+00:00">23 Nov 2019, 04:11</time>
      </address>
      <p>
        <b>กระทรวงพาณิชย์สหรัฐอนุมัติคำร้องของบริษัทไมโครซอฟต์ ในการส่งออกซอฟต์แวร์ไปยังบริษัทหัวเว่ยของจีน หลังมีการขยายเวลาผ่อนผันเพิ่มอีก 90 วัน</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 22 พ.ย. ว่าบริษัทไมโครซอฟต์ออกแถลงการณ์เมื่อวันพฤหัสบดีที่ผ่านมา ว่ากระทรวงพาณิชย์สหรัฐอนุมัติคำร้องของทางบริษัทเมื่อวันที่ 20 พ.ย. ที่ผ่านมา ในการส่งออกซอฟต์แวร์ให้กับบริษัทหัวเว่ย เทคโนโลยีของจีน อย่างไรก็ตาม แถลงการณ์ของไมโครซอฟต์ไม่ได้ระบุชัดเจนว่าเป็นซอฟต์แวร์แบบใด<br/> </p>
      <figure>
        <iframe data-src="https://twitter.com/AndroidAuth/status/1197785909825028097?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ความเคลื่อนไหวดังกล่าวเกิดขึ้นหลังนายวิลเบอร์ รอสส์ รมว.กระทรวงพาณิชย์ของสหรัฐ ประกาศเมื่อวันที่ 18 พ.ย. ที่ผ่านมา ขยายระยะเวลาผ่อนผันให้แก่บริษัทหัวเว่ย เทคโนโลยีของจีน เพิ่มอีก 90 วัน ในการค้าขายและจัดการเรื่องธุรกรรมกับบริษัทคู่ค้าในสหรัฐ นับเป็นการต่อเวลาครั้งที่ 2 ตั้งแต่เดือนส.ค. ที่ผ่านมา โดยกระทรวงพาณิชย์จะยังคงใช้เวลาในช่วงผ่อนผันครั้งใหม่ เดินหน้าพิจารณาใบอนุญาตให้แก่ผู้ประกอบการของสหรัฐต่อไป ในการค้าขายและทำธุรกรรมร่วมกับหัวเว่ย ตราบใดที่ความร่วมมือนั้น "ไม่สร้างความเสี่ยงและส่งผลกระทบด้านความมั่นคง"</p>
      <figure>
        <img src="https://www.dailynews.co.th/admin/upload/20191123/news_VqAMHtIxas112514_533.jpg?v=20191124024?v=3009"/>
      </figure>
      <p><b>สำนักงานใหญ่ของบริษัทหัวเว่ย ที่เมืองเซินเจิ้น ทางตอนใต้ของจีน<br/></b> <br/>หลังจากนั้นมีรายงานว่ากระทรวงพาณิชย์สหรัฐได้รับคำร้องประมาณ 300 รายการ โดยครึ่งหนึ่งได้รับการอนุมัติ ส่วนอีกครึ่งหนึ่งถูกปฏิเสธ อย่างไรก็ตาม ยังไม่มีการเปิดเผยว่าบริษัทกูเกิ้ลได้ยื่นคำร้องหรือไม่ หรือยื่นเรื่องแล้วถูกปฏิเสธ จากรายงานว่าหัวเว่ยรอการให้กูเกิ้ลได้รับการอนุมัติคำร้อง ด้านกูเกิ้ลยังสงวนท่าที<br/><br/>อย่างไรก็ตาม คณะกรรมาธิการกลางด้านการสื่อสารของสหรัฐ ( เอฟซีซี ) ออกแถลงการณ์เมื่อวันศุกร์ ขึ้นบัญชีดำหัวเว่ยและแซดทีอี  คอร์ปอเรชั่น ซึ่งเป็นบริษัทผลิตอุปกรณ์สื่อสารและวางระบบโทรคมนาคมรายใหญ่อันดับ 2 ของจีนรองจากหัวเว่ย ว่าเป็น "ภัยคุกคามด้านความมั่นคง" ส่งผลให้หัวเว่ยและแซดทีอีจะไม่สามารถเข้าถึงกองทุนส่วนกลางของรัฐบาลวอชิงตันในด้านการพัฒนาระบบสื่อสารโทรคมนาคมได้.<br/><br/><b>เครดิตภาพ : GETTY IMAGES</b><br/><br/> </p>
    </article>
  </body>
</html>