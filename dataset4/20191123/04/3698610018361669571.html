<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/derzhavni-finansi-ukrayini-ne-v-zmozi-suttyevo-vplinuti-na-rozvitok-derzhavnoyi-ekonomiki-ekspert-330642_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T04:00:00+00:00"/>
    <meta property="og:title" content="Державні фінанси не в змозі суттєво вплинути на розвиток економіки України – експерт"/>
    <meta property="og:description" content="ВВП-варанти, за умови надання яких Україні у 2015 році реструктуризували борг, виявилися справжньою пасткою для фінансової системи держави."/>
  </head>
  <body>
    <article>
      <h1>Державні фінанси не в змозі суттєво вплинути на розвиток економіки України – експерт</h1>
      <h2>ВВП-варанти, за умови надання яких Україні у 2015 році реструктуризували борг, виявилися справжньою пасткою для фінансової системи держави.</h2>
      <address>
        <time datetime="2019-11-23T04:00:00+00:00">23 Nov 2019, 04:00</time>
      </address>
      <p>Українські фінанси наразі, попри всі амбітні урядові плани на <a href="https://dt.ua/ECONOMICS/kabmin-hoche-zaluchiti-50-mlrd-investiciy-dlya-40-go-zrostannya-vvp-prem-yer-324941_.html"><b>зростання економіки на 40%</b></a>, не в змозі будуть якось суттєво вплинути на розвиток української економіки – скоріше, навпаки, бо занадто великі ресурси відволікаються на обслуговування державного боргу та варантів, що обумовлює неспроможність фіскальної політики до виконання своїх функцій. Про це у своїй статті для <a href="https://dt.ua/">DT.UA</a> пише експерт, кандидат економічних наук, зав.відділу економіко-математичного моделювання ДННУ "Академія фінансового управління" Іван Богдан.</p>
      <p>"Якщо змоделювати амбітні плани уряду щодо зростання реального ВВП на 40% за п'ять років, то нові зобов'язання держави лише за ВВП-варантами становитимуть понад 12 млрд дол. Разом із високою вартістю обслуговування наявного боргу це негативно впливатиме на інвестиційний клімат країни, фіскальний сектор якої перебуває в замкненому колі запозичень і погашень, підриваючи основи для стрімкого економічного зростання", – вказує автор.</p>
      <p>Таким чином, підкреслює автор, через величезні зобов'язання, які виникли через невигідну з точки зору довгострокового розвитку реструктуризацію боргу України у 2015-му році, не варто очікувати, що економіка, яка за чотири роки не демонструвала жодної ознаки підйому, раптом стрімко підвищиться. А виклики, які у повний зріст постали перед фіскальної політикою, у порівнянні із попередніми періодами тільки загострилися.</p>
      <p><b><a href="https://dt.ua/ECONOMICS/derzhstat-pidtverdiv-priskorennya-zrostannya-vvp-ukrayini-do-4-6-323930_.html">Зростання ВВП України в квітні-червні 2019 року склало 4,6%</a></b> у порівнянні з аналогічним періодом 2018 року, тоді як у першому кварталі темп зростання був нижчий – 2,5%.</p>
      <p>Нацбанк у середині липня поліпшив макропрогноз на 2019-2021 рр.: оцінка реального зростання економіки в поточному році підвищена з 2,5% до 3%, у наступному – з 2,9% до 3,2%.</p>
      <p>У той же час низка експертів підвищила прогнози зростання української економіки на поточний рік більш істотно: Міжнародне рейтингове агентство Fitch – до 3,4%, Інститут міжнародних фінансів (Institute of International Finance, IIF) – до 3,5%, а JP Morgan – до 4,3%.</p>
      <p>Детальніше про перспективи української економіки з огляду на борги та варанти держави, про наслідки політики Мінфіну у 2015 році та можливі шляхи вирішення проблеми читайте у матеріалі Івана Богдана <a href="https://dt.ua/macrolevel/fiskalna-disfunkciya-330611_.html"><b>"Фіскальна дисфункція"</b></a> у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>