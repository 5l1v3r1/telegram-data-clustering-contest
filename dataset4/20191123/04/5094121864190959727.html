<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/demonstrace-v-cesku-na-letnou-prislo-250-tisic-lidi-v-regionech-pak-25-tisic-20191122.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T04:50:00+00:00"/>
    <meta property="og:title" content="Demonstrace v Česku: Na Letnou přišlo 250 tisíc lidí, v regionech pak 25 tisíc"/>
    <meta property="og:description" content="Spolek Milion chvilek pro demokracii od počátku své existence dbá na celostátní rozměr svých akcí. Pražské demonstrace střídá s regionálními. U příležitosti 30. výročí listopadové revoluce se lidé na jeho podnět sešli ve všech krajských městech, celkově pak na 182 místech v celé zemi. Série shromáždění, jež probíhala mezi 8. a 20. listopadem, skončila ve středu v Brně. Dohromady se jich zúčastnilo na 25 tisíc lidí."/>
  </head>
  <body>
    <article>
      <h1>Demonstrace v Česku: Na Letnou přišlo 250 tisíc lidí, v regionech pak 25 tisíc</h1>
      <address><time datetime="2019-11-23T04:50:00+00:00">23 Nov 2019, 04:50</time> by <a rel="author">Kateřina Perknerová</a></address>
      <p>„Regionální akce jsou pro budoucnost klíčové. To, že si i v den, kdy se konala celá řada akcí organizovaných jinými spolky či přímo obcemi, našlo tolik lidí chvilku na demonstrace Milionu chvilek, ukazuje na zásadní zájem velké části občanů o současné dění a současné problémy. Není to jen Letná, ale právě menší místní akce, co nakonec může přilákat pozornost většího počtu místních obyvatel a rozšířit naše požadavky, varování i vize po celé republice,“ uvedl Benjamin Roll, mluvčí spolku.</p>
      <figure>
        <img src="https://g.denik.cz/63/88/demonstrace-proti-babisovi-letna-2-new4-12_denik-150-3x2.jpg"/>
      </figure>
      <aside>
        <a href="https://www.denik.cz/z_domova/letna-zive-zacina-dalsi-protest-proti-babisovi-a-za-nezavislost-justice-20191116.html">Zbavte se Agrofertu, nebo odstupte. Proti Babišovi demonstrovaly statisíce lidí Přečíst článek ›</a>
      </aside>
      <p>Na demonstracích a místních setkáních diskutovali lidé o celostátních politických problémech i místních kauzách, které ohrožují jejich prostředí a kvalitu života. Organizátoři připomínají, že Andrej Babiš či Miloš Zeman nemusí být za pár měsíců u moci, ale program výzvy na budování zdravé demokracie zůstane platný dál. Letos se celkem sedmi akcí ve 350 městech a obcích ČR zúčastnilo kolem 150 tisíc lidí.</p>
      <p>
        <i>
          <b>Na Letnou dorazili i zemědělci s traktory:</b>
        </i>
      </p>
      <figure>
        <img src="https://g.denik.cz/63/04/dsc09417_denik-150-3x2.jpg"/>
      </figure>
      <figure>
        <img src="https://g.denik.cz/63/bd/dsc09411_denik-150-3x2.jpg"/>
      </figure>
      <figure>
        <img src="https://g.denik.cz/63/6d/demonstrace-proti-babisovi-letna-2-new2-05_denik-150-3x2.jpg"/>
      </figure>
      <figure>
        <img src="https://g.denik.cz/63/98/dsc09413_denik-150-3x2.jpg"/>
      </figure>
      <aside>Galerie <a href="https://www.denik.cz/galerie/zemedelci-na-demonstraci-na-letne.html?mm=10465630&amp;back=318662509-36-1">16 fotografií v galerii ›</a></aside>
      <p>„Od jarní vlny demonstrací spolu lidé na protestních shromážděních a dalších akcích Milionu chvilek pro demokracii mnohem víc diskutují. Pořadatelé jsou kreativní, uspořádali kromě shromáždění na náměstích také promítání filmů, besedy, divadelní představení, výstavy, sousedská setkání a průvody,“ hodnotí mimopražské akce Veronika Vendlová, která má v Milionu chvilek na starosti komunikaci s regiony.</p>
      <p>Například v neděli 17. listopadu se pod sjezdovkou v Novém Městě na Moravě sešlo na 150 občanů města a přilehlých obcí. Vysadili lípu a odhalili první pamětní desku Milionu chvilek pro demokracii v ČR. Nese citát Václava Havla: „Naděje není to přesvědčení, že něco dobře dopadne, ale jistota, že má něco smysl – bez ohledu na to, jak to dopadne.“</p>
      <figure>
        <img src="https://g.denik.cz/63/66/letna-2-demonstrace-proti-babisovix_denik-150-3x2.jpg"/>
      </figure>
      <aside>
        <a href="https://www.denik.cz/z_domova/demonstrace-proti-andreji-babisovi-prijeli-i-sedlaci-s-traktory-20191116.html">Pražská kavárna? Nesmysl, vzkazují sedláci. Na Letnou přijeli i s traktory Přečíst článek ›</a>
      </aside>
      <p><b>Požadavky Milionu chvilek:<br/></b>1. Chceme mít politiky, kteří respektují demokratická pravidla a instituce, nelžou, nekradou a nejsou ve střetu zájmů.<br/><br/>2. Chceme být občany, kterým záleží na druhých lidech, zajímají se o stav společnosti a převzali za ni svůj díl zodpovědnosti.<br/><br/>3. Chceme žít v zemi, v níž se daří svobodě a spravedlnosti, má zdravou krajinu, a kde každý může žít beze strachu, důstojně a rád.</p>
    </article>
  </body>
</html>