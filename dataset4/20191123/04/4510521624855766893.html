<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/sanatate/medicina/dr-vlad-olaru-urolog-uneleforme-cancer-prostata-evolua-fulminant-1_5dd8130e5163ec42714ba53e/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T04:32:58+00:00"/>
    <meta property="og:title" content="Dr. Vlad Olaru, urolog: „Unele forme de cancer de prostată pot evolua fulminant“"/>
    <meta property="og:description" content="Cancerul de prostată se plasează pe locul al doilea între cancerele bărbatului, anual, la nivel mondial fiind diagnosticate peste un milion de cazuri. În cadrul campaniei „Asumă-ţi să fii sănătos“, medicul specialist urolog dr. Vlad Olaru, la Institutul Clinic Fundeni din Bucureşti vorbeşte despre factorii de risc în acest tip de cancer şi despre complicaţiile care pot surveni."/>
  </head>
  <body>
    <article>
      <h1>Dr. Vlad Olaru, urolog: „Unele forme de cancer de prostată pot evolua fulminant“</h1>
      <address><time datetime="2019-11-23T04:32:58+00:00">23 Nov 2019, 04:32</time> by <a rel="author">Daniela Serb</a></address>
      <h4>Cancerul de prostată se plasează pe locul al doilea între cancerele bărbatului, anual, la nivel mondial fiind diagnosticate peste un milion de cazuri. În cadrul campaniei „Asumă-ţi să fii sănătos“, medicul specialist urolog dr. Vlad Olaru, la Institutul Clinic Fundeni din Bucureşti vorbeşte despre factorii de risc în acest tip de cancer şi despre complicaţiile care pot surveni.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/sanatate/medicina/profdr-alexandru-rafila-eliminarea-cancerului-coluterin-posibila-strategii-preventie-integrate-1_5dce716e5163ec42710b20d3/index.html"/>
        <a href="https://adevarul.ro/sanatate/medicina/pacienteleintre-21-29-ani-trebui-efectueze-testul-babes-papanicolau-uninterval-trei-ani-semnele-cancerului-col-uterin-1_5dcaabcd5163ec4271ef1f83/index.html"/>
      </related>
      <p>Prostata este un organ de dimensiuni mici, situat în pelvisul profund al bărbatului. Cancerul de prostată apare rar la pacienţii tineri. De regulă, mai puţin de 5% din pacienţii sub 30 de ani sunt diagnosticaţi cu cancer de prostată. „Lucrurile se schimbă dramatic odată cu avansarea în vârsta. Astfel, observăm că peste vârsta de 79 de ani întâlnim o prevalenţă de peste 59%. În urma unei analize scurte, descoperim că, dacă toţi barbaţii ar trăi până la vârsta de 100 de ani, cel mai probabil că marea majoritate ar ajunge să dezvolte această forma de neoplazie.“</p>
      <p>Ca majoritatea neoplaziilor, şi acest tip de cancer poate fi capricios în ceea ce priveşte dezvoltarea sa. „Unele forme pot evolua fulminant cu extensia rapidă locoregională şi la distanţă, iar altele pot rămâne oarecum latente, având în timp nevoie de tratament minimal sau chiar deloc. Deşi pacienţii pot avea variate forme de evoluţie, totuşi majoritatea specialiştilor au convenit că, atunci când este diagnosticată din timp, această neoplazie va avea şi cele mai bune rezultate de tratament.“</p>
      <p>În stadii incipiente, cancerul de prostată nu are semne şi simptome ce ne-ar putea îngrijora. „Screeningul în cancerul de prostată este discutabil şi bazele nu sunt exact stabilite.  De regulă, pacientul trebuie să discute cu medicul de familie dacă screeningul este o variată bună pentru acesta. Atunci când avem de a face cu un cancer de prostată în stadiul avansat, lucrurile stau complet diferit, iar pacientul poate avea semne şi simptome caracteristice cum ar fi simptomatologia de tract urinar inferior  - aici incluzând dificultatea de a urina, jetul urinar slab, urinat frecvent, urinatul cu sânge, disconfort în regiunea abdominală inferioară, sânge în lichidul spermatic, disfuncţie erectilă, dureri osoase, scăderea în greutate.“</p>
      <h3>„Nimeni nu ştie ce determină apariţia acestui tip de cancer“</h3>
      <p>„Până în momentul de faţă, nimeni nu ştie ce determină apariţia acestui tip de cancer. Specialiştii spun că această neoplazie apare atunci când anumite celule de la nivelul glandei prostatice se modifică. Această modificare apare în urma mutaţiilor ADN de la nivel celular, ce determină o multiplicare rapidă şi aberantă a acestor celule. Spre deosebire de celulele normale care, în mod obişnuit, mor după o perioadă de timp, celulele neoplazice continuă să trăiască şi să se multiplice. Această multiplicare aberantă reprezintă extinderea locală la nivelul glandei şi, în unele cazuri, în afara acesteia.“</p>
      <p>De asemenea, unele celule se pot disemina de la nivelul glandei şi pot migra către alte parţi ale organismului  formând metastaze la distanţă. „După cum spuneam, deşi nimeni nu ştie cauza acestei neoplazii, în urma unor studii ştiintifice, cercetătorii au sesizat anumiţi factori de risc asociaţi cu acest tip de cancer.“</p>
      <h3>Vârsta, primul factor de risc</h3>
      <p>Primul factor de risc este reprezentat de vârstă.  „Pe masură ce bărbaţii îmbătrânesc, riscul de a dezvolta cancer de prostată creşte , existând o probabilitate mare ca modificările ce apar la nivel celular în glanda prostatică să apară după vârsta de 55 de ani.“</p>
      <p>Una dintre cele mai susceptibile etnii în a dezvolta cancer de prostată este reprezentată de afroamericani, unul din şase bărbaţi dezvoltând afecţiunea, mai spune medicul specialist. „De asemenea, aceştia au şi o incidenţă crescută a neoplaziei la vârste mai mici de 55 de ani, cancerul de prostată fiind mai agresiv, dezvoltarea locoregională şi la distanţă fiind mai rapidă, iar rata de mortalitate este mai ridicată.“</p>
      <p>Bărbaţii cu o istorie familială de cancer de prostată se confruntă cu un risc crescut de a dezvolta afecţiunea. „Un astfel de bărbat are risc de două sau de trei ori mai crescut de a dezvolta neoplazia, dacă tatăl sau fratele lui au avut acest tip de cancer. Riscul creşte exponentţial cu numărul de rude care au dezvoltat neoplazia“</p>
      <p>Nenumărate studii demonstrează legătura directa dintre cancerul de prostată şi fumat, astfel încât fumătorii au un risc dublu fată de populaţia martor de a dezvolta neoplazia. „Totuşi, speranţă există pentru cei care renunţă la fumat, riscul scăzând la nivelul unui nefumător la 10 ani de la abandonarea acestui viciu.“</p>
      <p>Dieta şi stilul de viaţă pot influenţa riscul de a dezvolta cancer de prostată, iar studii multiple au demostrat faptul că pacienţii obezi, atunci când sunt diagnosticaţi cu cancer de prostată, prezintă o forma de boală avansată ce se tratează cu mult mai multă dificultate.</p>
      <h3>Complicaţiile cancerului de prostată</h3>
      <p>„Cancerul de prostată se poate extinde regional la organele învecinate cum ar fi vezica urinară, iar celule neoplazice pot migra prin curentul sangvin sau limfatic către sistemul osos sau către alte regiuni ale corpului. Atunci când oasele sunt afectate apar dureri şi fracturi. Pacienţii în stadiul metastazic pot răspunde la tratamentul multimodal, dar în această situaţie tratamentele nu sunt curative.“</p>
      <p>Incontinenţa urinară este urmarea directă a tratamentului aplicat în cancerul de prostată sau, în cazurile avansate, poate fi o urmare a cancerului în sine. „Incontinenţa apare după tratamentele chirurgicale de extirpare a prostatei sau după tratamentele de radioterapie.Tratamentul incontinenţei urinare poate include medicaţie, intervenţii chirugicale, cum ar fi sfincterul urinar artificial sau aplicarea diferitelor tipuri de catetere urinare.“</p>
      <p>Ca şi incontinenţa urinară, disfuncţia erectilă apare ca urmare a cancerului în sine sau în urma tratamentelor aplicate în acest tip de cancer  - tratament chirurgical, radioterapie, tratament hormonal. „Opţiuni terapeutice pentru disfuncţia erectilă sunt reprezentate de: medicaţie, pompe cu vacuum, proteze peniene.“</p>
      <h3>Prevenţia constă într-un stil de viaţă echilibrat</h3>
      <p>Prevenţia acestei neoplazii se face printr-un stil de viaţă echilibrat. „Dieta joacă un rol important pentru menţinerea unei greutăţi normale, evitarea alimentelor cu conţinut crescut în grăsimi saturate, carne roşie, preferarea alimentaţiei bazate pe fructe şi legume proaspete, evitarea suplimentelor alimentare, a conservanţilor, a mâncărurilor de tip fast-food. Exerciţiul fizic constant joacă un rol important şi ajută la păstrarea unei greutăţi normale, precum şi a dispoziţiei bune. A fost demonstrat că bărbaţii care nu fac mişcare au o valoare a antigenului specific prostatic  - PSA - mai crescută în comparaţie cu cei care fac exerciţii fizice zilnice, aceştia din urmă având un risc mai scăzut de a dezvolta cancer de prostată.“</p>
      <p>Campania „Asumă-ţi să fii sănătos!“ este derulată de  Universitatea de Medicină şi Farmacie „Carol Davila“ din Bucureşti, prin cadrele sale didactice care activează în cadrul Institutul Clinic Fundeni. Prin abordarea mai multor teme şi perspective din punct de vedere al prevenţiei şi informării medicale corecte, iniţiatorii speră că populaţia va reduce substanţial riscul expunerii la îmbolnăviri.</p>
      <hr/>
    </article>
  </body>
</html>