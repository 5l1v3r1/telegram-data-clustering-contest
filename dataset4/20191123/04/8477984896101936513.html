<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/international/news/obama-administration-spied-2016-election-campaign-hillary-paid-for-false-revelations-trump-126115660.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-23T04:39:33+00:00"/>
    <meta property="og:title" content="आरोप / ओबामा प्रशासन ने 2016 में चुनाव अभियान की जासूसी की थी, हिलेरी ने झूठे खुलासों के लिए पैसे दिए: ट्रम्प"/>
    <meta property="og:description" content="राष्ट्रपति ट्रम्प ने कहा- मैंने 2016 में ही ट्वीट कर कहा था कि ओबामा प्रशासन मेरी जासूसी करा रहा है ट्रम्प का आरोप- राष्ट्रपति अभियान के दौरान मुझे रोकने के लिए डेमोक्रेट्स और क्लिंटन ने करोड़ों डॉलर खर्च किए | Obama administration spied on election campaign in 2016, Hillary gave money for false disclosures: Trump"/>
  </head>
  <body>
    <article>
      <h1>आरोप / ओबामा प्रशासन ने 2016 में चुनाव अभियान की जासूसी की थी, हिलेरी ने झूठे खुलासों के लिए पैसे दिए: ट्रम्प</h1>
      <address><time datetime="2019-11-23T04:39:33+00:00">23 Nov 2019, 04:39</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/23/trumpobama_1574476313.jpg"/>
        <figcaption>अमेरिकी राष्ट्रपति डोनाल्ड ट्रम्प (बाएं) और बराक ओबामा (दाएं)। (फाइल)</figcaption>
      </figure>
      <ul>
        <li>राष्ट्रपति ट्रम्प ने कहा- मैंने 2016 में ही ट्वीट कर कहा था कि ओबामा प्रशासन मेरी जासूसी करा रहा है</li>
        <li>ट्रम्प का आरोप- राष्ट्रपति अभियान के दौरान मुझे रोकने के लिए डेमोक्रेट्स और क्लिंटन ने करोड़ों डॉलर खर्च किए</li>
      </ul>
      <h3>Dainik Bhaskar</h3>
      <p>Nov 23, 2019, 10:09 AM IST</p>
      <p><b>वॉशिंगटन.</b> अमेरिकी राष्ट्रपति डोनाल्ड ट्रम्प ने पूर्व प्रेसिडेंट बराक ओबामा पर अपनी जासूसी करवाने का आरोप लगाया है। ट्रम्प ने शुक्रवार को एक चैनल को दिए इंटरव्यू में कहा कि ओबामा प्रशासन ने 2016 में उनके चुनाव अभियान की जासूसी की। उन्होंने कहा कि ओबामा प्रशासन में आधुनिक समय के लिहाज से टैपिंग चाहे किसी भी तरह से हुई हो, लेकिन ट्रम्प-विरोधी साजिशें सबसे ऊंचे स्तर पर थीं। </p>
      <p>अमेरिकी न्यूज चैनल फॉक्स न्यूज को दिए इंटरव्यू में ट्रम्प ने कहा, “हम उस वक्त सरकार का सामना कर रहे थे। वे हमारे अभियान की जासूसी कर रहे थे। मैंने इस बारे में बहुत पहले ही जानकारी दे दी थी। इस बारे में एक ट्वीट भी किया था, जिसमें कहा गया था कि वे मेरी बातों और बैठकों की टैपिंग कर रहे हैं।”</p>
      <p>   </p>
      <p><b>डेमोक्रेट्स को पता था मैं चुनाव जीतने वाला हूं</b><br/>ट्रम्प से इंटरव्यू के दौरान पूछा गया कि क्या ओबामा जासूसी में खुद शामिल थे? इस पर ट्रम्प ने कहा, “मुझे लगता है कि सबसे ऊंचे स्तर के लोग इसमें शामिल थे। कहने में अच्छा नहीं लग रहा, लेकिन यह शर्म की बात है। उन्हें लगा कि मैं जीतने वाला हूं। इसलिए उन्होंने सोचा की ट्रम्प को कैसे रोका जाए। उन्होंने झूठी और फर्जी फाइलें लिखीं। उन्होंने इन्हें चुनाव से ठीक पहले लोगों के सामने रखा। उन्होंने अपनी अयोग्यता दर्शाते हुए इन कामों में करोड़ो डॉलर्स खर्च किए। हिलेरी क्लिंटन और डेमोक्रेट पार्टी ने इसके लिए पैसे दिए।”</p>
      <p>
        <b>मेरा 2.5 साल का कार्यकाल बेहतरीन</b>
      </p>
      <p>संसद में अपने खिलाफ चल रही महाभियोग सुनवाई पर ट्रम्प ने डेमोक्रेट्स का मजाक उड़ाते हुए कहा- वे सब चर्चा में बेवकूफ लग रहे थे। ट्रम्प ने अपने राष्ट्रपति कार्यकाल के 2.5 सालों को सबसे बेहतरीन बताया। हालांकि, उन्होंने अब तक के सफर को सबसे मुश्किल बताया। </p>
    </article>
  </body>
</html>