<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823828-ukraina-sogodni-vsanovue-pamat-zertv-golodomoriv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T04:10:00+00:00"/>
    <meta property="og:title" content="Україна сьогодні вшановує пам'ять жертв голодоморів"/>
    <meta property="og:description" content="У суботу, 23 листопада, в Україні відзначається День пам'яті жертв голодоморів."/>
  </head>
  <body>
    <article>
      <h1>Україна сьогодні вшановує пам'ять жертв голодоморів</h1>
      <h2>У суботу, 23 листопада, в Україні відзначається День пам'яті жертв голодоморів.</h2>
      <address>
        <time datetime="2019-11-23T04:10:00+00:00">23 Nov 2019, 04:10</time>
      </address>
      <p>Як повідомляє Укрінформ, День пам'яті жертв голодоморів відзначається щорічно в четверту суботу листопада на підставі президентських указів 1998 та 2007 років.</p>
      <p>У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років - геноцид українського народу, здійснюваний тоталітарним комуністичним режимом СРСР.</p>
      <p>Голодомору передувала насильницька колективізація сільських господарств, "розкуркулення" селян, хлібозаготівельна кампанія, масовий терор на селі. Терор голодом, що діяв в Україні протягом 22 місяців, - це свідома і цілеспрямована політика сталінського уряду, стратегія і тактика якої виконувалася починаючи з 1928 року. Ця карально-репресивна акція була спрямована на упокорення українського селянства, знищення самостійних селянських господарств - соціально-економічних підвалин української нації.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823432-golodomor-pro-so-rozpovidaut-pamatniki.html">Голодомор. Про що розповідають пам`ятники</a>
      </blockquote>
      <p>Українські селяни стали наступними жертвами сталінського режиму після тотальних репресій щодо української інтелігенції та духовенства. У пікові місяці Голодомору щохвилини в Україні помирало 24 людини. За короткий проміжок часу Москва вбила більше трьох мільйонів українців.</p>
      <p>Упродовж десятиліть Голодомор в радянській Україні замовчувався. Дослідження з цієї трагедії розпочалися лише наприкінці 80-х років минулого століття. Нині в Україні Голодомор 1932-1933 років розцінюється як акт геноциду українського народу, здійснений урядом СРСР шляхом організації штучного масового голоду, який призвів до багатомільйонних людських жертв у сільській місцевості на території Української РСР. За даними останніх соціологічних опитувань, 77% українців вважають цю трагедію геноцидом.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2823335-u-kievi-do-dna-pamati-zertv-golodomoriv-projdut-zalobni-zahodi.html">У Києві до Дня пам’яті жертв голодоморів пройдуть жалобні заходи</a>
      </blockquote>
      <p>У листопаді 2006 року Верховна Рада визнала Голодомор 1932-1933 років геноцидом українського народу. Зі 195 країн світу актом геноциду Голодомор 1932-1933 років в Україні на міждержавному рівні, крім України, визнають 15 держав-членів ООН і держава Ватикан.</p>
      <p>До Дня пам’яті жертв голодоморів 23 листопада у столиці відбудеться ряд жалобних заходів.</p>
      <p>Так, жалобні заходи пройдуть на території Національного музею "Меморіал жертв Голодомору" (вул. Лаврська, 3) за участю представників органів державної влади, органів місцевого самоврядування, громадськості, духовенства, іноземних гостей. Зокрема, участь у церемонії вшанування пам’яті загиблих від голодоморів візьме Президент Володимир Зеленський.</p>
      <p>Крім того, цього дня о 16:00 буде оголошено хвилину мовчання на вшанування пам’яті жертв голодоморів, а також проведено загальноукраїнську акцію "Запали свічку". У цей час кожен охочий може долучитися до вшанування загиблих співвітчизників та встановити свічку на підвіконні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2822039-u-kievi-prezentuvali-arhitekturnij-proekt-muzeu-golodomoru.html">У Києві презентували архітектурний проєкт Музею Голодомору</a>
      </blockquote>
      <p>Цієї суботи на території Києва приспустять Державний Прапор України. Також обмежать проведення заходів розважального змісту та внесуть зміни до програм комунальних засобів масової інформації.</p>
      <p>23 листопада у храмах проводитимуть поминальні панахиди за загиблими внаслідок голодоморів в Україні.</p>
      <p>До 30 листопада триватиме виставка-реквієм "Не згасне в серці пам’яті свіча" у Міській спеціалізованій молодіжній бібліотеці "Молода гвардія". А до 29 листопада у Державному архіві м. Києва відбуватиметься виставка архівних документів "До Дня пам’яті жертв Голодомору 1932-1933 років в Україні".</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819366-u-muzei-golodomoru-prezentuvali-knigu-garet-dzons-cina-pravdi.html">У Музеї Голодомору презентували книгу "Ґарет Джонс. Ціна правди"</a>
      </blockquote>
      <p>Як повідомлялося, традиційно у четверту суботу листопада о 16:00 пам’ять про мільйони українців, вбитих під час геноциду, вшановують хвилиною мовчання та запаленням свічок на центральних площах міста, біля пам’ятників жертвам <a href="https://www.ukrinform.ua/tag-golodomor">Голодомору</a>, в храмах та в Залі пам’яті Національного музею "Меморіал жертв Голодомору" у Києві. Традицію запалювати свічки у вікні своїх будинків, так звану акцію "Свічка у вікні", запропонував дослідник Голодомору Джеймс Мейс.</p>
    </article>
  </body>
</html>