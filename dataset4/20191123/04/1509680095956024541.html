<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/desh-videsh-news/private-companies-to-use-aadhaar-data-challenge-in-supreme-court-zws-70-2020890/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T04:08:31+00:00"/>
    <meta property="og:title" content="खासगी कंपन्यांनी ‘आधार’ वापरण्यास आव्हान"/>
    <meta property="og:description" content="यापूर्वी पाच सदस्यांच्या घटनापीठाने आधार कायद्याची वैधता मान्य करताना काही अपवाद केले होते."/>
  </head>
  <body>
    <article>
      <h1>खासगी कंपन्यांनी ‘आधार’ वापरण्यास आव्हान</h1>
      <h2>यापूर्वी पाच सदस्यांच्या घटनापीठाने आधार कायद्याची वैधता मान्य करताना काही अपवाद केले होते.</h2>
      <address><time datetime="2019-11-23T04:08:31+00:00">23 Nov 2019, 04:08</time> by <a rel="author">पीटीआय</a></address>
      <p>
        <b>सर्वोच्च न्यायालयाची केंद्र सरकारला नोटीस</b>
      </p>
      <p><b>नवी दिल्ली : </b>आधार कार्ड माहिती खासगी आस्थापनांना वापरण्यास परवानगी देण्यासाठी कायद्यात बदल करण्याच्या घटनात्मक वैधतेला आव्हान देणाऱ्या याचिकेवर सर्वोच्च न्यायालयाने केंद्र सरकारला नोटीस जारी करून म्हणणे मांडण्यास सांगितले आहे.</p>
      <p>ग्राहकांनी ओळख पटवण्यासाठी स्वत:हून दिलेली आधार कार्ड माहिती वापरण्यास खासगी आस्थापनांना परवानगी देण्याची तरतूद आधार कायद्यात २०१९ मधील दुरुस्तीने करण्यात आली आहे. त्यामुळे सर्वोच्च न्यायालयाच्या आधीच्या निकालातील आदेशांचे उल्लंघन झाले आहे,असे एस.जी वोम्बाटकेरे यांनी दाखल केलेल्या याचिकेत म्हटले आहे. त्यावर सुनावणी करताना सरन्यायाधीश शरद बोबडे व न्या. बी.आर.गवई यांच्या पीठाने केंद्र सरकारला नोटीस जारी केली आहे.</p>
      <p>यापूर्वी पाच सदस्यांच्या घटनापीठाने आधार कायद्याची वैधता मान्य करताना काही अपवाद केले होते.</p>
      <p>खासगी आस्थापनांना ग्राहकांनी ओळख पटवण्यासाठी दिलेली माहिती वापरता येणार नाही, असा आदेशही घटनापीठाने दिला होता. नंतर केंद्र सरकारने आधार कायद्यात दुरुस्ती करून आधार माहितीचा वापर बँक खाते व मोबाईल कनेक्शनसाठी ऐच्छिक पातळीवर करता येईल, असे म्हटले होते.</p>
      <p>दरम्यान सर्वोच्च न्यायालयाने वोम्बाटकेरे यांच्या याचिकेवर केंद्र सरकारला नोटीस जारी केली असून त्याची स्वतंत्र सुनावणी करण्याचे जाहीर केले आहे.</p>
      <p>
        <b>‘आधार’ आणि ‘केवायसी’</b>
      </p>
      <p>आधार व इतर कायदे (सुधारणा ) विधेयक २०१९ हे राज्यसभेत आवाजी मतदानाने मंजूर करण्यात आले होते, पण विरोधी पक्षांनी त्यावर माहिती चोरी व इतर आक्षेप घेतले होते.  सुधारणा विधेयकानुसार आधार माहिती अटींच्या तरतुदींचा भंग केल्यास खासगी आस्थापनांना १  कोटी रुपये दंड करण्याची तरतूद करण्यात आली आहे. हे विधेयक लोकसभेत ४ जुलै रोजी मंजूर झाले, ते २४ जूनला मांडण्यात आले होते. त्याआधी त्यावर मार्च २०१९ मध्ये वटहुकूम जारी करण्यात आला होता. टेलिग्राफ कायदा १८८५ व काळा पैसा प्रतिबंधक कायदा २००२ अन्वये आधारक्रमांक ‘केवायसी’ (नो युवर कस्टमर) ओळख पटवण्याकरिता ऐच्छिक पातळीवर वापरण्याची तरतूद आहे.</p>
    </article>
  </body>
</html>