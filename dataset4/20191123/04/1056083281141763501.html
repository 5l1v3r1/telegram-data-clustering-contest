<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200341/%D9%85%D8%B1%D8%A8%DB%8C-%D8%AA%DB%8C%D9%85-%D9%85%D9%84%DB%8C-%D9%82%D8%A7%DB%8C%D9%82%D8%B1%D8%A7%D9%86%DB%8C-%D8%AF%D8%B1-5-%D9%85%D8%A7%D9%87-%D9%85%D8%A7%D9%86%D8%AF%D9%87-%D8%A8%D9%87-%D8%A7%D9%86%D8%AA%D8%AE%D8%A7%D8%A8%DB%8C-%D8%A7%D9%84%D9%85%D9%BE%DB%8C%DA%A9-%D9%86%D9%85%DB%8C-%D8%AA%D9%88%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T04:26:28+00:00"/>
    <meta property="og:title" content="مربی تیم ملی قایقرانی:در 5 ماه مانده به انتخابی المپیک نمی‌توان معجزه کرد"/>
    <meta property="og:description" content="مربی تیم ملی قایقرانی آب های آرام گفت: مسئولیت سنگینی را بر عهده گرفته ام اما به فدراسیون هم گفته ام در این پنج ماهی که تا مسابقات انتخابی المپیک داریم، نمی توان معجزه کرد."/>
  </head>
  <body>
    <article>
      <h1>مربی تیم ملی قایقرانی:در 5 ماه مانده به انتخابی المپیک نمی‌توان معجزه کرد</h1>
      <address><time datetime="2019-11-23T04:26:28+00:00">23 Nov 2019, 04:26</time> by <a rel="author">آتنا خلیلی</a></address>
      <p>مربی تیم ملی قایقرانی آب های آرام گفت: مسئولیت سنگینی را بر عهده گرفته ام اما به فدراسیون هم گفته ام در این پنج ماهی که تا مسابقات انتخابی المپیک داریم، نمی توان معجزه کرد.</p>
      <p> ایرج اقلیمی در گفتگو با ایسنا درباره ی بازگشت دوباره اش به تیم ملی قایقرانی  آب های آرام بیان کرد: بعد از بازی های آسیایی تغییراتی در فدراسیون ایجاد شد  و سرپرست گذاشتند بعد هم من را نخواستند، من هم رفتم. آقای سهرابیان  یکی، دو ماه با من در تماس بود که به تیم ملی بیایم بالاخره بعد از چند مرتبه مذاکره  قبول کردم با تیم کار کنم و آنچه در توان دارم را  بگذارم تا ان شاءالله ملی پوشان در مسابقات انتخابی المپیک نتیجه خوبی بگیرند.</p>
      <p> اقلیمی در پاسخ به این پرسش که مسئولیت سنگینی را برعهده نگرفته است، تاکید کرد: بله. مسئولیت سنگینی است و من با فدراسیون هم صحبت کردم. اعلام کردم انتظار نداشته باشند در این پنج ماه معجزه کنم. در این مدت می توانم سطح  ملی پوشان را با کمک خودشان مقداری بالاتر ببرم. ملی پوشان انگیزه بالایی دارند و تلاش می کنیم نتیجه خوبی بگیریم اما انتظارها نباید بالا باشد.</p>
      <p>او در مورد نتایج نه چندان خوبی که کایاک در مسابقات قهرمانی جهان گرفت، گفت: ملی پوشان شرایط این را داشتند نتایج بهتری بگیرند و در میان قایق های آسیایی بین سه قایق اول قرار بگیرند اما نشد. در انتخابی المپیک هم فقط باید طلا بگیریم تا به المپیک برویم و این کار را سخت می کند. پیش از این مسابقات آسیایی در اردیبهشت بود و ما بعد از آماده سازی اولیه در زمستان، دو ماه فرصت داشتیم ملی پوشان را به اوج برسانیم اما اکنون مسابقات قرار است ششم تا نهم فروردین برگزار شود و بلافاصله بعد از زمستان باید در مسابقات شرکت کنیم و این کار را سخت تر می کند. باید تمهیداتی اندیشیده شود که تیم در مناطق گرمسیر باشد. اردوهای خارجی که نداریم باید در داخل ایران مثلا در قشم تیم را برای مسابقات آماده کنیم.</p>
      <p> او ادامه داد: حداقل دو ماه آخر تمرینات باید در منطقه گرمسیر باشد تا بتوانیم ملی پوشان را به آمادگی مطلق برسانیم. نمی توان در تهران ماند و گفت نتیجه خوبی می گیریم. چون هوا روز به روز سردتر می شود. فعلا تجهیزات خاصی نیاز نداریم و فقط جای خاصی را برای تمریناتمان می خواهیم.</p>
      <p>مربی تیم ملی آب های آرام در پاسخ به این پرسش که تیم ملی کانو هم زیر نظر او است یا خیر  و چقدر شانس کسب سهیمه المپیک دارد، تاکید کرد: نبی رضایی با مربی خودش کار می کند و مجللی هم خودش تمرین می کند و فقط اوجاقی در تهران تمرین دارد. البته  قبلا هم شرایطشان همین بود. در مورد اینکه کانو هم زیرنظر من باشد صحبتی نداشتیم و فعلا فقط تیم کایاک را دارم. شرایط کانو برای کسب سهمیه المپیک تقریبا مشابه کایاک است. در کانو دو نفره که ندیدم کسی تمرین کند و در کانو تک نفره 1000متر شانس داریم. باز هم همه چیز بستگی به شرایط  تمرین دارد چون زمان کمی هم داریم تا برای مسابقات آماده شویم.</p>
      <p>انتهای پیام</p>
    </article>
  </body>
</html>