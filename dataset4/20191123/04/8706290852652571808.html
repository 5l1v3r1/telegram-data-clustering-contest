<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685982/epeteios-gia-ti-merkel-stin-kagkelaria-etoimi-na-paraitithei-i-di"/>
    <meta property="og:site_name" content="enikos.gr"/>
    <meta property="article:published_time" content="2019-11-23T04:50:00+00:00"/>
    <meta property="og:title" content="Επέτειος για τη Μέρκελ στην Καγκελαρία - Έτοιμη να παραιτηθεί η διάδοχός της - Εξαιρετικά κρίσιμο το τακτικό συνέδριο της CDU - ΦΩΤΟ - ΒΙΝΤΕΟ"/>
    <meta property="og:description" content="Έντονη «γκρίνια» εσωκομματικά για τις επιδόσεις της νέας αρχηγού του κόμματος Άνεγκρετ Κραμπ - Καρενμπάουερ..."/>
  </head>
  <body>
    <article>
      <h1>Επέτειος για τη Μέρκελ στην Καγκελαρία - Έτοιμη να παραιτηθεί η διάδοχός της - Εξαιρετικά κρίσιμο το τακτικό συνέδριο της CDU - ΦΩΤΟ - ΒΙΝΤΕΟ</h1>
      <address>
        <time datetime="2019-11-23T04:50:00+00:00">23 Nov 2019, 04:50</time>
      </address>
      <p>Στη Λειψία ξεκίνησε το τακτικό συνέδριο του <a href="https://www.enikos.gr/international/681121/germania-thema-merkel-kai-kommatikis-igesias-thetei-i-dexia-ptery">Χριστιανοδημοκρατικού Κόμματος</a>, που αναμένεται επεισοδιακό και εξαιρετικά κρίσιμο για την κατεύθυνση της CDU, καθώς το κόμμα έχει καταγράψει χαμηλά ποσοστά στις ευρωεκλογές και στις πρόσφατες κρατιδιακές εκλογές, ενώ η άνοδος της ακροδεξιάς και του λαϊκισμού προκαλεί αβεβαιότητα. Παράλληλα, υπάρχει έντονη «γκρίνια» εσωκομματικά για τις επιδόσεις της νέας αρχηγού του κόμματος Άνεγκρετ Κραμπ - Καρενμπάουερ η οποία αναδείχθηκε ηγέτις της CDU, έστω και οριακά έναντι του Φρίντριχ Μερτς, τον Δεκέμβριο του 2018 με τη στήριξη της <a href="https://www.enikos.gr/international/685863/chrysopliromenos-symvoulos-tou-germanikou-ypoik-vgazei-perissoter">Άνγκελα Μέρκελ.</a></p>
      <p>Ακόμη τα προβλήματα του κυβερνητικού «μεγάλου συνασπισμού» καθιστούν το Συνέδριο άλλο ένα σημαντικό εμπόδιο για το άλλοτε πανίσχυρο Χριστιανοδημοκρατικό Κόμμα και άλλη μια δοκιμασία για την Άνγκελα Μέρκελ, η οποία σήμερα, 22 Νοεμβρίου γιορτάζει τα 14 χρόνια στο αξίωμα της καγκελαρίου.</p>
      <p>Αφού στις 10 Οκτωβρίου του 2005 αποφασίστηκε έπειτα από δύσκολες διαπραγματεύσεις ο σχηματισμός μεγάλου συνασπισμού των Χριστιανοδημοκρατών, Χριστιανοκοινωνικών και Σοσιαλδημοκρατών, με νέα καγκελάριο την Άνγκελα Μέρκελ, το κοινοβούλιο την εξέλεξε στο αξίωμα στις 22 Νοεμβρίου του ίδιου έτους, με αποτέλεσμα να γίνει η πρώτη γυναίκα καγκελάριος της Γερμανίας και πρώτη πρώην πολίτης της Γερμανικής Λαϊκής Δημοκρατίας που υπήρξε καγκελάριος της επανενωμένης Γερμανίας.</p>
      <p>Το κόμμα της, η CDU βρίσκεται σε ένα πολύ δύσκολο σταυροδρόμι καθώς προετοιμάζεται για ένα μέλλον χωρίς την ίδια στο "τιμόνι" του, η οποία δεν θα επιδιώξει επανεκλογή όταν ολοκληρωθεί η θητεία της ως καγκελαρίου το 2021.</p>
      <p>Η μίνι-Μέρκελ, Άνεγκρετ Κραμπ-Καρενμπάουερ, ή αλλιώς ΑΚΚ, όπως την αποκαλεί ο γερμανικός Τύπος, φαίνεται πως δεν είναι πλέον σίγουρα η επόμενη καγκελάριος, καθώς τίθεται ζήτημα ηγεσίας στο κόμμα.</p>
      <figure>
        <img src="http://media.enikos.gr/data/photos/685982_e2502418b5-a66aedf0f5c949db.jpg"/>
      </figure>
      <p>Στις ευρωεκλογές η CDU έχασε επτά εκατοστιαίες μονάδες, ενώ στη Θουριγγία και στο Βρανδεμβούργο τερμάτισε τρίτο και στη Σαξονία έχασε επτά μονάδες.</p>
      <p>Η εφημερίδα Die Welt σχολίασε πως «το κόμμα σπαρταράει», ενώ ο Μερτς δήλωσε πως «η πτώση του κόμματος δεν μπορεί πια να αγνοηθεί». Ο ίδιος, μάλιστα, ζήτησε να λάβει τον λόγο αμέσως μετά την αρχηγό, σήμερα στην έναρξη του συνεδρίου αν και έχει σπεύσει να καθησυχάσει ότι δεν προτίθεται να θέσει ζήτημα προσώπων.</p>
      <p>Ωστόσο, σύμφωνα με την Deutsche Welle, η ΑΚΚ προσφέρθηκε να παραιτηθεί από τη θέση της αν δεν έχει τη στήριξη του κόμματος, το οποίο δίνει μάχη για το μέλλον μετά τη Μέρκελ.</p>
      <p>Πολλοί εκτιμούν ότι ο Μερτς θα προκαλέσει, έστω εμμέσως, την ΑΚΚ τόσο για την πορεία του κόμματος όσο και για το ζήτημα του υποψήφιου καγκελάριου στις επόμενες ομοσπονδιακές εκλογές, καθώς έως τώρα στη CDU ήταν σχεδόν αυτονόητο ότι ο αρχηγός του κόμματος ήταν αυτόματα υποψήφιος καγκελάριος.</p>
      <p>Πάντως, τα τελευταία αποτελέσματα και οι εσωτερικές αντιπαραθέσεις έχουν οδηγήσει σε συζήτηση και σχετικά με το εάν θα μπορούσε ο υποψήφιος καγκελάριος να είναι άλλος από την αρχηγό - κάποιος που θα μπορούσε, ενδεχομένως, να φέρει καλύτερο αποτέλεσμα στην κάλπη. Η συζήτηση επικεντρώνεται πιο συγκεκριμένα στην πρόταση της Νεολαίας του CDU η επιλογή του υποψηφίου να γίνει από την βάση του κόμματος. Σε αυτήν την περίπτωση, σύμφωνα τουλάχιστον με δημοσκοπήσεις, η σημερινή αρχηγός θα είχε ελάχιστες πιθανότητες να επιλεγεί.</p>
      <p>Μόλις το 19% των Γερμανών τη θεωρεί κατάλληλη για το αξίωμα της καγκελάριου, ενώ το 42% προτιμά τον Μερτς.</p>
      <p>«Το θέμα της καγκελαρίας θα επισκιάσει τα πάντα στο συνέδριο», προεξοφλούσε το Der Spiegel, καθώς υπάρχει σχέδιο που θα τεθεί σε ψηφοφορία, αλλά η Άνεγκρετ Κραμπ-Καρενμπάουερ από την πλευρά της φαίνεται αποφασισμένη να εστιάσει στα ζητήματα προγράμματος και «γραμμής» του CDU.</p>
      <p>Η πλευρά των μικρομεσαίων επιχειρήσεων του CDU προτείνει ακόμη και τον περιορισμό των θητειών του Καγκελαρίου σε δύο, μεταρρύθμιση η οποία ωστόσο συνεπάγεται αναθεώρηση του Συντάγματος και θα πρέπει να εγκριθεί από τα δύο τρίτα του Κοινοβουλίου. Διαφορετικά, αν εγκριθεί μόνο από το κόμμα, θα πρέπει ο/η καγκελάριος, εφόσον προέρχεται από το CDU, αυτοβούλως να μην θέτει υποψηφιότητα για τρίτη θητεία.</p>
      <p>Κατά την έναρξη του συνεδρίου νωρίτερα η Μέρκελ απηύθυνε ομιλία στα παρόντα μέλη όπου υπερασπίστηκε τη δουλειά της κυβέρνησής και ζήτησε τη στήριξη της πολυμέρειας. Ωστόσο, έχει ξεκαθαρίσει ότι, αν και είναι ένα από τα πιο προβεβλημένα μέλη του κόμματος, θα προτιμήσει να κάνει ένα βήμα πίσω και πως δεν είναι εκείνη που θα δώσει την κατεύθυνση του κόμματος.</p>
      <p>
        <b>Οι τέσσερις θητείες της Άνγκελα Μέρκελ - Η πρώτη γυναίκα καγκελάριος στην επανενωμένη Γερμανία</b>
      </p>
      <p>Είναι η πρώτη γυναίκα καγκελάριος της Γερμανίας από την ίδρυση του Ομοσπονδιακού Κράτους το 1871. Επίσης είναι η πρώτη πρώην πολίτης της Γερμανικής Λαϊκής Δημοκρατίας που υπήρξε αρχηγός της επανενωμένης Γερμανίας.</p>
      <p>Έπειτα από δύσκολες διαπραγματεύσεις συμφωνήθηκε στις <b>10 Οκτωβρίου 2005</b> ο μεγάλος συνασπισμός των κομμάτων CDU, CSU και SPD. Η Άνγκελα Μέρκελ αντικατέστησε ως επικεφαλής της νέας κυβέρνησης τον Γκέρχαρντ Σρέντερ.</p>
      <figure>
        <iframe src="https://www.youtube.com/embed/kr0c8iWjnwk" width="640" height="360" data-service="Youtube" scrolling="no"/>
      </figure>
      <p>Μετά τη νίκη του CDU στις γερμανικές ομοσπονδιακές εκλογές του<b> </b>2009 στις 27 Σεπτεμβρίου ανανεώθηκε η θητεία της στην καγκελαρία, ενώ ξεκίνησαν διαπραγματεύσεις για συνασπισμό με το Ελεύθερο Δημοκρατικό Κόμμα. Εξελέγη επίσημα καγκελάριος από το κοινοβούλιο στις <b>28 Οκτωβρίου 2009.</b></p>
      <figure>
        <iframe src="https://www.youtube.com/embed/BAMhIESiewM" width="640" height="360" data-service="Youtube" scrolling="no"/>
      </figure>
      <p>Μετά τη νίκη της στις εκλογές του <b>2013,</b> σχηματίστηκε η τρίτη κυβέρνησή της. Η Μέρκελ επανεξελέγη καγκελάριος και ορκίστηκε κυβέρνηση μεγάλου συνασπισμού.</p>
      <figure>
        <iframe src="https://www.youtube.com/embed/nu5TnbGLuEk" width="640" height="360" data-service="Youtube" scrolling="no"/>
      </figure>
      <p>Εξελέγη καγκελάριος για τέταρτη συνεχόμενη φορά στις εκλογές του 2017. Στις <b>14 Μαρτίου 2018 </b>σχηματίστηκε η τέταρτη κυβέρνησή της με τη συμμετοχή των κομμάτων CDU, CSU και SPD.</p>
      <figure>
        <iframe src="https://www.youtube.com/embed/o8032BfdMbY" width="640" height="360" data-service="Youtube" scrolling="no"/>
      </figure>
      <p>Τον Νοέμβριο του 2007 της απονεμήθηκε το Βραβείο Καρλομάγνος για το έτος 2008. Συμπεριλήφθηκε στη λίστα που εξέδωσε το περιοδικό Time για τα «Πρόσωπα με τη Μεγαλύτερη Επιρροή Παγκοσμίως» για το έτος 2012, ενώ το 2015 ανακηρύχθηκε ως "Πρόσωπο της Χρονιάς" από το ίδιο περιοδικό.</p>
      <p>Πηγή: ΑΠΕ-ΜΠΕ, Deutsche Welle, Βικιπαίδεια</p>
      <related>
        <h4>σχετικά άρθρα</h4>
        <a href="http://www.enikos.gr/international/685863/chrysopliromenos-symvoulos-tou-germanikou-ypoik-vgazei-perissoter%0A%20%20%20%20%0A"/>
        <a href="http://www.enikos.gr/international/685603/merkel-eimaste-etoimoi-gia-peraitero-voitheia-stin-tourkia-gia-to%0A%20%20%20%20%0A"/>
        <a href="http://www.enikos.gr/international/685405/dolofonithike-o-gios-tou-proin-proedrou-tis-germanias-richarnt-fo%0A%20%20%20%20%0A"/>
        <a href="http://www.enikos.gr/international/685001/prasinoi-kai-diethnis-amnistia-axionoun-na-dothei-telos-sti-strat%0A%20%20%20%20%0A"/>
        <a href="http://www.enikos.gr/international/684612/meiothikan-oi-aitiseis-asylou-stin-germania%0A%20%20%20%20%0A"/>
        <a href="http://www.enikos.gr/international/684103/poiniko-adikima-to-upskirting-sti-germania%0A%20%20%20%20%0A"/>
        <a href="http://www.enikos.gr/international/684051/13112015-i-nychta-pou-allaxe-tin-evropi-oi-tzichantistes-aimatoky%0A%20%20%20%20%0A"/>
        <a href="http://www.enikos.gr/international/683943/titloi-telous-kai-gia-ti-germaniki-thomas-cook-akyronei-ola-ta-pr%0A%20%20%20%20%0A"/>
        <a href="http://www.enikos.gr/international/683836/proin-germanos-presvis-stin-ellada-to-verolino-den-prokeitai-na-p%0A%20%20%20%20%0A"/>
      </related>
    </article>
  </body>
</html>