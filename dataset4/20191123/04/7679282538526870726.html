<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/viral-news/story-in-ayodhya-muslim-wedding-invitation-card-got-viral-after-seeing-hindu-gods-photo-lord-shiva-hanuman-and-brahma-on-it-2863947.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T04:41:09+00:00"/>
    <meta property="og:title" content="मुस्लिम परिवार की शादी के कार्ड पर हिंदू देवता, कार्ड हुआ वायरल जानें क्या थी वजह"/>
    <meta property="og:description" content="एक मुस्लिम परिवार ने अपने बेटे की शादी में हिंदू देवताओं की तस्वीर छपवाकर धार्मिक सौहार्द की अनूठी मिसाल कायम की है। अपने बेटे की शादी के आमंत्रण कार्ड के तौर पर कैलेंडर (साल 2020 के लिए) छपवाया है।..."/>
  </head>
  <body>
    <article>
      <h1>मुस्लिम परिवार की शादी के कार्ड पर हिंदू देवता, कार्ड हुआ वायरल जानें क्या थी वजह</h1>
      <address><time datetime="2019-11-23T04:41:09+00:00">23 Nov 2019, 04:41</time> by <a rel="author">अयोध्या,एजेंसी</a></address>
      <p>एक मुस्लिम परिवार ने अपने बेटे की शादी में हिंदू देवताओं की तस्वीर छपवाकर धार्मिक सौहार्द की अनूठी मिसाल कायम की है। अपने बेटे की शादी के आमंत्रण कार्ड के तौर पर कैलेंडर (साल 2020 के लिए) छपवाया है।  </p>
      <p>कार्ड पर भगवान हनुमान की तस्वीर है। इतना ही नहीं परिवार ने कार्ड पर ब्रह्मा, विष्णु, शिव और नारद मुनि की तस्वीरें भी छपवाई हैं। क्षेत्र में यह चर्चा का विषय है और लोग इसकी तारीफ कर रहे हैं।</p>
      <p>आमंत्रण कार्ड नुमा इस कैलेंडर के पीछे शादी से संबंधित सूचनाएं दी गई हैं। मो. मुबीन के बेटे मो. नासिर और उनकी बेटी अमीना बानो की शादी क्रमश: शुक्रवार और रविवार को है। मो. मुबीन छरेरा गांव के निवासी हैं। उनका कहना है कि उनकी आस्था अल्लाह के साथ हिंदू देवी-देवताओं के प्रति भी है।</p>
      <p>रसूलाबाद के राजकीय होम्योपैथी अस्पताल में वार्ड बॉय के रूप में तैनात मो. मुबीन ने कहा कि ऐसा कार्ड छपवाने को लेकर उन पर कोई दबाव नहीं डाला गया था, बल्कि उन्होंने परिवार की सहमति से ही कार्ड का चयन किया।</p>
      <p>उन्होंने कहा कि जिन परिवारों में मेरे बच्चों की शादी हो रही है, उन्हें भी इन कार्डों से कोई आपत्ति नहीं है। मुबीन ने अपने करीब 700 हिंदू मित्रों को भी शादी के कार्ड भेजे और उन्होंने उनकी इस पहल की तारीफ भी की।</p>
    </article>
  </body>
</html>