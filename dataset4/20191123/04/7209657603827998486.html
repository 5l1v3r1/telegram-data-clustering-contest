<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/modena/cronaca/parco-amendola-1.4901184"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-23T04:30:03+00:00"/>
    <meta property="og:title" content="Modena, nuovo raid vandalico al Parco Amendola. Un’esplosione distrugge la libreria"/>
    <meta property="og:description" content="Il 'botto' forse provocato da un grosso petardo E’ il secondo episodio in pochi giorni: indaga la Digos"/>
  </head>
  <body>
    <article>
      <h1>Modena, nuovo raid vandalico al Parco Amendola. Un’esplosione distrugge la libreria</h1>
      <h2>Il 'botto' forse provocato da un grosso petardo E’ il secondo episodio in pochi giorni: indaga la Digos</h2>
      <address><time datetime="2019-11-23T04:30:03+00:00">23 Nov 2019, 04:30</time> by <a rel="author">il Resto del Carlino</a></address>
      <p>Modena, 23 novembre 2019 - <b>La postazione</b> <b>del cross booking</b> al <b>parco Amendol</b>a è stata fatta esplodere ieri verso le 18.30. La teca con i libri, che si trovava vicino alla panchina rossa, simbolo della lotta contro la violenza alle donne, era stata presa di mira dai vandali una decina di giorni fa con un incendio che aveva incenerito i libri. Stavolta, niente fuoco ma teca divelta da un’esplosione pare provocata da un grosso petardo, e volumi sparpagliati per il parco. Il referente di Loving Amendola ha chiamato la polizia che sta indagando sull’episodio con la Digos e la Scientifica.</p>
      <p><b>"E’ stato un bel botto",</b> commenta Luca Mucci via social,<b> "stavolta poteva farsi male qualcuno"</b>. In effetti i pezzi della teca sono schizzati lontano e non è escluso che a scoppiare sia stato qualcosa di più di un semplice petardo, che in ogni caso non sarebbe stato repertato dalla polizia. Gli agenti stanno sentendo testimoni e visionando i filmati delle telecamere. E’ probabile che ad agire sia stata la stessa persona (o più persone) che ha incendiato la teca.</p>
      <p>"A questo punto faccio fatica a pensare che sia solo un mero vandalismo – è il commento del segretario cittadino del Pd<b> Andrea Bortolamasi</b> – Come Pd condanniamo l’atto, non sottovalutiamo la portata dell’episodio e il suo possibile valore simbolico. Come abbiamo fatto in precedenza, porteremo altri libri: la cultura è uno dei più potenti strumenti di lotta alla violenza".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>