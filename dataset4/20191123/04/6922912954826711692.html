<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/ipekipse-palestinios-pou-ixe-travmatisti-se-israilini-epidromi-sti-lorida-tis-gazas"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T04:37:00+00:00"/>
    <meta property="og:title" content="Υπέκυψε Παλαιστίνιος που είχε τραυματιστεί σε ισραηλινή επιδρομή στη Λωρίδα της Γάζας"/>
    <meta property="og:description" content="Ένας Παλαιστίνιος που τραυματίστηκε σε ισραηλινή επιδρομή στη Λωρίδα της Γάζας υπέκυψε, το ένατο μέλος μίας οικογένειας που ξεκληρίστηκε, ανακοίνωσε την Παρασκευή το υπουργείο Υγείας του παλαιστινιακού θύλακα."/>
  </head>
  <body>
    <article>
      <h1>Υπέκυψε Παλαιστίνιος που είχε τραυματιστεί σε ισραηλινή επιδρομή στη Λωρίδα της Γάζας</h1>
      <address>
        <time datetime="2019-11-23T04:37:00+00:00">23 Nov 2019, 04:37</time>
      </address>
      <p>Ένας Παλαιστίνιος που τραυματίστηκε σε ισραηλινή επιδρομή στη Λωρίδα της Γάζας υπέκυψε, το ένατο μέλος μίας οικογένειας που ξεκληρίστηκε, ανακοίνωσε την Παρασκευή το υπουργείο Υγείας του παλαιστινιακού θύλακα.</p>
      <p>Ο Μοχάμεντ Αμπού Μαλχούς αλ Σαουάρκα, 40 ετών, πέθανε αφού είχε τραυματιστεί «στη σφαγή στην οποία οκτώ μέλη» της οικογένειάς του σκοτώθηκαν στο σπίτι τους στις 14 Νοεμβρίου, στη διάρκεια μίας ισραηλινής επιδρομής στη Γάζα, επεσήμανε σε ανακοίνωσή του ο εκπρόσωπος του υπουργείου Άσραφ αλ Κούντρα.</p>
      <p>Ο αδελφός του θανόντα, ο Ράσμι Αμπού Μαλχούς, 45 ετών, σκοτώθηκε μαζί με τις δύο συζύγους του και τα πέντε παιδιά τους στο πλήγμα αυτό, από το οποίο τραυματίστηκαν περίπου δέκα άνθρωποι στην Ντέιρ αλ Μπάλαζ, στο κέντρο της Λωρίδας της Γάζας.</p>
      <p>Ο ισραηλινός στρατός ανακοίνωσε την έναρξη έρευνας, αναφέροντας ότι, σύμφωνα με τα στοιχεία που διέθετε την ώρα που εξαπολύθηκε η επίθεση, «δεν προβλεπόταν να προκαλέσει θύματα μεταξύ των αμάχων».</p>
      <p>Οι ισραηλινές αρχές είχαν εξηγήσει ότι στοχοθέτησαν τον Ράσμι Αμπού Μαλχούς, ο οποίος φέρεται να ήταν «διοικητής» του Ισλαμικού Τζιχάντ. Ωστόσο το ένοπλο παλαιστινιακό κίνημα ανακοίνωσε ότι αυτός ήταν «γνωστός ως ένα πρόσωπο που πρόσκειται στον Ισλαμικό Τζιχάντ, αλλά δεν ήταν διοικητής του».</p>
    </article>
  </body>
</html>