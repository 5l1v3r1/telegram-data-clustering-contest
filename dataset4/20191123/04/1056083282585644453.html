<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200335/%D9%85%D9%81%D9%82%D9%88%D8%AF-%D8%B4%D8%AF%D9%86-%DB%8C%DA%A9-%D9%81%D8%B1%D9%88%D9%86%D8%AF-%D9%BE%D9%87%D9%BE%D8%A7%D8%AF-%D8%A7%D8%B1%D8%AA%D8%B4-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%84%DB%8C%D8%A8%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T04:09:12+00:00"/>
    <meta property="og:title" content="مفقود شدن یک فروند پهپاد ارتش آمریکا در لیبی"/>
    <meta property="og:description" content="وزارت دفاع آمریکا از مفقود شدن یک فروند پهپاد وابسته به ارتش این کشور در حریم هوایی لیبی خبر داد."/>
  </head>
  <body>
    <article>
      <h1>مفقود شدن یک فروند پهپاد ارتش آمریکا در لیبی</h1>
      <address><time datetime="2019-11-23T04:09:12+00:00">23 Nov 2019, 04:09</time> by <a rel="author">زهرا موسوی</a></address>
      <p>وزارت دفاع آمریکا از مفقود شدن یک فروند پهپاد وابسته به ارتش این کشور در حریم هوایی لیبی خبر داد.</p>
      <p>به گزارش ایسنا،‌ به نقل از خبرگزاری اسپوتنیک، فرماندهی مرکزی آمریکا در آفریقا (آفریکام) گزارش داد، یک فروند پهپاد غیرمسلح ارتش این کشور در حریم هوایی طرابلس،‌ پایتخت لیبی مفقود شده است.</p>
      <p>این پهپاد در حال پرواز در حریم هوایی لیبی بود؛‌ کشوری که شاهد درگیری بین نیروهای ارتش مستقر در شرق لیبی موسوم به "ارتش ملی" تحت امر خلیفه حفتر و نیروهای دولت وفاق ملی (دولت رسمی از سوی سازمان ملل) است.</p>
      <p>طبق بیانیه آفریکام، تحقیقات درباره این حادثه در جریان است و هنوز اطلاع زیادی در دسترس نیست.</p>
      <p>در این بیانیه آمده است: عملیات این پهپاد در لیبی با هدف ارزیابی وضعیت امنیتی و زیر نظر گرفتن فعالیت‌های افراط‌گرایانه خشونت‌آمیز در این کشور بود.</p>
      <p>در ادامه این بیانیه تاکید شده است: این عملیات برای مقابله با فعالیت تروریستی در لیبی ضروری بود و با هماهنگی کامل مقامات دولتی مناسب انجام گرفت.</p>
      <p>نزاعی دو طرفه بر سر قدرت در لیبی در جریان است که یک طرف آن دولت وفاق ملی به رهبری فائز السراج است که در پایان ۲۰۱۵ براساس توافقی زیر نظر سازمان ملل تشکیل شده و طرف دیگر مقامات شرق لیبی مورد حمایت ارتش ملی به سرکردگی خلیفه حفتر هستند.</p>
      <p>انتهای پیام</p>
    </article>
  </body>
</html>