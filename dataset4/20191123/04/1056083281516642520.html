<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200338/%D9%BE%DB%8C%D8%B4-%D8%A8%DB%8C%D9%86%DB%8C-%D8%A7%D9%81%D8%B2%D8%A7%DB%8C%D8%B4-%DB%B2%DB%B6-%D8%AF%D8%B1%D8%B5%D8%AF%DB%8C-%D9%85%D8%B5%D8%B1%D9%81-%D8%B3%DB%8C-%D8%A7%D9%86-%D8%AC%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T04:22:15+00:00"/>
    <meta property="og:title" content="پیش‌بینی افزایش ۲۶ درصدی مصرف سی‌ان‌جی"/>
    <meta property="og:description" content="پس از اعلام خبر سهمیه‌بندی بنزین میزان مصرف سی‌ان‌جی در کشور طبق اعلام مدیران شرکت ملی پخش فرآورده‌های نفتی بیش‌ از ۱۰ درصد افزایش یافت و پیش‌بینی شده که در آینده نزدیک این عدد به ۲۶ درصد برسد."/>
  </head>
  <body>
    <article>
      <h1>پیش‌بینی افزایش ۲۶ درصدی مصرف سی‌ان‌جی</h1>
      <address><time datetime="2019-11-23T04:22:15+00:00">23 Nov 2019, 04:22</time> by <a rel="author">فاطمه محمد نژاد</a></address>
      <p>پس از اعلام خبر سهمیه‌بندی بنزین میزان مصرف سی‌ان‌جی در کشور طبق اعلام مدیران شرکت ملی پخش فرآورده‌های نفتی بیش‌ از ۱۰ درصد افزایش یافت و پیش‌بینی شده که در آینده نزدیک این عدد به ۲۶ درصد برسد.</p>
      <p>به‌گزارش ایسنا، تاکنون به‌طور میانگین روزانه ۱۹ میلیون مترمکعب گاز طبیعی فشرده (سی‌ان‌جی) در جایگاه‌های عرضه سی‌ان‌جی کشور توزیع می‌شد که این رقم به گفته مدیر طرح سی‌ان‌جی شرکت ملی پخش فرآورده‌های نفتی با اعلام طرح سهمیه‌بندی بنزین و هم‌زمان با اجرای این طرح به‌طور میانگین به روزانه ۲۱ میلیون مترمکعب رسیده است.</p>
      <p>این درحالی است که خودروهای دوگانه‌سوز اکنون امکان استفاده از سهمیه بنزین خود را نیز دارند و پیش‌بینی می‌شود که با اتمام سهمیه بنزین ماهانه، مقدار مصرف سی‌ان‌جی در کشور، حدود ۲ میلیون متر مکعب دیگر افزایش یابد.</p>
      <p>حسن قلی‌پور -<b><a href="https://www.isna.ir/news/98090100248"> مدیر طرح سی‌ان‌جی شرکت ملی پخش فرآورده‌های نفتی</a></b> - در این باره با اشاره به این‌که زمان فعلی برای پیش‌بینی دقیق زود است و امیدواریم تا پایان آذرماه بتوانیم مقدار دقیق این افزایش را اعلام کنیم، گفت: پیش‌بینی ما این است که میزان مصرف سی‌ان‌جی در کشور به حدود روزانه ۲۴ میلیون مترمکعب برسد.</p>
      <p>وی ضمن تاکید بر آمادگی جایگاه‌های عرضه سی‌ان‌جی در سراسر کشور برای عرضه گاز طبیعی فشرده موردنیاز خودروهای دوگانه‌سوز گفت: با افزایش تعداد جایگاه‌های عرضه سی‌ان‌جی در سطح کشور، هم‌اکنون ظرفیت مناسبی به لحاظ عرضه سی‌ان‌جی به خودروها در کشور وجود دارد.</p>
      <p>وی با اشاره به مزایای سوخت پاک سی‌ان‌جی افزود: با همکاری موسسه استاندارد در تلاشیم جایگاه‌های عرضه سی‌ان‌جی را که غیرعملیاتی شده بودند، هر چه زودتر عملیاتی کنیم.</p>
      <p>
        <b>دریافت روزانه ۳۰ هزار تقاضا برای گازسوز کردن خودروها</b>
      </p>
      <p>همچنین رئیس اتحادیه سوخت‌های جایگزین با بیان این‌که متقاضیان برای گازسوز کردن خودروها می‌توانند به سامانه جامع اطلاعات خودروهای دوگانه‌سوز (NGVI.IR) مراجعه کنند و از طریق زبانه تبدیل خودروها، برای ثبت‌نام تبدیل خودروی خود اقدام کنند، افزود: در مدت یک هفته از طرف این اتحادیه پیامکی برای متقاضیان ارسال می‌شود و این افراد می‌توانند از طریق مراجعه به سامانه، نزدیک‌ترین مرکز مجاز به محل سکونت خود را برای تبدیل انتخاب و مراجعه کنند.</p>
      <p>علی محمودیان با اشاره به افزایش گسترده حجم تقاضا برای گازسوز کردن خودروها هم‌زمان با اجرای طرح سهمیه‌بندی بنزین تا مرز دریافت روزانه ۳۰ هزار تقاضا در سامانه گفت: اولویت تبدیل خودروها با افرادی است که زودتر در سامانه ثبت‌نام کرده‌اند و لازم است متقاضیان تبدیل هرچه زودتر درخواست خود را ثبت کنند.</p>
      <p>
        <b>مردم عجله نکنند</b>
      </p>
      <p>رئیس اتحادیه سوخت‌های جایگزین با تاکید بر لزوم صبوری از سوی متقاضیان گفت: حداکثر ظرف دو ماه آینده خدمات‌رسانی به همه متقاضیان گازسوز کردن خودروها انجام خواهد شد و <a href="https://www.isna.ir/news/98083019612/%D8%B1%D8%A7%D9%87%DB%8C-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D9%87%D8%B2%DB%8C%D9%86%D9%87-%D8%B3%D9%88%D8%AE%D8%AA-%D8%AE%D9%88%D8%AF%D8%B1%D9%88"><b>مردم از این بابت نگرانی نداشته باشند</b></a>. هزینه تبدیل خودروها به دوگانه‌سوز هم بسته به کیفیت کیت، نوع خودرو و سایز مخزن به‌صورت میانگین ۲.۵ تا ۴.۵ میلیون تومان است و این رقم ثابت است و به هیچ وجه در روزهای آینده شاهد افزایش قیمت تجهیزات و هزینه نصب نخواهیم بود.</p>
      <p>
        <b>مردم فقط به مراکز مجاز مراجعه کنند</b>
      </p>
      <p>وی همچنین با اشاره به لزوم گازسوز کردن خودروها از طریق سامانه جامع اطلاعات خودروهای دوگانه‌سوز (NGVI.IR) و مراکز مجاز تبدیل تاکید کرد: مردم به‌منظور دریافت خدمات و محصولات با کیفیت و قیمت مناسب و نیز تامین ایمنی خود و خانواده از مراجعه به مراکز و کارگاه‌های غیرمجاز تبدیل خودروها خودداری کنند.</p>
      <p>محمودیان افزود: خوشبختانه قطعات و تجهیزات موردنیاز این صنعت کاملا بومی‌سازی شده و با توجه به افزایش تعداد تقاضاها، هم‌اکنون کارخانجات تولید تجهیزات موردنیاز این صنعت ظرفیت تولید خود را افزایش داده است و به‌صورت شبانه‌روزی و دو شیفته کار می‌کنند.</p>
      <p>گفتنی است، هم اکنون ۲۴۷۲ جایگاه عرضه سی‌ان‌جی در سطح کشور فعال‌ هستند که از این تعداد ۲۳ جایگاه در استان تهران آماده خدمات‌رسانی به هموطنان است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090201015/%D9%87%D8%B2%DB%8C%D9%86%D9%87-%D8%AF%D9%88%DA%AF%D8%A7%D9%86%D9%87-%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88-%DA%86%D9%82%D8%AF%D8%B1-%D8%A7%D8%B3%D8%AA"/>
      </related>
    </article>
  </body>
</html>