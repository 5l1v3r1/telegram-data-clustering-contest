<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/volleyball/volley-league/article/1417628/gia-tin-proti-niki-i-elpis-apenanti-sti-kifisia"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T04:49:10+00:00"/>
    <meta property="og:title" content="Για την πρώτη νίκη η Ελπίς απέναντι στη Κηφισιά"/>
    <meta property="og:description" content="Ενα από τα ντέρμπι της 4ης αγωνιστικής θα γίνει στο γυμναστήριο των Αμπελοκήπων όπου η Ελπίδα θα φιλοξενήσει τον Α.Ο.Π.Κηφισιάς."/>
  </head>
  <body>
    <article>
      <h1>Για την πρώτη νίκη η Ελπίς απέναντι στη Κηφισιά</h1>
      <h2>Ενα από τα ντέρμπι της 4ης αγωνιστικής θα γίνει στο γυμναστήριο των Αμπελοκήπων όπου η Ελπίδα θα φιλοξενήσει τον Α.Ο.Π.Κηφισιάς.</h2>
      <address><time datetime="2019-11-23T04:49:10+00:00">23 Nov 2019, 04:49</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Οι νεοφώτιστοι αναζητούν την πρώτη τους νίκη στο πρωτάθλημα ενώ ήδη έχουν ένα βαθμό στο ενεργητικό τους. Οι «πράσινοι» των Αμπελοκήπων είναι αποφασισμένοι να τα δώσουν όλα για την πρώτη τους νίκη και όλοι οι παίκτες είναι ετοιμοπόλεμοι.</p>
      <p>Ο προπονητής της Ελπίδας Αμπελοκήπων, Σπύρος Γκολίτσης, δήλωσε ενόψει της αναμέτρησης με την Κηφισιά: «Απέναντί μας θα βρούμε μία ομάδα που έχει σταθερή, αξιόλογη παρουσία στη Volleyleague και διαθέτει παίκτες με μεγάλη εμπειρία, καθώς και ξένους αθλητές που έχουν δείξει την αξία τους, όπως είναι ο Χαντ και ο Μπαταζίμ. Η Κηφισιά αποτελεί μία από τις δυνατές ομάδες του ελληνικού βόλεϊ την τελευταία δεκαετία και έχει να επιδείξει σημαντικές διακρίσεις. Είναι ένας υπολογίσιμος αντίπαλος, που μπορεί να αποσπάσει καλά αποτελέσματα σε οποιοδήποτε γήπεδο και θα έχει τον πρώτο λόγο στη μεταξύ μας αναμέτρηση, αλλά και εμείς από την πλευρά μας έχουμε αρχίσει να βελτιωνόμαστε και θέλουμε να διατηρήσουμε το καλό πρόσωπο που δείξαμε εναντίον του ΠΑΟΚ, ώστε να διεκδικήσουμε ένα θετικό αποτέλεσμα. Η επιστροφή του Χαριδήμου στις προπονήσεις, μετά τον τραυματισμό του, είναι επίσης ένα γεγονός που μας χαροποιεί»</p>
      <p>Παράλληλα, απηύθυνε κάλεσμα προς όλους τους φιλάθλους, για να γεμίσουν το ΕΑΚ Αμπελοκήπων:</p>
      <p>«Είμαστε προετοιμασμένοι για ένα δυνατό παιχνίδι. Περιμένουμε ότι ο κόσμος που στηρίζει την Ελπίδα, αλλά και όλοι οι φίλοι του αθλήματος στη Θεσσαλονίκη, θα βρεθούν στο ΕΑΚ Αμπελοκήπων, για να δουν ένα όμορφο θέαμα. Η γεμάτη εξέδρα θα δώσει επιπλέον ώθηση και ενθουσιασμό στην ομάδα μας, που ως επί το πλείστον αποτελείται από νεαρούς παίκτες».</p>
      <p>Η Κηφισιά έχει μία νίκη σε τρεις αγώνες και στοχεύει στην πρώτη νίκη εκτός έδρας. Ολοι παίκτες είναι στη διάθεση του Νίκου Ζαλμά.</p>
      <p>Το λίμπερο της Κηφισιάς Σωτήρης Συναδινός δήλωσε: «Το παιχνίδι με την Ελπίδα είναι από αυτά που πρέπει να κερδίσουμε , προκειμένου να μείνουμε μέσα στους στόχους που έχουμε βάλει από την αρχή της περιόδου. Χρειαζόμαστε μία καθαρή νίκη και τους τρεις βαθμούς. Σίγουρα χρειάζεται προσοχή, όμως πιστεύω πως αν παίξουμε σύμφωνα με τις δυνατότητες μας και την εμπειρία μας θα πάρουμε το αποτέλεσμα που θέλουμε. Σιγά- σιγά ξεπερνάμε τα προβλήματα τραυματισμών που μας ταλαιπώρησαν το προηγούμενο διάστημα και ανεβάζουμε ρυθμούς στην προπόνηση. Εύχομαι να γίνει ένα καλό παιχνίδι».</p>
      <p>Θα είναι η πρώτη αναμέτρηση των δύο ομάδων στη Volley League.</p>
    </article>
  </body>
</html>