<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/pm-modi-and-amit-shah-congratulated-devendra-fadnavis-and-ajit-pawar/273423/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-23T04:05:55+00:00"/>
    <meta property="og:title" content="पीएम मोदी और BJP अध्यक्ष अमित शाह ने देवेंद्र फडणवीस को मुख्यमंत्री और अजीत पवार को डिप्टी सीएम बनने की बधाई दी"/>
    <meta property="og:description" content="प्रधानमंत्री नरेंद्र मोदी और अमित शाह ने देवेंद्र फडणवीस को दोबारा महाराष्ट्र के सीएम पद की शपथ और अजित पवार को डिप्टी सीएम पद की शपथ लेने के बाद बधाई दी"/>
  </head>
  <body>
    <article>
      <h1>पीएम मोदी और BJP अध्यक्ष अमित शाह ने देवेंद्र फडणवीस को मुख्यमंत्री और अजीत पवार को डिप्टी सीएम बनने की बधाई दी</h1>
      <address><time datetime="2019-11-23T04:05:55+00:00">23 Nov 2019, 04:05</time> by <a rel="author">JKR Staff</a></address>
      <p>प्रधानमंत्री नरेंद्र मोदी और भारतीय जनता पार्टी (भाजपा) के अध्यक्ष अमित शाह ने देवेंद्र फडणवीस को दोबारा महाराष्ट्र के सीएम पद की शपथ और <a href="http://www.jantakareporter.com/hindi/devendra-fadnavis-takes-oath-as-maharashtra-cm/273416/">अजित पवार को डिप्टी सीएम पद की शपथ</a> लेने के बाद बधाई दी है।</p>
      <figure>
        <img src="http://www.jantakareporter.com/wp-content/uploads/2019/05/MODI-AMIT-SHAH.png"/>
        <figcaption>(PTI photo)</figcaption>
      </figure>
      <p>प्रधानमंत्री नरेंद्र मोदी ने अपने आधिकारिक ट्वीट के जरिए देवेंद्र फडणवीस और अजीत पवार को बधाई देते हुए लिखा, ”महाराष्ट्र के सीएम और डिप्टी सीएम के रूप में शपथ लेने पर क्रमश: देवेंद्र फडणवीस जी और अजीत पवार जी को बधाई। मुझे विश्वास है कि वे महाराष्ट्र के उज्ज्वल भविष्य के लिए लगन से काम करेंगे।”</p>
      <figure>
        <iframe data-src="https://twitter.com/narendramodi/status/1198070368478515201?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>अमित शाह ने ट्वीट कर कहा, “श्री देवेंद्र फडणवीस जी को महाराष्ट्र के मुख्यमंत्री और श्री अजित पवार को प्रदेश के उपमुख्यमंत्री के रूप में शपथ लेने पर हार्दिक बधाई। मुझे विश्वास है कि यह सरकार महाराष्ट्र के विकास और कल्याण के प्रति निरंतर कटिबद्ध रहेगी और प्रदेश में प्रगति के नये मापदंड स्थापित करेगी।”</p>
      <figure>
        <iframe data-src="https://twitter.com/AmitShah/status/1198075592521859077?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बता दें कि, महाराष्ट्र में रातोंरात बड़ा उलटफेर हो गया। शुक्रवार शाम तक कांग्रेस और शिवसेना के साथ सरकार गठन का दावा करने वाली शरद पवार की पार्टी एनसीपी ने भाजपा से गठबंधन कर लिया। कई दिनों से जारी सियासी घमासान के बीच शनिवार सुबह भाजपा ने एनसीपी के साथ मिलकर राज्य में सरकार बना ली। सुबह करीब 8 बजे देवेंद्र फडणवीस ने दोबारा महाराष्ट्र के सीएम पद की शपथ ली। तो वहीं, एनसीपी नेता अजित पवार ने डिप्टी सीएम पद की शपथ ली है।</p>
      <p>मुख्यमंत्री पद की शपथ लेने के बाद देवेंद्र फडणवीस ने कहा कि, ‘महाराष्ट्र की जनता ने स्पष्ट जनादेश दिया था। हमारे साथ लड़ी शिवसेना ने उस जनादेश को नकार कर दूसरी जगह गठबंधन बनाने का प्रयास किया। महाराष्ट्र को स्थिर शासन देने की जरूरत थी। महाराष्ट्र को स्थायी सरकार देने का फैसला करने के लिए अजीत पवार को धन्यवाद।’</p>
      <p>वहीं, अजित पवार ने कहा कि परिणाम दिन से लेकर आज तक कोई भी सरकार सरकार बनाने में सक्षम नहीं थी, महाराष्ट्र किसान मुद्दों सहित कई समस्याओं का सामना कर रहा था, इसलिए हमने एक स्थिर सरकार बनाने का फैसला किया।</p>
    </article>
  </body>
</html>