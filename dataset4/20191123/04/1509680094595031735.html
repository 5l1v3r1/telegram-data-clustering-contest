<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-news/farmers-have-lost-millions-of-rupees-due-to-fake-onion-seeds-zws-70-2020886/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T04:04:21+00:00"/>
    <meta property="og:title" content="कांदा भाव तेजीत असताना बनावट बियाणांमुळे फटका"/>
    <meta property="og:description" content="पावणे दोनशे शेतकऱ्यांचे कांद्याच्या बनावट बियाणांमुळे लाखो रुपयांचे नुकसान झाले आहे"/>
  </head>
  <body>
    <article>
      <h1>कांदा भाव तेजीत असताना बनावट बियाणांमुळे फटका</h1>
      <h2>पावणे दोनशे शेतकऱ्यांचे कांद्याच्या बनावट बियाणांमुळे लाखो रुपयांचे नुकसान झाले आहे</h2>
      <address><time datetime="2019-11-23T04:04:21+00:00">23 Nov 2019, 04:04</time> by <a rel="author">लोकसत्ता टीम</a></address>
      <p><b>सोलापूर : </b>सध्या कांद्याचा भाव ३२०० ते उच्चांकी आठ हजार रूपये असा तेजीत असतानाच उत्तर सोलापूर तालुक्यातील वडाळा गावच्या परिसरात सुमारे पावणे दोनशे शेतकऱ्यांचे कांद्याच्या बनावट बियाणांमुळे लाखो रुपयांचे नुकसान झाले आहे. हा फसवणुकीचा प्रकार लक्षात आल्यानंतर प्रशासनाने याची गंभीर दखल घेऊन संबंधित बियाणे कंपनीविरूध्द कारवाई करण्याची मागणी या शेतकऱ्यांनी केली आहे.</p>
      <p>उत्तर सोलापूर तालुक्यातील वडाळा येथील गुरूराज कृषिकेंद्रातून वडाळा, पडसाळी, रानमसले, वांगी, केमवाडी आदी गावांच्या परिसरातील शेतकऱ्यांनी अमेरिकन-इंडो मार्शल सीड  कंपनीचे संकरित कांदा बियाणे खरेदी केले होते. या बियाणांची लागवड करून अडीच ते तीन महिन्यांचा कालावधी लोटला तरी कांद्याची वाढ होत नसल्याचे दिसून आले. त्यामुळे धास्तावलेल्या शेतकऱ्यांनी केलेल्या तक्रारीची दखल कृषी विभागाच्या तक्रार निवारण समितीने घेतली आहे. त्यानुसार कोरडवाहू संशोधन केंद्राचे पीकशास्त्रज्ञ टी. एस. भोंडवे, ‘महाबीज’चे प्रतिनिधी अतुल गेडाम, तालुका कृषी अधिकारी नंदकुमार पाचकुडवे आदींनी संबंधित कांदा लागवड झालेल्या शेतशिवाराला भेट देऊन पाहणी केली. या वेळी बनावट बियाणांमुळे आपणांस लाखो रुपयांचे नुकसान सोसावे लागत असल्याचे गाऱ्हाणे मांडताना शेतकरी ढसाढसा रडत होते. पाहणी केल्यानंतर वरिष्ठ अधिकाऱ्यांना अहवाल पाठविणार असल्याचे या समितीच्या सूत्रांनी सांगितले.</p>
      <p>संबंधित कृषी केंद्रचालकासह बियाणे कंपनी व प्रतिनिधींविरोधात कठोर कारवाई करून शेतकऱ्यांना नुकसान भरपाई द्यावी, अशी मागणी करण्यात आली आहे. चालू  बाजारभावाप्रमाणे शेतकऱ्यांचे एकरी सात लाखांचे नुकसान झाले असून हा फसवणुकीचा प्रकार असल्यामुळे शेतकऱ्यांनी संतप्त भावना व्यक्त केल्या आहेत. यासंदर्भात बोलताना संबंधित नुकसानग्रस्त शेतकऱ्यांपैकी राजेंद्र दयानंद ढवण (रा. वडाळा, ता. उत्तर सोलापूर) यांनी या फसवणुकीबद्दल बियाणे कंपनीविरूध्द जिल्हा ग्राहक न्याय मंचकडे दाद मागणार असल्याचे सांगितले.</p>
      <p>कांद्याचा भाव तेजीत असताना चार पैसे जादा मिळतील, या आशेने आर्थिक गणिते जुळवित असतानाच खरेदी केलेले कांद्याचे बियाणे बनावट निघाल्याने आमचे एकरी सात लाख रुपयांचे नुकसान झाले आहे.</p>
      <p>फसवणूक झालेल्या शेतकऱ्यांची संख्या १७५ एवढी असल्याचे ढवण यांनी सांगितले.</p>
      <p>
        <b>तपासणी अहवाल</b>
      </p>
      <p>खरीप हंगामात तीन-साडेतीन महिन्यांपूर्वी कांदा लागवड केली होती, असे शेतकऱ्यांचे म्हणणे आहे. या कालावधीचा विचार करता कांदा पिकाची वाढ कमी प्रमाणात असून  प्रथम दर्शनी नुकसान झाल्याचे स्पष्ट दिसते. याबाबत कांदा बियाणांची व लागवड झालेल्या कांद्याची तपासणी करून अहवाल वरिष्ठांना सादर करणार असल्याचे कोरडवाहू संशोधन केंद्रातील पीकशास्त्रज्ञ टी. एस.भोंडवे यांनी सांगितले.</p>
      <p>
        <b>बनावट बियाण्याची तक्रार</b>
      </p>
      <p>यासंदर्भात वडाळा येथील गुरुमाउली कृषी सेवा केंद्राचे चालक उमेश नकाते यांनी दिलेल्या माहितीनुसार खरीप हंगामासाठी वडाळा व आसपासच्या गावातील शेतकऱ्यांना अमेरिकन-इंडो मार्शल सीड कंपनीचे ६३० किलो संकरित कांदा बियाणे विकले होते. यात सध्या १७५ शेतकऱ्यांनी बियाणे बनावट असल्याची तक्रार केली आहे. त्याची माहिती कंपनीच्या अधिकारी व प्रतिनिधींना कळविण्यात आली आहे. कृषी विभागानेही तपासणी केली आहे.</p>
    </article>
  </body>
</html>