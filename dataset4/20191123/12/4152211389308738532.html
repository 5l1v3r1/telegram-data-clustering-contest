<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593765/%E0%A6%85%E0%A6%B8%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%B2%E0%A6%BF%E0%A7%9F%E0%A6%BE%E0%A6%B0-%E0%A6%B8%E0%A6%BE%E0%A6%AE%E0%A6%A8%E0%A7%87-%E0%A6%9C%E0%A7%9F%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A6%9B%E0%A6%BE%E0%A6%A8%E0%A6%BF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T12:55:00+00:00"/>
    <meta property="og:title" content="অস্ট্রেলিয়ার সামনে জয়ের হাতছানি"/>
    <meta property="og:description" content="আগের দিনটা ছিল ডেভিড ওয়ার্নারের। ব্রিসবেনে তৃতীয় দিন জ্বলে উঠলেন মার্নাস ল্যাবুশ্যাগনে। দুজনের দুর্দান্ত সেঞ্চুরিতে জয়ের স্বপ্ন দেখছে অস্ট্রেলিয়া। ৫৮০ রানে প্রথম ইনিংস শেষ করে পাকিস্তানকে বিপদে ফেলে দিয়েছে স্বাগতিকরা। ৩ উইকেটে ৬৪ রানে দিন শেষ করা অতিথি দল ইনিংস হারের শঙ্কায়। প্রথম..."/>
  </head>
  <body>
    <article>
      <h1>অস্ট্রেলিয়ার সামনে জয়ের হাতছানি</h1>
      <address><time datetime="2019-11-23T12:55:00+00:00">23 Nov 2019, 12:55</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/23/4ddb18a335301ec004d02106939bdce4-5dd92b21922e3.jpg"/>
        <figcaption>প্রথম টেস্ট সেঞ্চুরি উদযাপন করছেন ল্যাবুশ্যাগনে</figcaption>
      </figure>
      <p>
        <b>আগের দিনটা ছিল ডেভিড ওয়ার্নারের। ব্রিসবেনে তৃতীয় দিন জ্বলে উঠলেন মার্নাস ল্যাবুশ্যাগনে। দুজনের দুর্দান্ত সেঞ্চুরিতে জয়ের স্বপ্ন দেখছে অস্ট্রেলিয়া।</b>
      </p>
      <p>৫৮০ রানে প্রথম ইনিংস শেষ করে পাকিস্তানকে বিপদে ফেলে দিয়েছে স্বাগতিকরা। ৩ উইকেটে ৬৪ রানে দিন শেষ করা অতিথি দল ইনিংস হারের শঙ্কায়। প্রথম টেস্টে আবার অস্ট্রেলিয়ার হাতে ব্যাট তুলে দিতে পাকিস্তানের প্রয়োজন ২৭৬ রান।</p>
      <p>ব্রিসবেনের গ্যাবায় ১৯৮৯ সাল থেকে টেস্ট ক্রিকেটে অপরাজিত অস্ট্রেলিয়া, জিতেছে সর্বশেষ ছয় টেস্টেই। সংখ্যাটা সাতে নেওয়ার লক্ষ্যে শনিবার ব্যাট করতে নেমেছিলেন ওয়ার্নার ও ল্যাবুশ্যাগনে। ১৫১ রান নিয়ে নামা ওয়ার্নার বেশিক্ষণ টিকতে পারেননি, আর ৩ রান করে ১৬ বছর বয়সী পেসার নাসিম শাহ’র প্রথম টেস্ট উইকেটে পরিণত হয়েছেন। এ বছর দারুণ ছন্দে থাকা স্টিভেন স্মিথও ইনিংস বড় করতে ব্যর্থ, ৪ রান করে বোল্ড হয়েছেন ইয়াসির শাহ’র বলে।</p>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/23/210c6bb25752d6e80d22513ac95c6059-5dd92b251bae3.jpg"/>
        <figcaption>স্টার্কের তোপ বিপদে ফেলে দিয়েছে পাকিস্তানকে</figcaption>
      </figure>
      <p>তবে শুরুর ধাক্কা দলকে বুঝতে দেননি ল্যাবুশ্যাগনে। জীবনের প্রথম টেস্ট সেঞ্চুরিকে তিনি টেনে নিয়ে গেছেন ১৮৫ পর্যন্ত। ২৭৯ বলের চমৎকার ইনিংসটা সাজানো ২০টি বাউন্ডারিতে। ল্যাবুশ্যাগনের সঙ্গে ম্যাথু ওয়েডের (৬০) ১১০ রানের জুটি অস্ট্রেলিয়ার বড় সংগ্রহের ভিত গড়ে দিয়েছে। ৩৫ রানে শেষ ৫ উইকেট না হারালে স্বাগতিক দলের সংগ্রহ আরও বড় হতো নির্ঘাত। ৪ উইকেট নিলেও লেগস্পিনার ইয়াসির শাহ’র খরচ ২০৫ রান।</p>
      <p>৩৪০ রানে পিছিয়ে দ্বিতীয় ইনিংসে ব্যাট করতে নেমে তোপের মুখে পড়েছে পাকিস্তান। ইনিংসের তৃতীয় ওভারে অধিনায়ক আজহার আলীকে (৫) এলবিডাব্লিউর ফাঁদে ফেলেছেন মিচেল স্টার্ক। এই বাঁহাতি পেসারের পরের ওভারে হারিস সোহেলও (৮) কট বিহাইন্ড। আসাদ শফিক তো রানের খাতাই খুলতে পারেননি, প্যাট কামিন্সের বলে ক্যাচ দিয়েছেন স্মিথকে। ২৫ রানে ৩ উইকেট হারিয়ে দিশেহারা দলকে বিপদ থেকে উদ্ধারের চেষ্টা করছেন শান মাসুদ ও বাবর আজম। দিনশেষে শান মাসুদ ২৭ ও বাবর আজম ২০ রানে অপরাজিত।</p>
      <footer>/এএআর/</footer>
    </article>
  </body>
</html>