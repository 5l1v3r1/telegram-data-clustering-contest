<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/4Magic-vlyazoha-V-chas-po-intelektualna-sobstvenost-916100"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-23T12:05:00+00:00"/>
    <meta property="og:title" content="4Magic влязоха &quot;В час по интелектуална собственост&quot;"/>
    <meta property="og:description" content="Най-успешната момичешка група в съвременния бг поп 4Magic влезе &quot;В час по интелектуална собственост&quot;..."/>
  </head>
  <body>
    <article>
      <h1>4Magic влязоха "В час по интелектуална собственост"</h1>
      <address>
        <time datetime="2019-11-23T12:05:00+00:00">23 Nov 2019, 12:05</time>
      </address>
      <p>Най-успешната момичешка група в съвременния бг поп 4Magic влезе "В час по интелектуална собственост" в две училища по изкуствата в родния си град Пловдив. Първия си разговор за важността на авторските права за кариерата на един артист момичетата проведоха в Национално училище за музикално и танцово изкуство "Добрин Петков“. Изпълнителките на Together посетиха и Националната гимназия по сценични и екранни изкуства – единственото по рода си средно училище на Балканите, в което изучават всичко, свързано с театъра и киното.</p>
      <p>"Имахме страхотния късмет да превърнем мечтата си в реалност и разбрахме, че възможността да развиваме кариера в музикалния бизнес е пряко свързана с уважението към правата ни на изпълнители и автори. Откакто професионално се занимаваме с музика, научихме много за интелектуалната собственост и вече знаем, че тя е един от най-важните елементи от целия пъзел на творчеството. Авторските права са вселената на артиста!“, споделиха 4Magic.</p>
      <p>Заедно с 4Magic с бъдещите творци от Пловдив се срещна и музикалният продуцент Саня Армутлиева, която им разказа как заживяват правата, кои са основните герои в създаването на завършен музикален продукт и колко е важно за един артист да отстоява всяка своя творба.</p>
      <p>"Най-простичкото обяснение за авторското право е, че всеки, който иска да ползва творбата под каквато и да е форма, трябва да получи разрешение от автора и това разрешение обикновено струва“, беше един от акцентите в презентацията й.</p>
      <p>Кампанията "В час по интелектуална собственост“ продължава в училищата по изкуствата и някои от най-големите музикални школи в страната. Предстои разрастване на инициативата на база партньорства с някои от най-големите образователни сайтове.</p>
    </article>
  </body>
</html>