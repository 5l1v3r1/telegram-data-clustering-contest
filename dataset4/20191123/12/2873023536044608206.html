<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/synenteyxeis/220180_dimitris-kremastinos-pos-tha-parameinei-zontano-pasok-einai-ena-megalo"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T12:28:12+00:00"/>
    <meta property="og:title" content="Δημήτρης Κρεμαστινός: «Το πώς θα παραμείνει ζωντανό το ΠΑΣΟΚ είναι ένα μεγάλο ερώτημα»"/>
    <meta property="og:description" content="Τη βαθιά ανησυχία του για τις τελευταίες εξελίξεις στο ΠΑΣΟΚ, που καθιστούν αμφίβολο το μέλλον του, καθώς και την κατηγορηματική διαφωνία του με τις επιλογές της ηγεσίας, εκφράζει μέσω της «Εφ.Συν.» ο Δημήτρης Κρεμαστινός."/>
  </head>
  <body>
    <article>
      <h1>Δημήτρης Κρεμαστινός: «Το πώς θα παραμείνει ζωντανό το ΠΑΣΟΚ είναι ένα μεγάλο ερώτημα»</h1>
      <address><time datetime="2019-11-23T12:28:12+00:00">23 Nov 2019, 12:28</time> by <a rel="author">Δημήτρης Κουκλουμπέρης</a></address>
      <p>
        <b>Για πρώτη φορά στη Βουλή μετά τη μεταπολίτευση δεν υπάρχει ούτε καν η λέξη ΠΑΣΟΚ. Ούτε το σύμβολό του, που είναι ο ήλιος. Ούτε τα χρώματά του, δηλαδή το πράσινο, που έχει αντικατασταθεί από έναν συρφετό χρωμάτων.</b>
      </p>
      <p>Τη βαθιά ανησυχία του για τις τελευταίες εξελίξεις στο ΠΑΣΟΚ, που καθιστούν αμφίβολο το μέλλον του, καθώς και την κατηγορηματική διαφωνία του με τις επιλογές της ηγεσίας, εκφράζει μέσω της «Εφ.Συν.» ο <b>Δημήτρης Κρεμαστινός</b>.</p>
      <p>Ο πρώην υπουργός και ιστορικό στέλεχος του κόμματος θυμίζει με νόημα ότι όλα τα συνέδρια εξέλεγαν τους συνέδρους και συζητούσαν με τις οργανώσεις, ενώ εξηγεί γιατί δεν πρόκειται να λάβει μέρος στο συνέδριο στο ΣΕΦ.</p>
      <p>Επαναλαμβάνει, τέλος, τη θέση του υπέρ του διαλόγου του ΚΙΝ.ΑΛΛ. με τον ΣΥΡΙΖΑ, υπογραμμίζοντας πως η ιστορία αυτού του τόπου έχει δείξει ότι μόνο όταν υπήρξε συνεργασία μεταξύ των προοδευτικών δυνάμεων, αυτές κατάφεραν να κυβερνήσουν.</p>
      <p>
        <b>• Αυτό το Σαββατοκύριακο πραγματοποιείται το συνέδριο του ΠΑΣΟΚ. Με γνώμονα τη μακρά κομματική σας πορεία, θεωρείτε ότι είναι αντάξιο της 45χρονης ιστορίας του;</b>
      </p>
      <p>Τα κλασικά συνέδρια του ΠΑΣΟΚ αποτελούνταν από συνέδρους που είχαν εκλεγεί από τις οργανώσεις της βάσης του, που είχαν συμμετάσχει στον προσυνεδριακό διάλογο και είχαν σχηματίσει άποψη περί των θέσεων που θα υποστηρίξουν. Ετσι έγινε και εκείνο το συνέδριο που ανέδειξε πρόεδρο του ΠΑΣΟΚ τον Κώστα Σημίτη με μικρή διαφορά ψήφων και παρά την ένταση που τότε υπήρχε, κανένας δεν διανοήθηκε να το αμφισβητήσει γιατί όλα είχαν γίνει όπως πρέπει. Αυτή είναι η ιστορία των συνεδρίων του ΠΑΣΟΚ.</p>
      <p>
        <b>• Πού πιστεύετε δηλαδή ότι οδηγείται το ΠΑΣΟΚ; Πολλοί προβλέπουν ότι εμμέσως θα βάλει λουκέτο και θα μετατραπεί σε κόμμα-σφραγίδα. Συμμερίζεστε αυτή την άποψη και τι θα προτείνατε;</b>
      </p>
      <p>Συ είπας. Η πρότασή μου έχει διατυπωθεί δημόσια και είναι ξεκάθαρη. Καθαρές λύσεις ύστερα από ένα σωστό συνέδριο ανάλογο με τα προηγούμενα συνέδρια του ΠΑΣΟΚ, που δεν πρέπει να αμφισβητηθεί από κανέναν.</p>
      <p>Πιστεύω ότι εάν η ηγετική ομάδα του ΚΙΝ.ΑΛΛ. έχει στόχο να διατηρήσει τις σημερινές του δυνάμεις, που δημοσκοπικά τουλάχιστον φαίνεται να συρρικνώνονται περί το 6%, καλά πράττει. Εάν όμως επιθυμεί ένα μεγάλο κόμμα με στόχο κάποια στιγμή να κυβερνήσει τη χώρα, βρίσκεται σε λάθος και ολισθηρό δρόμο.</p>
      <p>
        <b>• Πάντως, η Φώφη Γεννηματά, απαντώντας πρόσφατα σε αυτές τις ανησυχίες αλλά και σε όσους αμφισβήτησαν τις αποφάσεις για τον τρόπο διεξαγωγής του συνεδρίου, καθησύχασε λέγοντας ότι θα συμβεί ακριβώς το αντίθετο και το ΠΑΣΟΚ θα παραμείνει ζωντανό, παίζοντας πρωταγωνιστικό ρόλο στο Κίνημα Αλλαγής. Ποια είναι η γνώμη σας;</b>
      </p>
      <p>Δεν αμφισβητώ καθόλου τις προθέσεις της προέδρου του Κινήματος Αλλαγής. Ομως το τελικό εκβάν ιστορικά κρίνεται από εξελίξεις που κανείς δεν μπορεί να προβλέψει. Ανησυχητικό θεωρώ το γεγονός ότι για πρώτη φορά στη Βουλή μετά τη μεταπολίτευση δεν υπάρχει ούτε καν η λέξη ΠΑΣΟΚ. Ούτε το σύμβολό του, που είναι ο ήλιος του ΠΑΣΟΚ. Ούτε τα χρώματά του, δηλαδή το πράσινο, που έχει αντικατασταθεί από έναν συρφετό χρωμάτων. Ακόμα και στην προηγούμενη Βουλή υπήρχε το όνομα του ΠΑΣΟΚ σε συμπαράταξη με τη ΔΗΜΑΡ. Τώρα το πώς θα παραμείνει ζωντανό το ΠΑΣΟΚ είναι ένα μεγάλο ερώτημα.</p>
      <p>
        <b>• Ζήτημα αλλαγής ηγεσίας θα έπρεπε να τεθεί, εφόσον εκφραζόταν ενδιαφέρον από κάποιο στέλεχος;</b>
      </p>
      <p>Το θέμα ηγεσίας δεν καθορίζεται από τα ενδιαφέροντα των στελεχών αλλά από το καταστατικό του κόμματος, το οποίο πρέπει να τηρείται με ευλάβεια, εκτός εάν τροποποιηθεί από ένα συνέδριο η σύνθεση του οποίου δεν θα αμφισβητηθεί.</p>
      <p>
        <b>• Προσωπικά και παρά τις εύλογες διαφωνίες σας, έχετε σκοπό να παρευρεθείτε στο συνέδριο;</b>
      </p>
      <p>Σε ένα κλασικό συνέδριο του ΠΑΣΟΚ αναμφισβήτητα θα συμμετείχα. Υπό αυτές όμως τις συνθήκες η παρουσία μου δεν θα ωφελήσει σε τίποτα. Οι θέσεις μου έχουν διατυπωθεί δημόσια, έτσι, όποιος θέλει μπορεί να τις αποδεχθεί.</p>
      <p>
        <b>• Σε ό,τι αφορά την πολιτική στρατηγική, βρίσκετε ορθή τη γραμμή της πολεμικής προς τον ΣΥΡΙΖΑ, ο οποίος επανειλημμένως καλεί σε μέτωπο τις προοδευτικές δυνάμεις έναντι της Ν.Δ., όπως άλλωστε συμβαίνει σε διάφορες χώρες της Ευρώπης, π.χ. Ισπανία και Πορτογαλία;</b>
      </p>
      <p>Ασφαλώς, γιατί μεταξύ αυτών των κομμάτων υπάρχει διάλογος. Ο διάλογος μεταξύ των κομμάτων και μάλιστα των όμορων είναι αναγκαίος γιατί μπορεί να επισημανθούν οι ιδεολογικές ομοιότητες αλλά και οι διαφορές. Από τον διάλογο αυτό μπορεί να προκύψουν πιθανότητες συνεργασίας.</p>
      <p>Λάθη έχουν γίνει αναμφισβήτητα και από τις δύο πλευρές, με εναρκτήριο λάκτισμα από τον ΣΥΡΙΖΑ και τη συνεργασία του με τους ΑΝ.ΕΛΛ. Τότε, στην προηγούμενη Βουλή, εάν δεν υπήρχε το ΠΑΣΟΚ, δεν θα περνούσαν όλα τα νομοσχέδια κοινωνικής ευαισθησίας που έφερε ο ΣΥΡΙΖΑ στη Βουλή και τα καταψήφιζαν οι ΑΝ.ΕΛΛ. Στο τέλος ο συνασπισμός αυτός κατέρρευσε γιατί δεν είχε καμία ιδεολογική συγγένεια.</p>
      <p>
        <b>• Αρα εσείς τάσσεστε υπέρ του διαλόγου και στην Ελλάδα;</b>
      </p>
      <p>Προσωπικά εξαρχής είχα τοποθετηθεί υπέρ του διαλόγου των κομμάτων και ιδιαίτερα των όμορων γιατί πίστευα και πιστεύω ότι χωρίς αυτόν δεν μπορεί να λειτουργήσει το δημοκρατικό πολίτευμα, ιδιαίτερα μάλιστα με εκλογικά συστήματα αναλογικής.</p>
      <p>Δυστυχώς όμως τις απόψεις μου αυτές ορισμένοι, από πολιτική μικρονοϊκότητα ή μικροπολιτική σκοπιμότητα, τις διαστρέβλωναν συστηματικά και με ενεφάνιζαν υπέρ κυβερνητικής συνεργασίας του ΣΥΡΙΖΑ με το ΚΙΝ.ΑΛΛ. Αυτό το έπρατταν προκειμένου να αποφευχθεί ο διάλογος. Αλλά πώς είναι δυνατόν να υπάρχει συνεργασία χωρίς προηγούμενα να υπάρξει κανένας διάλογος;</p>
      <p>Η ιστορία αυτού του τόπου έχει δείξει ότι μόνο όταν υπήρξε διάλογος και συνεργασία μεταξύ των προοδευτικών κομμάτων, αυτά τα κόμματα κατάφεραν να κυβερνήσουν. Αλλωστε και ο ΣΥΡΙΖΑ στην περίοδο της παντοδυναμίας του δεν κατάφερε να ξεπεράσει το 35% και αναγκάστηκε να συνεργαστεί με τους ΑΝ.ΕΛΛ., γεγονός που απέτρεψε τη συνεργασία του με τα άλλα μικρότερα δημοκρατικά κόμματα και δεν ωφέλησε τη χώρα, με τραγικό παράδειγμα τη διαφωνία ΣΥΡΙΖΑ-ΑΝ.ΕΛΛ. όσον αφορά τη Συμφωνία των Πρεσπών.</p>
      <p>Ομως ένα είναι το βέβαιο: όσο τα προοδευτικά κόμματα δεν συζητούν και επιτίθενται το ένα στο άλλο, τόσο θα διαιωνίζεται η κυβερνητική εξουσία των συντηρητικών κομμάτων.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/synenteyxeis/206217_na-mporoyn-oi-prytaneis-na-apomakrynoyn-tin-astynomia-apo-ta"/>
        <a href="https://www.efsyn.gr/politiki/synenteyxeis/108432_oi-apofaseis-tis-proedroy-einai-lathos"/>
        <a href="https://www.efsyn.gr/politiki/synenteyxeis/55210_anna-diamantopoyloy-thetiki-exelixi-i-eklogi-mitsotaki"/>
        <a href="https://www.efsyn.gr/politiki/synenteyxeis/35589_anoihtes-oi-portes-se-osoys-theloyn-na-epistrepsoyn-gia-na-prosferoyn"/>
        <a href="https://www.efsyn.gr/politiki/antipoliteysi/220144_i-epibiosi-i-loyketo"/>
        <a href="https://www.efsyn.gr/politiki/antipoliteysi/219861_synedrio-toy-afm"/>
      </related>
    </article>
  </body>
</html>