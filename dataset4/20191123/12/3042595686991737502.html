<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ingen-vil-vaere-trygge/71833938"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T12:33:34+00:00"/>
    <meta property="og:title" content="- Ingen vil være trygge"/>
    <meta property="og:description" content="USA, Russland, Sør-Korea, Israel, Kina og Nord-Korea utvikler våpen som kan tenke, finne og drepe helt på egen hånd. Hva skjer så, om en terrorist klarer å hacke robot-våpnene?"/>
  </head>
  <body>
    <article>
      <h1>- Ingen vil være trygge</h1>
      <h2>USA, Russland, Sør-Korea, Israel, Kina og Nord-Korea utvikler våpen som kan tenke, finne og drepe helt på egen hånd. Hva skjer så, om en terrorist klarer å hacke robot-våpnene?</h2>
      <address><time datetime="2019-11-23T12:33:34+00:00">23 Nov 2019, 12:33</time> by <a rel="author">Line Fransson</a></address>
      <p>Droner og drapsroboter med kunstig intelligens og ladede våpen, klare for å drepe. Helt på egen hånd.</p>
      <figure>
        <img src="https://dbstatic.no/71853150.jpg?imageId=71853150&amp;width=512&amp;height=308"/>
        <figcaption><b>DRAPSROBOTER:</b> Teknologien gjør at droner og andre potensielle våpensystem kan gjøre stadig mer på egen hånd. Derfor ønsker en rekke forskere og politikere et forbud. For hva skjer den dagen en drone kan velge seg ut mål og drepe, helt på egen hånd? Foto: Science Photo Library Vis mer</figcaption>
      </figure>
      <p>Det tenker kanskje dette høres ut som en framtids-skrekkfilm, men kan være en realitet om få år.</p>
      <h3>- Skummelt</h3>
      <p>
        <b>«Ingen vil være trygge».</b>
      </p>
      <p>Slik starter <a href="https://www.stopkillerrobots.org/">kampanjefilmen</a> som vil ha et forbud mot robotvåpen, eller såkalte autonome våpen: Våpen som kan velge, oppdage og drepe/ta mål med lite eller ingen menneskelig innblanding.</p>
      <figure>
        <img src="https://dbstatic.no/71847486.jpg?imageId=71847486&amp;x=0&amp;y=0&amp;cropw=100&amp;croph=69.868995633188&amp;width=321&amp;height=320"/>
        <figcaption><b>TRAVEL MANN:</b> I forrige uke var han i Finland. Nå er Tobias Mahler i Spania for å forelese om nettopp roboter og framtidige utfordringer. Foto: UiO Vis mer</figcaption>
      </figure>
      <p>- Det høres veldig skummelt ut, og er det også. Derfor er det viktig og riktig å få laget regler for slike våpen. Men det er ikke lett å gjøre det siden vi ikke vet hva som lages, sier Tobias Mahler, professor og forsker på sårbarhet i robotsamfunnet, ved Universitetet i Oslo.</p>
      <h3>Mennesket på sidelinja</h3>
      <p>USA, Kina, Israel, Sør-Korea, Russland og Storbritannia utvikler alle stadig mer autonome våpen. Samtidig er det stort hemmelighold rundt hvilke våpen som faktisk lages, noe som igjen gjør det vanskelig å be dem stoppe.</p>
      <p>«Hvis denne trenden fortsetter, kan mennesker bli satt på sidelinja når avgjørelser om militære operasjoner avgjøres. Ingen kan være trygge for et plutselig og overveldende angrep», advarer <a href="https://www.stopkillerrobots.org/">Campaign to Stop Killer Robots</a>.</p>
      <p>
        <b>- Autonome våpen i krigføringen kan bli en realitet om ikke lenge. USA ønsker at mye av dens krigføring skal være basert på autonome våpen i 2036, sier Mahler.</b>
      </p>
      <h3>Snart her</h3>
      <figure>
        <img src="https://dbstatic.no/71851930.jpg?imageId=71851930&amp;width=512&amp;height=308"/>
        <figcaption><b>STYRER SEG SELV:</b> Kampdronen X-47B klarer sjøl å ta av og lande, og kan modifiseres til å gjennomføre autonome angrep. Den er laget for det amerikanske militæret, og kan fly over 3000 kilometer og i over seks timer før den må ha pause. Foto: NTB Scanpix Vis mer</figcaption>
      </figure>
      <p>Amerikanerne har laget et såkalt <a href="https://fas.org/irp/program/collect/usroadmap2011.pdf">veikart for autonome våpen</a>, og her skriver de at ubemannede systemer og teknologi vil få en utvidet rolle i USAs krigføring fra 2011 til 2036.</p>
      <h4>Fakta robotvåpen</h4>
      <ul>
        <li>Robotvåpen kalles LAWS (lethal autonomous weapons system), og er våpen som kan velge, oppdage og nå mål med lite eller ingen menneskelig innblanding.</li>
        <li>Er en rekke type våpen og våpensystem, som helt på egen hånd (autonome) eller med litt menneskelig innblanding (semi-autonome) kan utføre dødelige oppdrag.</li>
        <li>Kritikere frykter at «drapsroboter» ikke vil bry seg om internasjonal humanitær rett (IHL).</li>
        <li>Siden 2014 har en jobbet med å regulere utviklingen av dødelige autonome våpensystem under FNs våpenkonvensjon.</li>
        <li>72 prosent av nordmenn ønsker et forbud, viser en ny undersøkelse.</li>
        <li>Utviklingen av kunstig intelligens (AI) og robotvåpen går enormt fort.</li>
      </ul>
      <p>Den israelske hæren har <a href="https://www.reuters.com/article/us-israel-technology/israeli-army-in-no-rush-to-go-fully-robotic-idUSKCN1UU0JQ">samme mål</a>, og har allerede fungerende droner og kjøretøy som i stor grad er drevet på kunstig intelligens. Det pågår «mye diskusjon» om en mulig robot-hær, blant annet for å unngå tap av egne soldater.</p>
      <p>- Målet vårt er å ha en mye mer autonom kapasitet om 30 år, sier Yaniv Rotem, sjef for Israels forsvarsdepartements utviklingsenhet til Reuters.</p>
      <h3>Tesla-Musk på laget</h3>
      <p>Både Tesla-Elon Musk, Stephen Hawkins og hundrevis av AI-forskere, nobelprisvinnere og individer har skrevet under på at de ikke vil være med i utvikling, produksjon eller handel med robotvåpen. Også 30 stater og FNs generalsekretær António Guterres ber om forbud:</p>
      <p>- Se for dere konsekvensene et autonomt system kan få, ved å sikte på og angripe mennesker. Jeg ber alle stater om å forby disse våpnene, som Ser politisk uakseptable og moralsk forkastelig, sier han, ifølge <a href="https://www.lawfareblog.com/lethal-autonomous-weapons-systems-recent-developments#">et innlegg</a> skrevet av jusstudenter fra Harvard.</p>
      <figure>
        <img src="https://dbstatic.no/71847441.jpg?imageId=71847441&amp;x=0&amp;y=0.62208398133748&amp;cropw=100&amp;croph=99.377916018663&amp;width=322&amp;height=320"/>
        <figcaption><b>ØNSKER FORBUD:</b> Hele sju av ti europeere ønsker at deres regjeringer skal jobbe for et forbud av robotvåpen. Bilde: Campaign to Stop Killer Robots Vis mer</figcaption>
      </figure>
      <p>Tobias Mahler underviser i fag der robot-regulering er på plakaten. I forrige uke var han i Finland og pratet om roboter. Denne uka deltok han på en konferanse i Bilbao, Spania, der han snakket om sikkerhetsutfordringer med roboter.</p>
      <p>
        <b>- Det er et pågående tema om en skal forby autonome våpen. Grunnen til at vi ikke er kommet så langt i diskusjonen, skyldes at statene som utvikler dem ikke ønsker en slik debatt, sier Mahler.</b>
      </p>
      <figure>
        <img src="https://dbstatic.no/71851956.jpg?imageId=71851956&amp;width=512&amp;height=308"/>
        <figcaption><b>TENKENDE DRONER:</b> Se for deg framtidsscenarioet der en terrorist har klart å hacke seg inn i de ferdig ladde drapsdronene til den amerikanske hæren. Så sendes drapsrobotene inn en stor folkemengde, programmert for å drepe. Foto fra filmen til Campaing to Stop Killer Robots Vis mer</figcaption>
      </figure>
      <h3>Strengere forbud for biler</h3>
      <p>Historisk kom først regler for hva som er lov og ikke i krig først etter at man har opplevd store katastrofer, som etter første og andre verdenskrig. Da ble deler av krigens folkerett til.</p>
      <p>- Våpnene finnes allerede, men vi vet ikke helt hva eller hvordan de er programmert. At du har en maskin som kan skyte er jo ikke noe nytt, men om den kanskje kan ta en beslutning om å skyte uten et menneske … Det vil være noe nytt, sier Mahler.</p>
      <figure>
        <img src="https://dbstatic.no/71847911.jpg?imageId=71847911&amp;x=5.6022408963585&amp;y=0&amp;cropw=89.915966386555&amp;croph=100&amp;width=642&amp;height=447"/>
        <figcaption><b>STORE PLANER:</b> Tesla-gründer Elon Musk har store ideer om hva han kan få til av nye kjøretøy i framtida. Han er mer skeptisk til utviklingen av robotvåpen, og ønsker seg derfor et forbud før våpnene faktisk kommer i bruk. Foto: Frederic J. Brown / Afp / Scanpix Vis mer</figcaption>
      </figure>
      <p>I dag skjer det mye når det gjelder utvikling av regelverk for robotteknologi generelt. Hvor mye data skal for eksempel en robot på et sykehjem samle inn når det gjelder informasjon om pasientene og deres pårørende?</p>
      <p>Her finnes det noen reglerom personvern. Men - når det gjelder regelverk for autonome våpensystem, kommer man ingen vei, ifølge Mahler.</p>
      <p>
        <b>- Alle er enige i at vi trenger gode regler for autonome kjøretøy. Det er jo et paradoks at vi ikke kommer noen vei med regler for autonome våpen, sier Mahler.</b>
      </p>
      <figure>
        <img src="https://dbstatic.no/71847919.jpg?imageId=71847919&amp;x=2.8490028490028&amp;y=0&amp;cropw=91.452991452991&amp;croph=100&amp;width=642&amp;height=468"/>
        <figcaption><b>SPACE X:</b> Her er prototypen av Elon Musks fartøy, som han håper å få til mars. - Det er et paradoks at det er mer regler for bygging av autonome kjøretøy enn for autonome våpen, sier Torstein Mahler. Foto: Callaghan O'Hare / Reuters / Scanpix Vis mer</figcaption>
      </figure>
      <p>For et par år siden var det nærmest utenkelig at en bil kunne kjøre uten fører. Nå tas førerløse, eller autonome, biler stadig mer i bruk.</p>
      <p>- En Tesla-bil kan en ting i dag, og noe enda mer i morgen. Akkurat det samme vil være aktuelt for et autonomt våpensystem. Derfor er det viktig å ha en debatt om folkeretten for krigføring, sier Mahler.</p>
      <h3>Vanskelig å stoppe</h3>
      <p>Sveriges utenriksminister skrev nylig et innlegg der hun sier hun skal jobbe for et forbud mot robotvåpen. Nylig oppfordret Norges Fredslag og Amnesty norske politikere om å engasjere seg, i <a href="https://www.dagbladet.no/nyheter/vil-ha-forbud-mot-robotvapen/71814767">Dagbladet</a>.</p>
      <p>Mahler ønsker et forbud, men er usikker på hvordan det skal kunne oppnås.</p>
      <p>- Vi kan kanskje heller starte med noen gode regler siden det virker veldig vanskelig å stoppe denne utviklingen helt. Det ligger såpass stor interesse for våpnene i de fleste viktige landene i verden, som har store militære budsjett, sier Mahler.</p>
      <p>
        <i>- Når kan vi så se autonome våpen bli brukt i krig?</i>
      </p>
      <p>
        <b>- Jeg vet ikke, og det kan jo hende at de finnes allerede, eller at noen har noe i bakhånd. Samtidig har jo politiet i USA brukt roboter i flere år, men da med et menneske som kontrollerer dem, sier Mahler.</b>
      </p>
      <h3>Skyter mot menneskemasse</h3>
      <p>Organisasjonen Campaign to Stop Killer Robots har en rekke videoer om hva som kan bli framtidsmareritt. En video viser terrorister som sender et sted mellom 50 og 100 droner mot en menneskemasse. Dronene kommer ut og skyter folk i ansiktet.</p>
      <p>- Det er klart at også terrorister vil kunne bruke autonome våpensystemer. Når teknologien er der, vil den også bli tilgjengelig for flere. En robot kan jo også hackes, og deretter brukes til noe helt annet enn den var tiltenkt, sier Mahler.</p>
      <figure>
        <img src="https://dbstatic.no/71847463.jpg?imageId=71847463&amp;x=0&amp;y=5.0445103857567&amp;cropw=100&amp;croph=90.80118694362&amp;width=643&amp;height=306"/>
        <figcaption><b>RASENDE UTVIKLING:</b> Teknologien av drapsroboter utvikles i enorm fart. Det politiske stystemet må beskytte oss fra dem. Nå, er meldingen fra Campaign to Stop Killer Robots Vis mer</figcaption>
      </figure>
      <p>Sammen med elevene sine, jobber han stadig med spørsmål rundt regulering av roboter i ulike settinger. Sykehjemssetting er en - roboter som mulig våpen en annen.</p>
      <p>- Det er viktig at det jobbes fram et regelverk for å unngå misbruk av robotvåpen og andre roboter, sier Mahler.</p>
    </article>
  </body>
</html>