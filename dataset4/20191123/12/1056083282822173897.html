<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200934/%D8%A2%D8%BA%D8%A7%D8%B2-%D8%B7%D8%B1%D8%AD-%D9%85%D9%84%DB%8C-%D8%A8%D8%B1%D8%B1%D8%B3%DB%8C-%D8%B4%DB%8C%D9%88%D8%B9-%D9%86%D8%A7%D8%A8%D8%A7%D8%B1%D9%88%D8%B1%DB%8C-%D8%AF%D8%B1-%DA%A9%D8%B1%D9%85%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T12:24:18+00:00"/>
    <meta property="og:title" content="آغاز طرح ملی بررسی شیوع ناباروری در کرمان"/>
    <meta property="og:description" content="ایسنا/کرمان طرح ملی بررسی شیوع ناباروری، از طریق پرسشگری درب منزل، در شهرستان های کرمان، زرند، جیرفت و عنبرآباد آغاز شد."/>
  </head>
  <body>
    <article>
      <h1>آغاز طرح ملی بررسی شیوع ناباروری در کرمان</h1>
      <address><time datetime="2019-11-23T12:24:18+00:00">23 Nov 2019, 12:24</time> by <a rel="author">فاطمه افضلی</a></address>
      <p>ایسنا/کرمان طرح ملی بررسی شیوع ناباروری، از طریق پرسشگری درب منزل، در شهرستان های کرمان، زرند، جیرفت و عنبرآباد آغاز شد.</p>
      <p>دکتر منصوره صافی زاده مدیر گروه سلامت خانواده معاونت بهداشتی دانشگاه علوم پزشکی کرمان در خصوص این طرح گفت: این طرح از تاریخ ۲۱ آبان ماه سال جاری در دو شیف کاری ۹ تا ۱۳ صبح و ۱۵ تا ۱۷ بعد از ظهر اغاز شده و به مدت یک ماه ادامه داد.</p>
      <p>وی با بیان اینکه یکی از مشکلات سلامت باروری، مسئله ناباروری است، بدین معنی که در زوجین، یک سال بعد از ازدواج، علی رغم اینکه خواستار بچه بوده اند، بارداری اتفاق نیفتاده است ادامه داد: در افراد بالای ۳۵سال، اگر بعد از ۶ ماه که خواستار فرزندآوری بوده اند بارداری صورت نگیرد، ناباروری تلقی می شود که نیازمند بررسی است.</p>
      <p>صافی زاده گفت: آمار کلی که موجود است، ناباروری را حدود ۲۰ درصد نشان می دهد که پایه مستند و آماری دقیقی ندارد و برای برنامه ریزی و سیاستگزاری های کلان، نیازمند آمار دقیق و به روز از شیوع ناباروری اولیه و ثانویه در زنان ۱۵ تا ۴۹ ساله هستیم.</p>
      <p>مدیر گروه سلامت خانواده معاونت بهداشتی دانشگاه علوم پزشکی کرمان با اشاره به اینکه طرح ملی بررسی شیوع ناباروری در کل کشور از جمله چهار شهر کرمان، زرند، جیرفت و عنبرآباد در استان کرمان، از طریق پرسشگری درب منزل آغاز شده است گفت: در این طرح قرار است از ۱۴۹۰ خانم ۱۵ تا ۴۹ ساله ای که حداقل یک بار ازدواج کرده اند، به صورت انتخابی طبق نقشه های موجود، در دو بخش شهر و روستا پرسشگری انجام شود.</p>
      <p>مدیر گروه سلامت خانواده دانشگاه علوم پزشکی کرمان گفت: انتظار ما از مردم این است که در این طرح با پرسشگرانی که دارای کارت شناسایی مرکز بهداشت هستند همکاری لازم را به عمل آورند تا اطلاعات دقیق و بدون خطایی جمع آوری شده و در جهت برنامه ریزی برای ناباروری گامی موثر برداشته شود.</p>
      <p>وی خاطر نشان کرد: در این راستا هماهنگی های لازم با نیروی انتظامی استان جهت حفظ امنیت پرسشگران صورت گرفته است.</p>
      <p>انتهای پیام</p>
    </article>
  </body>
</html>