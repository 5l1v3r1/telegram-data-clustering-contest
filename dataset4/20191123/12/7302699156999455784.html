<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/crime/detail/9620000112551"/>
    <meta property="og:site_name" content="MGR Online"/>
    <meta property="article:published_time" content="2019-11-23T12:11:00+00:00"/>
    <meta property="og:title" content="ป.ป.ส.รับแสตมป์มรณะ หรือกระดาษเมามีจริง เสพมากประสาทหลอน เคยจับได้ 3 รายแต่ไม่พบระบาดในไทย"/>
    <meta property="og:description" content="MGR online - เลขาฯ ป.ป.ส. ยันแสตมป์มรณะ หรือกระดาษเมา กระดาษมหัศจรรย์ เป็นยาเสพติด ประเภท 1 เสพโดยการอม ระยะแรกจะมีความสุข อารมณ์ดี จากนั้นจะมีอาการประสาทหลอน ทำร้ายคนอื่น และตัวเอง ระบุยังไม่แพร่หลายในเมืองไทย เคยจับได้ 3 ราย ขอ"/>
  </head>
  <body>
    <article>
      <h1>ป.ป.ส.รับแสตมป์มรณะ หรือกระดาษเมามีจริง เสพมากประสาทหลอน เคยจับได้ 3 รายแต่ไม่พบระบาดในไทย</h1>
      <address><time datetime="2019-11-23T12:11:00+00:00">23 Nov 2019, 12:11</time> by <a rel="author">ทีมข่าวอาชญากรรม</a></address>
      <figure>
        <img src="https://mpics.mgronline.com/pics/Images/562000011643201.JPEG"/>
      </figure>
      <p><b>MGR online - เลขาฯ ป.ป.ส. เผย แสตมป์มรณะ หรือกระดาษเมา กระดาษมหัศจรรย์ มีจริง เป็นยาเสพติด ประเภท 1 เสพโดยการอม ระยะแรกจะมีความสุข อารมณ์ดี จากนั้นจะมีอาการประสาทหลอน ทำร้ายคนอื่น และตัวเอง ระบุยังไม่แพร่หลายในเมืองไทย เคยจับได้ 3 ราย ขออย่าตื่นตระหนก ป.ป.ส.มีมาตรการเฝ้าระวังอยู่แล้ว</b><br/><br/>กรณีมีการโพส์ตทางสื่อสังคมออน์ไลน์เกี่ยวกับ “แสตมป์มรณะ” หรืออาจเรียกว่า กระดาษเมา กระดาษมหัศจรรย์ และให้ผู้ปกครองระมัดระวังไม่ให้บุตรหลานไปใช้หรือตกเป็นเหยื่อของทุรชนที่ล่อลวงให้ใช้นั้น<br/><br/>วันนี้ (23 พ.ย.) นายนิยม เติมศรีสุข เลขาธิการ ป.ป.ส เปิดเผยถึงรายละเอียดเกี่ยวกับแสตมป์มรณะหรือกระดาษเมา ว่า เป็นยาเสพติดชนิดหนึ่งที่นำสารแอลเอสดี (LSD) ซึ่งเป็นยาเสพติดให้โทษประเภทที่ 1 ออกฤทธิ์หลอนประสาทเคลือบหรือหยดลงบนกระดาษที่มีคุณสมบัติดูดซับดีและมีสีสันลวดลายต่างๆ จากนั้นจะปรุเป็นชิ้นๆ คล้ายแสตมป์ วิธีการเสพคือฉีกกระดาษลวดลายที่มี LSD เคลือบอยู่นำมาอม เพื่อให้ LSD ดูดซึมเข้าร่างกาย ซึ่งการออกฤทธิ์ระยะแรก จะรู้สึกมีความสุข อารมณ์ดี รู้สึกคึกคัก จากนั้นจะเกิดอาการประสาทหลอนอย่างรุนแรง อาจทำร้ายผู้อื่น และบางรายอาจนำไปสู่การทำร้ายตนเอง รวมถึงฆ่าตัวตาย<br/><br/>สำหรับประเทศไทย ไม่พบว่ามีการแพร่ระบาดยาเสพติดดังกล่าว โดยตั้งแต่ปี 2559 ถึงปัจจุบันพบว่าการจับยึดได้เพียง 3 คดี และแต่ละคดีมี LSD 1-2 ชิ้น โดยพื้นที่จับยึดได้เป็นแหล่งท่องเที่ยวใน กรุงเทพฯ เชียงใหม่ และสุราษฎร์ธานี โดยผู้ต้องหาเป็นนักท่องเที่ยวชาวต่างชาติ<br/><br/>นายนิยม เผยต่อว่า การโพสต์ข้อความดังกล่าวเป็นการให้ข้อมูลที่ถูกต้อง เพื่อเป็นความรู้และความเข้าใจกับประชาชน และไม่ควรตื่นตระหนก ทั้งนี้สำนักงาน ป.ป.ส. ได้มีระบบเฝ้าระวังด้านระบาดวิทยาของยาเสพติด โดยร่วมกับศูนย์พิษวิทยา โรงพยาบาลรามาธิบดี และเครือข่ายแพทย์นิติวิทยาศาสตร์ทั่วประเทศ รวมถึงสถานตรวจพิสูจน์ยาเสพติดทั้งของสำนักงานตำรวจแห่งชาติ และ กรมวิทยาศาสตร์การแพทย์ทั่วประเทศ ดูแลอย่างใกล้ชิด นอกจากนี้ยังมีระบบข้อมูลผู้เข้าบำบัดรักษายาเสพติดของกระทรวงสาธารณสุข ที่ระบุได้ถึงประเภทยาเสพติดที่ผู้เข้ารับการบำบัดรักษาใช้ ดังนั้นหากมียาเสพติดชนิดหรือประเภทใหม่ๆ แพร่ระบาดจะสามารถทราบได้อย่างรวดเร็ว<br/><br/>นายนิยม เผยอีกว่า ฝากเรียนพี่น้องประชาชนว่ารัฐบาลกำหนดให้ยาเสพติดเป็นปัญหาเร่งด่วนที่ต้องแก้ไขโดยมาตรการสำคัญคือการลดความต้องการยาเสพติด ประกอบกับแนวทางยุติธรรมสร้างสุขของกระทรวงยุติธรรม ที่ให้ใช้ชุมชนและครอบครัวเป็นหลักสำคัญในการป้องกันยาเสพติด ดังนั้นจึงขอให้เด็กและเยาวชนปฏิเสธหากมีบุคคลใดก็ตามพยายามชักชวนหรือโน้มน้าวให้ทดลองเสพยาเสพติดไม่ว่าจะในลักษณะหรือรูปแบบใดๆ และผู้ที่กำลังเสพอยู่ขอให้คำนึงถึงผลกระทบที่จะตามมา หากเสพหรือนำสารดังกล่าวเข้าสู่ร่างกาย จะทำให้ผู้เสพมีปัญหาด้านการรับรู้ การคิดและการตัดสินใจ อาจนำมาซึ่งการเกิดเหตุรุนแรงที่ส่งผลกระทบต่อตนเองและผู้อื่น โดยเฉพาะเด็กและเยาวชน ซึ่งเป็นกลุ่มที่มีความเสี่ยงสูง ดังนั้น ขอความร่วมมือพี่น้องประชาชน หากพบเห็นผู้ที่มีพฤติกรรมเข้าไปเกี่ยวข้องกับยาเสพติด สามารถแจ้งเบาะแสยาเสพติดได้ที่ สายด่วน สำนักงาน ป.ป.ส. โทร. 1386 ตลอด 24 ชม.</p>
      <figure>
        <img src="https://mpics.mgronline.com/pics/Images/562000011643202.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/crime/photo-gallery/9620000112551"/>
      </related>
    </article>
  </body>
</html>