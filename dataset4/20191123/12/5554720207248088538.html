<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/sanjay-raut-says-ajit-has-been-blackmailed/273505/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-23T12:09:55+00:00"/>
    <meta property="og:title" content="संजय राउत बोले- अजीत पवार को किया गया ब्लैकमेल, जल्द होगा खुलासा"/>
    <meta property="og:description" content="संजय राउत ने भाजपा पर आरोप लगाते हुए कहा कि राष्ट्रवादी कांग्रेस पार्टी(राकांपा) के नेता अजीत पवार को भाजपा का समर्थन करने के लिए 'ब्लैकमेल' किया गया।"/>
  </head>
  <body>
    <article>
      <h1>संजय राउत बोले- अजीत पवार को किया गया ब्लैकमेल, जल्द होगा खुलासा</h1>
      <address><time datetime="2019-11-23T12:09:55+00:00">23 Nov 2019, 12:09</time> by <a rel="author">JKR Staff</a></address>
      <p>महाराष्ट्र में आए सियासी भूचाल के बाद शिवसेना सांसद संजय राउत ने शनिवार को भारतीय जनता पार्टी (भाजपा) पर आरोप लगाते हुए कहा कि राष्ट्रवादी कांग्रेस पार्टी (राकांपा) के नेता अजीत पवार को भाजपा का समर्थन करने के लिए ‘ब्लैकमेल’ किया गया।</p>
      <figure>
        <img src="http://www.jantakareporter.com/wp-content/uploads/2019/11/Screenshot_2.png"/>
        <figcaption>फोटो: ANI (शिवसेना के वरिष्ठ नेता संजय राउत)</figcaption>
      </figure>
      <p>संजय राउत ने मुंबई में संवाददाताओं से कहा, हम धनंजय मुंडे से संपर्क में हैं और अजीत पवार के वापस आने की भी संभावना है। अजीत पवार को ब्लैकमेल किया गया। हमें पता है कि यह किसने किया है और इसके पीछे कौन है और यह कैसे हुआ है। हम ‘सामना’ में इसका पर्दाफाश कुछ ही दिनों में करेंगे।</p>
      <p>वहीं उन्होंने भाजपा के राज्य अध्यक्ष चंद्रकांत पाटील को लेकर कहा, “पहले आप अपनी पार्टी को बचाने की सोचें। आज आपने जो कुछ भी किया है, उसके बाद अपनी पार्टी के अस्तित्व की चिंता करें। हमें सलाह न दें कि हमें क्या करना है।” पाटील ने इसके पहले राउत पर भाजपा की पीठ में छुरा घोंपने और जनादेश का अपमान करने का आरोप लगाया था।</p>
      <p>राउत ने कहा था, “हमें कुछ ऐसे घटनाक्रमों को लेकर अंदेशा था, क्योंकि हमारी इतनी गंभीर बैठकों के दौरान अजीत पवार ने हमारी आंखों में देख कर कभी बात नहीं की थी। यहां तक कि शरद पवार ने भी अपने भतीजे (अजीत पवार) द्वारा अक्टूबर के चुनाव से ठीक पहले अचानक विधानसभा सीट छोड़ने पर संदेह व्यक्त किया था।” (इंपुट: आईएएनएस के साथ)</p>
      <figure>
        <iframe data-src="https://twitter.com/ANI/status/1198152168567500800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>