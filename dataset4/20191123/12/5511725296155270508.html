<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/luge/kamaninu-brauceja-cauce-pk-sezonu-iesaka-ar-23-vietu.d?id=51663185"/>
    <meta property="og:site_name" content="DELFI"/>
    <meta property="article:published_time" content="2019-11-23T12:06:52+00:00"/>
    <meta property="og:title" content="Kamaniņu braucēja Cauce PK sezonu iesāka ar 23. vietu "/>
    <meta property="og:description" content="Latvijas kamaniņu braucēja Elīza Cauce sestdien Austrijā Īglsas trasē izcīnīja 23. vietu Pasaules kausa (PK) pirmajā posmā, kamēr Kendija Aparjode un Ulla Zirne ieņēma attiecīgi 27. un 28. pozīciju."/>
  </head>
  <body>
    <article>
      <h1>Kamaniņu braucēja Cauce PK sezonu iesāka ar 23. vietu </h1>
      <address><time datetime="2019-11-23T12:06:52+00:00">23 Nov 2019, 12:06</time> by <a rel="author">LETA</a></address>
      <p>
        <b>Latvijas kamaniņu braucēja <a href="https://www.delfi.lv/temas/eliza-cauce">Elīza Cauce</a> sestdien Austrijā Īglsas trasē izcīnīja 23. vietu Pasaules kausa (PK) pirmajā posmā, kamēr <a href="https://www.delfi.lv/temas/kendija-aparjode">Kendija Aparjode</a> un <a href="https://www.delfi.lv/temas/ulla-zirne">Ulla Zirne</a> ieņēma attiecīgi 27. un 28. pozīciju.</b>
      </p>
      <p>Par sacensību uzvarētāju tika kronēta Tatjana Ivanova no Krievijas, kura par 0,110 sekundēm apsteidza otrā vietas ieguvēju no ASV Sameru Britčeru. Trešo pozīciju, līderei zaudējot 0,164 sekundes, izcīnīja divas Vācijas sportistes Džesika Tībela un Džulija Taubica.</p>
      <p>Zīmīgi, ka Krievijas sportiste pēc pirmā brauciena ieņēma vien 13. vietu.</p>
      <p>Tikmēr Cauce uzvarētājai piekāpās par 0,865 sekundēm, izcīnot 23. pozīciju. Pirmā brauciena lejasdaļā Cauce nespēja palielināt ātrumu un finišēja 24. pozīcijā, kamēr otrajā viņa savu laku nedaudz uzlaboja, tomēr arī finišēja 24. vietā.</p>
      <p>Pasaules kausa sezonas sākums neveiksmīgāks padevās Aparjodei, kura līderei zaudēja 1,898 sekundes. Pirmajā braucienā latviete kļūdījās startā, kā rezultātā zaudēja svarīgas sekundes jau pašā sākumā un finišēja 28. pozīcijā. Otrajā braucienā viņai 22. ātrākais laiks, kas kopvērtējumā deva 27. vietu.</p>
      <p>Savukārt Zirne no līderes atpalika par 2,336 sekundēm un kopvērtējumā ieguva pēdējo, 28. pozīciju. Pirmajā braucienā viņai izdevās uzrādīt 18. ātrāko laiku, bet otrā brauciena pēdējā virāžā viņa piedzīvoja kritienu, kā rezultātā nācās samierināties ar sliktāko laiku.</p>
      <p>Kopvērtējumā Cauce par sestdienas startiem nopelnīja 18 punktus un patlaban atrodas 23. pozīcijā, bet Aparjodei par četriem mazāk un 27. vieta. Par punktu mazāk ieguva Zirne, kura ieņem 28. pozīciju.</p>
      <p>Iepriekšējā sezonā Pasaules kausa apritē labāk veicās Caucei, kura trīs reizes iekļuva pirmajā sešiniekā un kopvērtējumā ieņēma astoto vietu, Aparjodei bija desmitā pozīcija, bet Zirnei - 12. vieta. Tiesa, pasaules čempionātā labāko vietu - sesto - uzrādīja Zirne.</p>
      <p>Lielas izmaiņas notikušas dāmu konkurencē, kur šosezon uz starta neredzēsim nevienu no Phjončhanas olimpisko spēļu pirmo sešu vietu ieguvējām. Divas vadošās Vācijas sportistes Natālija Geisenbergere un Dajana Eitbergere ir bērniņu gaidībās, savukārt Tatjana Hifnere pēc pagājušās sezonas noslēdza savu sportistes karjeru. Tāpat arī šobrīd vadošā Kanādas sportiste Kimberlija Makreja šosezon nestartēs studiju dēļ, bet Erina Hamlina (ASV) un Aleksa Goha (Kanāda) paziņoja par karjeras beigām jau pēc olimpiskajām spēlēm.</p>
      <p>Tikmēr kamaniņu divniekiem pirmais brauciens būs pulksten 14.10, bet otrais - 15.30.</p>
      <p>No latviešiem šajās sacensībās startēs Andris Šics/<a href="https://www.delfi.lv/temas/juris-sics">Juris Šics</a>, Kristens Putins/Imants Marcinkēvičs un Oskars Gudramovičs/Pēteris Kalniņš. Nāciju kausā piedalījās arī Mārtiņš Bots/Roberts Plūme, taču ierobežotā vietu skaita dēļ viņiem nebija iespējams kvalificēties Pasaules kausam, jo katra valsts drīkst pieteikt maksimums trīs ekipāžas.</p>
      <p>Svētdien notiks sacensības vīriešu vieniniekiem un norisināsies mači stafetē. Vīru konkurencē Latviju pārstāvēs Artūrs Dārznieks, Riks Kristens Rozītis, <a href="https://www.delfi.lv/temas/kristers-aparjods">Kristers Aparjods</a> un Inārs Kivlenieks.</p>
      <p>Pēc sezonas sākuma Austrijā tikai daļa izlases dosies tālāk uz posmiem Ziemeļamerikā. Otrais posms notiks Leikplesidā, ASV, bet trešais posms Vistlerā, Kanādā. Tad gaidāms gandrīz mēneša pārtraukums līdz janvāra vidum, kad Altenbergā, Vācijā tiks aizvadīts ceturtais posms. 18. un 19 .janvārī Lillehammerē, Norvēģijā norisināsies Eiropas čempionāts, kas reizē būs arī piektais Pasaules kausa posms, bet janvāra pēdējā nedēļas nogalē pasaules labākie kamaniņu braucēji pulcēsies Siguldā uz sezonas sesto posmu.</p>
      <p>Septītais posms norisināsies Oberhofā, Vācijā februāra pirmajā nedēļas nogalē, bet sezonas kulminācija gaidāma 14. līdz 16. februārī, kad Soču olimpiskajā trasē tiks sadalītas Pasaules čempionāta godalgas. Astotais posms februāra otrajā pusē notiks Altenbergā, Vācijā, bet sezonas noslēdzošais devītais posms tiks aizvadīts Kēnigzē.</p>
      <related>
        <h4>Lasi vēl</h4>
        <a href="https://www.delfi.lv/sports/news/winter_sports/luge/kamaninu-brauceja-cauce-gandarita-par-aizvadito-sezonu-un-gatavojas-startet-ari-turpmak.d?id=50897273"/>
      </related>
    </article>
  </body>
</html>