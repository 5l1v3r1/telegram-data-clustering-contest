<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Kola-pregazi-i-ubi-10-godishno-bulgarche-v-Kipur-916101"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-23T12:27:00+00:00"/>
    <meta property="og:title" content="Кола прегази и уби 10-годишно българче в Кипър"/>
    <meta property="og:description" content="Кола прегази и уби 10-годишно българче в Кипър. Инцидентът е станал на пешеходна пътека. Трагедията ..."/>
  </head>
  <body>
    <article>
      <h1>Кола прегази и уби 10-годишно българче в Кипър</h1>
      <address>
        <time datetime="2019-11-23T12:27:00+00:00">23 Nov 2019, 12:27</time>
      </address>
      <p>Кола прегази и уби 10-годишно българче в Кипър. Инцидентът е станал на пешеходна пътека. Трагедията се е разиграла в кипърския град Пафос в петък следобед, когато момиченцето пресичало на зебрата на бул. "Тасос Пападопулос" на връщане от училище. То е било блъснато пред очите на дядо си.</p>
      <p>Детето е било откарано в болница, където по-късно е починало, алармираха други българи, близки на семейството. Зад волана на леката кола е била 70-годишна жена, която също е изпаднала в шоково състояние след инцидента, съобщават местните медии.</p>
      <p>Според сайта evropakipr.com министърът на образованието на Кипър е отишъл още в петък в училището на детето, за да изкаже съболезнования на 8-годишното братче на загиналото момиченце. Води се разследване за причините, довели до трагедията. Починалото дете е родено в Кипър в българско семейство, което от години живее на острова.</p>
      <p>Кипърската медия посочва, че трагедията отново повдига въпроса за законодателни промени относно възрастта на водачите в държавата. От 650 хиляди правоспособни шофьори около 100 хил.души са на възраст над 65 години.</p>
    </article>
  </body>
</html>