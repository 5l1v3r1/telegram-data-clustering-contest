<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/170713/monstrum-krusevca-priznao-ubio-ocuha-odredjen-pritvor"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T12:27:00+00:00"/>
    <meta property="og:title" content="Monstrum iz Kruševca priznao da je ubio očuha, određen mu pritvor"/>
    <meta property="og:description" content="Nemanja Z. (20) priznao je u petak na saslušanju da je u četvrtak ubio svog očuha Igora Ilića (45) u Konjuhu kod Kruševca."/>
  </head>
  <body>
    <article>
      <h1>Monstrum iz Kruševca priznao da je ubio očuha, određen mu pritvor</h1>
      <h2>Nemanja Z. (20) priznao je u petak na saslušanju da je u četvrtak ubio svog očuha Igora Ilića (45) u Konjuhu kod Kruševca.</h2>
      <address><time datetime="2019-11-23T12:27:00+00:00">23 Nov 2019, 12:27</time> by <a rel="author">novosti.rs</a></address>
      <p>Ubijeni Ilić živeo je u vanbračnoj zajednici sa njegovom majkom, Julijanom Azemović (50), u kući gde se i dogodio zločin. Svemu je, kako saznajemo, prethodila rasprava između njih dvojice, koja se brzo pretvorila u tuču sa tragičnim epilogom: domaćin je podlegao povredama nanetim tupim predmetom u glavu.</p>
      <p>Prema nezvaničnim saznanjima, nakon saslušanja u Višem javnom tužilaštvu u Kruševcu i odluke o određivanju pritvora osumnjičenom, raspisana je i poternica za još jednom osobom, koja je, navodno, prisustvovala krvavom događaju u dnevnoj sobi trošne kuće u Konjuhu.</p>
      <p>- Suočen sa dokazima, osumnjičeni je sve priznao, a tokom uviđaja došlo se do saznanja da je na mestu zločina bilo više osoba - saznajemo od izvora bliskog istrazi. - Tuča se vodila maltene po celoj kući, ali je žrtva izdahnula u dnevnoj sobi, pored kauča, o čemu svedoči krv po podu i zidu. Obdukcija još nije završena, ali se pretpostavlja da je osumnjičeni zadao najmanje tri udarca svom očuhu u glavu, kao i da je težina nanetih povreda dodatno pogoršana u kombinaciji sa alkoholom, budući da je ubijeni viđen noć pre tragedije vidno pijan.</p>
      <p>Očekuje se da Ilićevi rođaci preuzmu telo tokom vikenda. Nesrećni čovek nije imao dece sa novom ženom, a posle razvoda od dugogodišnje partnerke, sa kojom ima ćerku, preselio se u Konjuh. Vlasnici neuslovne kuće na periferiji sela ustupili su mu skromni dom, a meštani su pripomogli u stvaranju minimalnih uslova za život.</p>
      <h3>STREPEO DA ĆE GA "UBITI" KROV</h3>
      <p>Kuća u kojoj se dogodilo ubistvo bila je bez vode i toaleta. Igor i Julijana su vodu zahvatali sa česme, a nekada su to činili i ostali privremeni stanari trošnog doma. Najveći strah ubijenog, međutim, bio je da će ih krov "ubiti" na spavanju.</p>
      <p>- Igor je strepeo da će mu se kuća dodatno urušiti - pričaju meštani Konjuha. - Polomljeni crepovi već su načeli deo krova iznad kuhinje. Kako bi sprečio dalje urušavanje, Igor je uspeo da podupre krov merdevinama.</p>
      <related>
        <h4>Pročitajte još:</h4>
        <a href="http://republika.rs/hronika/hronika/170700/Uhapsen-ubica-Milosa-Radojkovica-Izresetao-ispred-kuce"/>
        <a href="http://republika.rs/hronika/hronika/170654/Udarcima-glavu-presudio-ocuhu-Iza-brutalnog-ubistva-trosnoj-kuci-Krusevcu-krije-porodicna-drama"/>
        <a href="http://republika.rs/hronika/hronika/170402/FOTO-Detalji-misteriozne-smrti-kod-Krusevca-Nesrecni-pokojnik-ceo-zivot-radio-kao-nadnicar-ziveo-bednim-uslovima"/>
        <a href="http://republika.rs/hronika/hronika/169455/Hapsenje-zbog-oruzja-Policija-pronasla-pistolje-prigusivace-gomilu-municije"/>
      </related>
    </article>
  </body>
</html>