<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/23/7103408/"/>
    <meta property="og:site_name" content="Європейська правда"/>
    <meta property="article:published_time" content="2019-11-23T12:59:55+00:00"/>
    <meta property="og:title" content="Ексдепутат Путіна розказав про переговори з Каталонією про визнання незалежності в обмін на Крим"/>
    <meta property="og:description" content="Ексдепутат Держдуми РФ від партії “Единая Россия” Сергєй Марков заявив, що каталонські сепаратисти намагались через нього домовитись з РФ про визнання незалежності Каталонії в обмін на визнання Криму російським. "/>
  </head>
  <body>
    <article>
      <h1>Ексдепутат Путіна розказав про переговори з Каталонією про визнання незалежності в обмін на Крим</h1>
      <address>
        <time datetime="2019-11-23T12:59:55+00:00">23 Nov 2019, 12:59</time>
      </address>
      <p>Ексдепутат Держдуми РФ від партії "Единая Россия" Сергєй Марков заявив, що каталонські сепаратисти намагались через нього домовитись з РФ про визнання незалежності Каталонії в обмін на визнання Криму російським. </p>
      <p>Як пише "Європейська правда", про це повідомило іспанське видання <a href="https://www.elmundo.es/">El Mundo</a>, кореспондент якого зустрівся з Марковим.</p>
      <p>Сергєй Марков - депутат Держдуми РФ п'ятого скликання від партії "Єдина Росія" і в минулому був довіреною особою кандидата Путіна на виборах президента. СБУ визнавала Маркова  персоною нон грата в Україні. Нині Марков є професором Московського державного інституту міжнародних відносин і фігурує в ефірах російського ТБ як "політолог".</p>
      <p>Як розповів Марков іспанському виданню, під час каталонської кризи  із ним нібито вийшов на контакт радник колишнього лідера Каталонії Карлеса Пучдемона Віктор Терраделльяс, колишній секретар з міжнародних питань нині не існуючої партії "Демократична конвергенція Каталонії". Він нібито "хотів поговорити про політичні питання". </p>
      <p>"Я сказав їм, що поговорю з колегами, і вони підтвердили, що Росія буде на боці іспанського уряду", - запевнив Марков видання.  </p>
      <p>Марков не розкрив, до кого прийшов, щоб дізнатися офіційну позицію РФ, але сказав, що вони не були урядовцями, а "політичними консультантами".</p>
      <p>"Ми зустрілися знову і я сказав їм (каталонцям), що у Росії немає можливості визнати незалежність Каталонії з кількох причин", - сказав він.</p>
      <p>Потім, за словами Маркова, каталонський посланець поклав на стіл свою зустрічну пропозицію. "Вони сказали мені, що можуть визнати Крим частиною Росії". </p>
      <p>Але, сказав Марков, Росію не зацікавила ця пропозиція. "Ми велика країна, ми не зацікавлені в цьому визнанні", - зазначив він.</p>
      <p>Марков додав, що у нього було "дві чи три зустрічі" з каталонським посланцем під час "гострої фази каталонської кризи". </p>
      <p>Зауважимо, коментар Маркова оприлюднено на тлі <a href="https://www.eurointegration.com.ua/news/2019/11/21/7103322/"><b>розслідування в Національному суді</b></a> щодо діяльності російських шпигунів і ступеня їх проникнення в процеси навколо спроби проголошення каталонської незалежності. </p>
      <p>Слідчі працюють з кількома гіпотезами і не виключають, що існують зв'язки між лідерами каталонських сепаратистів і російськими шпигунами.</p>
      <related>
        <a href="https://www.eurointegration.com.ua/news/2019/11/23/7103405/"/>
        <a href="https://www.eurointegration.com.ua/news/2019/11/21/7103322/"/>
      </related>
    </article>
  </body>
</html>