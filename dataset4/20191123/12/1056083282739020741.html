<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200941/%D8%B1%D9%88%D8%A7%DB%8C%D8%AA-%D8%B1%D9%88%D8%AD-%D8%A7%D9%84%D9%84%D9%87-%D8%AC%D9%85%D8%B9%D9%87-%D8%A7%DB%8C-%D8%A7%D8%B2-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%D8%AE%DB%8C%D8%B1-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-23T12:29:55+00:00"/>
    <meta property="og:title" content="روایت روح الله جمعه‌ای از ناآرامی‌های اخیر کشور"/>
    <meta property="og:description" content="یک کارشناس مسائل سیاسی ناآرامی های اخیر را یک جنگ تمام عیار علیه کشور خواند."/>
  </head>
  <body>
    <article>
      <h1>روایت روح الله جمعه‌ای از ناآرامی‌های اخیر کشور</h1>
      <address>
        <time datetime="2019-11-23T12:29:55+00:00">23 Nov 2019, 12:29</time>
      </address>
      <p>یک کارشناس مسائل سیاسی ناآرامی های اخیر را یک جنگ تمام عیار علیه کشور خواند.</p>
      <p>به گزارش ایسنا، روح الله جمعه ای کارشناس مسائل سیاسی با اشاره به اتفاقات اخیر که منجر به حوادث تلخ و دردناکی در کشور شد گفت: باید دقت داشت این حادثه از پیچیدگی بسیار خاصی برخوردار بود به طوریکه سیستم های امنیتی کشورهای خاص و همچنین نیروهای ضد انقلاب خارج نشین در یک عملیات کاملا سری و پیچیده قصد داشتند؛ در عرض دو تا سه روز کشور را درگیر یک بحران فراگیر داخلی نمایند که با اقدام سریع و قاطع خادمان ملت، این توطئه سهمگین در نطفه خفه شد.<br/>وی با تاکید بر اینکه ماهیت حوادث روزهای گذشته با بحران های مشابه در سال‌های قبل بسیار متفاوت بود، گفت: به دنبال بروز اعتراضات معدود و کنترل شده ای که اتفاقا نیروهای انتظامی و امنیتی در ساعات اولیه وقوع آن، امنیت معترضان را حفظ کرده و آنها را دعوت به پیگیری قانونی اعتراضات خود می کردند ناگهان عده کم تعداد با به همراه داشتن انواع سرد و گرم و حتی امکانات لجستیکی و پشتیبانی به طور همزمان به نیروهای انتظامی و مردم حمله کردند و تجمعات اعتراضی را به اغتشاش کشاندند.<br/>جمعه ای با بیان اینکه اغتشاشگران در دسته های چند نفره مردم را دعوت به اعمال خشونت علیه اماکن عمومی و پرتاب سنگهای خاصی که دارای لبه های تیز و برنده بود به سمت نیروهای انتظامی و امنیتی کرده و همزمان در نقاطی کور به سمت مردم تیراندازی می کردند، افزود: مردم با مشاهده شدت خشونت عریان اغتشاشگران که با قمه و شمشیر و چاقو و سلاح های جنگی و کوکتل مولوتف متوجه وقوع یک فتنه و توطئه خطرناک شدند بلافاصله محل تجمعات را ترک کردند و با اقدام سریع و به موقع نیروهای انتظامی و امنیتی توطئه خطرناک دشمنان مردم ایران شکست خورد و دشمنان جز چند صحنه تصویربرداری برای شبکه های تلویریونی پشتیبان خود،عایدی دیگری نداشتند.<br/>این کارشناس مسائل سیاسی میزان خشونت بکار گرفت شده از سوی تروریست ها را بی سابقه و تقریبا مشابه روزهای اول حوادث اخیر عراق ذکر کرد و اضافه کرد: نوع خشونت و ابزار و تسلیحات بکار گرفته شده و همچنین نقاطی که مورد هدف واقع شده بود همه بیانگر یک جنگ تمام عیار علیه کشور بود که در صورت عدم اقدام مناسب و قاطع، امروز شاهد ایرانی مانند برخی کشورهای منطقه بودیم که باید قدردان زحمات مسئولان ذیربط و نیروهای امنیتی و انتظامی و بسیجی باشیم.<br/>وی با ابراز تاسف از برخی مواضع فعالان سیاسی که این حادثه را به یک اعتراض یا حادثه سیاسی تقلیل و تخفیف داده و مطالباتی از جنس رویدادهای سیاسی و اجتماعی عادی مطرح کردند افزود: با اینکه مقام معظم رهبری روز یکشنبه صبح با درایت و تیزبینی عمق حادثه را به شیوه ای که موجب نگرانی جامعه نشود بیان فرمودند، اما همان روز و در حالیکه وزارت کشور به ستاد فرماندهی این جنگ تبدیل شده بود برخی مسئولان و فعالان سیاسی به بیان مطالب و طرح اختلاف نظرات پرداختند و حتی مطالباتی ضد امنیتی مانند گشودن ابزار اطلاع رسانی و هماهنگی میان تروریستها یعنی اینترنت و ... را داشتند و یا جنس این اقدام براندازانه را به اعتراضات نسبت به افزایش قیمت بنزین منتسب کردند و به شدت خط چند گانگی را دنبال می کردند، گویی که این اتفاق یک بازی انتخاباتی می باشد.<br/>جمعه ای ابراز امیدواری کرد با آشکار شدن ابعاد غیر قابل تصوری از این دشمنی و اقدام خصمانه، فعالان سیاسی که دل در گرو انسجام و وحدت و یکپارچگی کشور دارند به زوایای مختلف دشمنی ضد انقلاب با مردم پی ببرند و حداقل در مواقع حساس و ضروری منافع زودگذر سیاسی و جریانی و باندی و گروهی را به سود منافع ملی و مصالح عمومی کنار گذارند و مانند یک سرباز در میدان مقابله با توطئه های دشمن اقدام نمایند.</p>
      <p>انتهای پیام</p>
    </article>
  </body>
</html>