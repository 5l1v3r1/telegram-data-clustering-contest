<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Pep-Lluis-Marti-tendencia-Girona_0_2349365233.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T12:40:10+00:00"/>
    <meta property="og:title" content="Pep Lluís Martí canvia la tendència del Girona"/>
    <meta property="og:description" content="El balear aconseguirà el millor inici d’un tècnic blanc-i-vermell a la LFP si guanya el Fuenlabrada"/>
  </head>
  <body>
    <article>
      <h1>Pep Lluís Martí canvia la tendència del Girona</h1>
      <h2>El balear aconseguirà el millor inici d’un tècnic blanc-i-vermell a la LFP si guanya el Fuenlabrada</h2>
      <address>
        <time datetime="2019-11-23T12:40:10+00:00">23 Nov 2019, 12:40</time>
      </address>
      <p>El Girona rep el Fuenlabrada (18 hores, Movistar LaLiga) en un partit que pot marcar un abans i un després a llarg termini. A només quatre punts dels madrilenys, la revelació del campionat i propietaris de la segona posició, guanyar confirmarà la millora instal·lada des de l’arribada de Pep Lluís Martí, que presenta uns registres gairebé perfectes. Les victòries contra l’Extremadura (1-3) i el Tenerife (1-0) i l’empat a Ponferrada (1-1) han servit per signar el millor inici d’un tècnic blanc-i-vermell a la LFP. I això que han passat per la banqueta de Montilivi 14 entrenadors. Igualat amb Raül Agné, Joan Francesc Ferrer (Rubi) i Ricardo Rodríguez després de tres jornades, Martí es quedarà sol al capdavant de la llista si aconsegueix lligar un nou triomf i sumar 10 dels 12 punts possibles.</p>
      <p>Perquè ni Agné, Rubi i Rodríguez ho van assolir i van caure al quart intent. Agné, el curs 2008/09, va perdre contra el Salamanca (0-1); Rubi, el 2012/13, contra l’Hèrcules (2-1), i Rodríguez, el 2013/14, a Jaén (3-1). De fet, ni l’artífex del millor Girona de la història, Pablo Machín, va arrancar amb tanta fermesa, amb una única victòria en tres duels. Per oblidar, el pas de Miquel Olmo i Josu Uribe, que només van obtenir un punt. Javi Salamero té un 6 de 6, però no va continuar en el càrrec. “Els jugadors em transmeten molta il·lusió. Veig com entrenen, com s’esforcen i això ens dona tranquil·litat. Tenim ganes que arribi l’hora del partit i de guanyar-lo. Estem contents, volem mantenir la valentia i l’ambició”, ha reconegut Martí.</p>
      <p>La presència de Cristhian Stuani alimenta, encara més, les possibilitats de donar un cop de puny sobre la taula a la classificació i situar-se definitivament a la part alta. La de l’uruguaià no és l’única peça que recupera Martí, que com és habitual a casa no ha fet llista de convocats, perquè hi haurien de ser Ignasi Miquel i Borja García, que està en plenes condicions. Juanpe i Gumbau també amenacen de fer-se un lloc a l’onze inicial, mentre que Mojica és dubte i Jozabed, Aday i Sebas Coris són baixa.</p>
      <p>Esperonats pel seu començament, el Fuenlabrada representa la fam que el Girona no es pot permetre el luxe de perdre si pretén recuperar la categoria a la primera. “Els petits detalls compten, no en podem descartar cap si volem seguir el bon camí. Segons ho entenc, cada setmana juguem el partit més important, perquè és veritat. I si aquest ens serveix per estar amunt i enganxar una mica més l’afició, molt millor per a tothom”, ha finalitzat Pep Lluís Martí.</p>
    </article>
  </body>
</html>