<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806811/%D8%AD%D8%AF%D8%A7%D8%AF-%D8%B9%D8%A7%D8%AF%D9%84-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%B1%D9%88%DB%8C-%D9%87%D8%B1-%DA%A9%D8%B4%D9%88%D8%B1-%D8%AF%DB%8C%DA%AF%D8%B1%DB%8C-%D8%A8%D9%88%D8%AF-%DB%B6-%D9%85%D8%A7%D9%87%D9%87-%D8%B3%D9%82%D9%88%D8%B7-%D9%85%DB%8C%E2%80%8C%DA%A9%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T12:19:00+00:00"/>
    <meta property="og:title" content="حداد عادل: تحریم‌های ایران روی هر کشور دیگری بود ۶ ماهه سقوط می‌کرد"/>
    <meta property="og:description" content="عضو مجمع تشخیص مصلحت نظام گفت: آرای مردم در نظرسنجی‌ها نشان می‌دهند که مردم دولت و مجلس کارآمدتری می‌خواهند؛ لذا در اینکه ما مجلس متفاوت‌تر خواهیم داشت تردیدی نیست."/>
  </head>
  <body>
    <article>
      <h1>حداد عادل: تحریم‌های ایران روی هر کشور دیگری بود ۶ ماهه سقوط می‌کرد</h1>
      <h2>عضو مجمع تشخیص مصلحت نظام گفت: آرای مردم در نظرسنجی‌ها نشان می‌دهند که مردم دولت و مجلس کارآمدتری می‌خواهند؛ لذا در اینکه ما مجلس متفاوت‌تر خواهیم داشت تردیدی نیست.</h2>
      <address>
        <time datetime="2019-11-23T12:19:00+00:00">23 Nov 2019, 12:19</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، نشست دبیران حزب موتلفه که با حضور مسئولین بانوان دفاتر حزب موتلفه اسلامی در استان‌های سراسر کشور برگزار شد و اسدالله بادامچیان دبیرکل، سید مصطفی میرسلیم رئیس شورای مرکزی و غلامعلی حدادعادل و جمعی از اعضای شورای مرکزی در این نشست حضور یافتند.<br/><br/>حدادعادل در این نشست با اشاره به اقتدار ملت ایران گفت: انقلاب اسلامی با همه دشواری‌های درونی و بیرونی قوام و تداوم دارد و راه و مسیر خود را به‌راحتی طی می‌کند و آثار اقتدار ملت ایران در داخل و منطقه مشهود است.<br/><br/>عضو مجمع تشخیص مصلحت نظام همچنین با اشاره به شرارت آمریکا در مواجهه با ملت ایران تصریح کرد: تحریم‌های ۴۰ ساله و چند ساله اخیر علیه هر کشوری بود، ۶ ماهه سقوط می‌کرد، اما ملت ایران محکم و با اقتدار روی آرمان‌های الهی انقلاب ایستاده‌اند و ما هر چقدر جلوتر می‌رویم دشمنی آمریکا بیشتر می‌شود.<br/><br/>وی با اشاره به طرح سهمیه‌بندی بنزین و نا آرامی‌های اخیر اظهار داشت: اگر دولت هوشمندانه عمل می‌کرد خسارات کمتری وارد می‌شد، اما دست‌های آشوب و طراحی بیگانه طوری بود که می‌خواستند همان آشوبی که در عراق و لبنان به وجود آوردند در ایران هم تکرار کنند؛ اما با هوشیاری ملت و اقتدار نظام ظرف دو روز توطئه‌های اشرار جمع شد.<br/><br/>حدادعادل در بخش دیگری از سخنان خود با اشاره با انتخابات پیش رو خاطرنشان کرد: ما به‌زودی یک آزمون نرم سیاسی داریم و آن انتخابات است. انتخابات نوعی قدرت‌نمایی مردم است و هر نتیجه‌ای که گرفته شود در داخل و خارج روی آن تفسیر گذاشته می‌شود. ما در این انتخابات باید در مسیر اقتدار مردم و نظام حرکت کنیم.<br/><br/>وی با اشاره به نظرسنجی‌های اخیر در مورد مقبولیت دولت و مجلس گفت: آرای مردم در نظرسنجی‌ها نشان می‌دهند که مردم دولت و مجلس کارآمدتری می‌خواهند؛ لذا در اینکه ما مجلس متفاوت‌تر خواهیم داشت تردیدی نیست.<br/><br/>عضو مجمع تشخیص مصلحت نظام با اشاره به نشست احزاب و گردهمایی و رجال سیاسی و مذهبی جریان اصولگرا اظهار داشت: باتوجه به تجربیات همگرایی اصولگرایان در گذشته، کار‌های خوبی برای رسیدن به وحدت انجام شده و ما امیدواریم به‌زودی به نتیجه برسد.<br/><br/>عضو مجمع تشخیص مصلحت نظام رویکرد جدید جریان اصولگرا در انتخابات آینده را وحدت فراگیر و با اتکا بر حضور جوانان و به‌ویژه زنان دانست و تصریح کرد: راهبرد‌ها و راهکار‌های ائتلاف تعریف شده است و امیدواریم با ساز و کار دقیقی به همگرایی و وحدت برسیم.<br/><br/>وی ادامه داد: مطالعات جامعه شناسی سیاسی نشان می‌دهد الگو‌های متفاوتی در برخی حوزه‌های انتخاباتی در تعیین نامزد‌ها وجود دارد که باید به آن توجه کنیم.<br/><br/>حدادعادل افزود: وحدت شرط لازم پیروزی است، اما شرط کافی نیست تجربه سال۹۴ نشان داد علاوه بر وحدت کار‌هایی باید انجام دهیم تا به نتیجه برسیم.<br/><br/>عضو مجمع تشخیص مصلحت نظام بحث گفتمان اصولگرایی در انتخابات آینده و تهدید و تجهیز عقبه مردمی را دو مبحث مهم دانست و گفت: ما باید بتوانیم مردم را پای صندوق رای بیاوریم. در بحث گفتمان، مطالعاتی شده است که چه شعاری را انتخاب کنیم و چگونه حرف بزنیم و چشم‌اندازی را که می‌خواهیم برای مردم تبیین کنیم به آن‌ها معرفی کنیم.</p>
    </article>
  </body>
</html>