<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191123-ujabb-medvegazolas-tortent-szekelyfoldon.html"/>
    <meta property="og:site_name" content="Origo"/>
    <meta property="article:published_time" content="2019-11-23T12:54:00+00:00"/>
    <meta property="og:title" content="Újabb medvegázolás történt Székelyföldön"/>
    <meta property="og:description" content="Most a vonat ütött el két medvebocsot."/>
  </head>
  <body>
    <article>
      <h1>Újabb medvegázolás történt Székelyföldön</h1>
      <address><time datetime="2019-11-23T12:54:00+00:00">23 Nov 2019, 12:54</time> by <a rel="author">Kassai József</a></address>
      <p>
        <b>Halálra gázolt szombaton egy tehervonat két medvebocsot Gyímesfelsőlokon, a görbepataki híd környékén – számolt be a Hargita Megyei Rendőr-főkapitányság (IPJ) közleménye alapján a <a href="https://www.maszol.ro/">Maszol.ro</a> .</b>
      </p>
      <p>A helyszínre kiérkező állatorvos mindkét állatnál csak a halál beálltát tudta megállapítani, a tetemek elszállításáról a helyi vadásztársaság gondoskodik. A közlemény szerint</p>
      <p>
        <mark>a bocsok elmúltak egy évesek, az anyamedvét nem látták a környéken.</mark>
      </p>
      <figure>
        <img src="https://cdn.nwmgroups.hu/s/img/i/1911/20191123medvegazolas-szekelyfoldon.jpg?w=526&amp;h=339"/>
        <figcaption>Szinte minden héten elgázolnak egy medvét Romániában<cite>Forrás: maszol.ro</cite></figcaption>
      </figure>
      <p>Az utóbbi napokban számos medvegázolásról számolt be a<a href="https://www.maszol.ro/index.php/cimke/medveg%C3%A1zol%C3%A1s"> Maszol.ro </a>hírportál. A szakemberek szerint nagyon gyakoriak az ilyen balesetek. A<a href="https://www.maszol.ro/index.php/tarsadalom/119028-medvegazolas-csernatonban-a-zernesti-rezervatumba-szallitottak-a-serult-allatot"> csernátoni medvegázoláskor</a> a helyszínre kihívott állatorvos, Szász István-Endre azt nyilakozta, hogy az ilyen jellegű balesetek gyakoribbak, mint gondolnánk, és csupán a körülményeknek köszönhető, hogy az elmúlt hétvégén<a href="https://www.maszol.ro/index.php/tarsadalom/118976-a-parajdnal-szenvedni-hagyott-medve-ugye-a-pontos-el-irasok-hianya-vezetett-idaig"> Parajdon történt medvegázolás</a> nagy médiafigyelmet kapott. A szakember elmondta, hogy heti rendszerességgel találkozik hasonló esetekkel Vrancea és Kovászna megyében. </p>
    </article>
  </body>
</html>