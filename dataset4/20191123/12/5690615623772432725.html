<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837397-london-proignoruvav-rezolyutsiyu-ga-oon-pro-dekolonizatsiyu-arkhipelagu-chagos"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T12:42:00+00:00"/>
    <meta property="og:title" content="Лондон проігнорував резолюцію ГА ООН про &quot;деколонізацію&quot; архіпелагу Чагос"/>
    <meta property="og:description" content="КИЇВ. 23 листопада. УНН. Уряд Великої Британії напередодні відхилив вимогу Маврикію повернути йому архіпелаг Чагос, проігнорувавши резолюцію Генасамблеї ООН …"/>
  </head>
  <body>
    <article>
      <h1>Лондон проігнорував резолюцію ГА ООН про "деколонізацію" архіпелагу Чагос</h1>
      <address><time datetime="2019-11-23T12:42:00+00:00">23 Nov 2019, 12:42</time> by <a rel="author">Юлія Шрамко</a></address>
      <p><b>КИЇВ. 23 листопада. УНН.</b> Уряд Великої Британії напередодні відхилив вимогу Маврикію повернути йому архіпелаг Чагос, проігнорувавши резолюцію Генасамблеї ООН з цією вимогою. Про це <b>УНН</b> повідомляє з посиланням на DW.</p>
      <p>У Лондоні ухвалили відповідне рішення через шість місяців після того, як в ООН заявили, що британці повинні вивезти свою "колоніальну адміністрацію" з островів в Індійському океані.</p>
      <p>"У Великої Британії немає сумнівів щодо нашого суверенітету над Британською територією в Індійському океані, яка перебуває під суцільним британським суверенітетом з 1814 року", - йдеться в повідомленні МЗС країни.</p>
      <p>У британському зовнішньополітичному відомстві стверджують, що "Маврикій ніколи не мав суверенітету над територією і Велика Британія не визнає його вимоги".</p>
      <p>Своєю чергою, прем'єр-міністр Маврикію Правінд Джагнот заявив, що це рішення робить Велику Британію нелегальним колоніальним окупантом островів.</p>
      <p>У травні Генасамблея ООН проголосувала за те, щоб Велика Британія протягом шести місяців передала архіпелаг Чагос Маврикію, щоб дозволити йому завершити "деколонізацію" своєї території. У 1965 році Велика Британія відокремила архіпелаг Чагос від Маврикію. </p>
      <p>Нагадаємо, на острові Маврикій учені виявили сліди зниклого <a href="https://www.unn.com.ua/uk/news/1190000-na-ostrovi-mavrikiy-ucheni-viyavili-slidi-zniklogo-kontinentu">континенту</a>.</p>
    </article>
  </body>
</html>