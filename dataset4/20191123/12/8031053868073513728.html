<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%ce%b3%cf%89%ce%bd%ce%af%ce%b1-%ce%b3%ce%b9%ce%b1-29%cf%87%cf%81%ce%bf%ce%bd%ce%b7-%ce%bb%ce%b5%cf%87%cf%8e%ce%bd%ce%b1-%cf%87%ce%b1%cf%81%ce%bf%cf%80%ce%b1%ce%bb%ce%b5%cf%8d%ce%b5%ce%b9-%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T12:05:40+00:00"/>
    <meta property="og:title" content="Αγωνία για 29χρονη λεχώνα: Χαροπαλεύει στην Εντατική – Της έδωσαν αντιβίωση στην οποία είχε αλλεργία"/>
    <meta property="og:description" content="Σε κρίσιμη κατάσταση νοσηλεύεται στην Μονάδα Εντατικής Θεραπείας (ΜΕΘ) του Ιπποκρατείου Νοσοκομείου Θεσσαλονίκης μία 29χρονη λεχώνα η οποία υπέστη ανακοπή καρδιάς ύστερα από χορήγηση αντιβίωσης στην οποία ήταν αλλεργική."/>
  </head>
  <body>
    <article>
      <h1>Αγωνία για 29χρονη λεχώνα: Χαροπαλεύει στην Εντατική – Της έδωσαν αντιβίωση στην οποία είχε αλλεργία</h1>
      <address>
        <time datetime="2019-11-23T12:05:40+00:00">23 Nov 2019, 12:05</time>
      </address>
      <p>
        <b>Σε κρίσιμη κατάσταση νοσηλεύεται στην Μονάδα Εντατικής Θεραπείας (ΜΕΘ) του Ιπποκρατείου Νοσοκομείου Θεσσαλονίκης μία 29χρονη λεχώνα η οποία υπέστη ανακοπή καρδιάς ύστερα από χορήγηση αντιβίωσης στην οποία ήταν αλλεργική.</b>
      </p>
      <p>Η γυναίκα, σύμφωνα με το GRTimes.gr, γέννησε στο νοσοκομείο Κατερίνης και, λόγω της καισαρικής τομής στην οποία υποβλήθηκε, της χορηγήθηκε αντιβιοτικό φάρμακο στο οποίο ήταν αλλεργική.</p>
      <p>Μέσα σε λίγη ώρα, ο οργανισμός της άρχισε να αντιδρά αρνητικά, με αποτέλεσμα να υποστεί ανακοπή και να οδηγηθεί στην Μονάδα Εντατικής Θεραπείας.</p>
      <p>Η 29χρονη διακομίστηκε εσπευσμένα από την Κατερίνη στη Θεσσαλονίκη όπου υποβλήθηκε σε μαγνητική τομογραφία και διαπιστώθηκε ότι υπέστη εγκεφαλικό οίδημα λόγω της αντίδρασης του οργανισμού της στο φάρμακο που της χορηγήθηκε.</p>
      <p>Όπως δήλωσε στο GRTimes.gr η διοικήτρια του Ιπποκράτειου Νοσοκομείου Βασιλική Παπαχριστοδούλου «η κοπέλα αντιμετωπίζει μία πολύ δύσκολη κατάσταση» ενώ το πρωί της Δευτέρας (25/11) θα περάσει και πάλι από μαγνητικό τομογράφο για να διαπιστωθεί αν έχει υποχωρήσει το οίδημα.</p>
      <p>Σύμφωνα με το ρεπορτάζ, το βρέφος παραμένει στο νοσοκομείο Κατερίνης και είναι καλά στην υγεία του.</p>
    </article>
  </body>
</html>