<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904857/-kan-een-voordeel-zijn-voor-heracles-dat-internationals-ajax-pas-net-terug-zijn-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-23T12:48:00+00:00"/>
    <meta property="og:title" content="Bruggink leeft mee met twee streekgenoten: 'Dan zijn ze kansloos tegen Ajax'"/>
    <meta property="og:description" content="Heracles Almelo en FC Twente staan de komende weken voor de enorme uitdaging om Ajax af te stoppen in de Eredivisie. Arnold Bruggink houdt zijn hart vast, maar denkt niet dat de streekgenoten op voorhand voor een kansloze opgave staan. &quot;Dat is het nooit. Alleen ben ik bij Ajax tegen FC Utrecht geweest, een ploeg die tegenstand zou kunnen bieden. Het was een kansloze missie&quot;, zegt Bruggink tegen TC Tubantia. &quot;Aanvoerder Willem Janssen zei na afloop dat hij na vijftien minuten dacht: mogen we stoppen. Ik wil naar huis. En Utrecht speelde niet eens slecht.&quot;"/>
  </head>
  <body>
    <article>
      <h1>Bruggink leeft mee met twee streekgenoten: 'Dan zijn ze kansloos tegen Ajax'</h1>
      <address>
        <time datetime="2019-11-23T12:48:00+00:00">23 Nov 2019, 12:48</time>
      </address>
      <p>
        <b>Heracles Almelo en FC Twente staan de komende weken voor de enorme uitdaging om Ajax af te stoppen in de Eredivisie. Arnold Bruggink houdt zijn hart vast, maar denkt niet dat de streekgenoten op voorhand voor een kansloze opgave staan.</b>
      </p>
      <p>"Dat is het nooit. Alleen ben ik bij Ajax tegen FC Utrecht geweest, een ploeg die tegenstand zou kunnen bieden. Het was een kansloze missie", zegt Bruggink tegen <i>TC Tubantia</i>. "Aanvoerder Willem Janssen zei na afloop dat hij na vijftien minuten dacht: <i>mogen we stoppen. Ik wil naar huis</i>. En Utrecht speelde niet eens slecht."</p>
      <p>"Als Ajax weer zo speelt, dan zijn Heracles en FC Twente kansloos", aldus Bruggink. "Het ligt aan Ajax, als Ajax op 60 procent van zijn kunnen presteert en minder geconcentreerd is, dan is er een minimale kans. Wat een voordeel voor Heracles kan zijn is, dat de internationals pas net terug zijn en ze weer even in het ritme moeten komen. En Twente speelt volgende week thuis, je zag dat Ajax het tegen RKC in Waalwijk ook lastig had, maar wel won."</p>
      <p>Ajax neemt het zaterdagavond in de Johan Cruijff Arena op tegen Heracles. Een week later gaat de ploeg van coach Erik ten Hag op bezoek in Enschede bij FC Twente.</p>
    </article>
  </body>
</html>