<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/fiorenzuola-darda-prof-minaccia-studenti-3120673/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-23T12:43:40+00:00"/>
    <meta property="og:title" content="Fiorenzuola d’Arda, prof minaccia studenti: “Rimandato chi si unisce alle Sardine”. Fioramonti: “Sarà sospeso”"/>
    <meta property="og:description" content="PIACENZA – Un professore di un istituto di Fiorenzuola d’Arda ha minacciato gli studenti: “Rimandato a settembre chi si unisce alle Sardine”. Lo racconta il quotidiano locale IlPiacenza. L’insegnante, tramite un post su Facebook, ha scritto che tra i suoi studenti, chi si unirà alle Sardine in occasione dell’arrivo di Matteo Salvini nella cittadina, sarà rimandato. E il ministro dell’Istruzione, Lorenzo Fioramonti, interviene e annuncia: “Verificheremo i fatti e procederemo con provvedimento immediato alla sospensione”. Il post su Facebook – ora rimosso, il profilo del docente è oscurato – ha fatto il giro del web, arrivando fino al Miur. L’istituto superiore di Fiorenzuola d’Arda ha preso subito le distanze dall’insegnante. La dirigenza dell’istituto, si legge in una nota, “preso atto della notizia che si sta diffondendo sui social riguardo le affermazioni di un proprio docente, comunica di aver già informato del fatto gli organi superiori dell’amministrazione scolastica al fine di adottare le misure opportune.…"/>
  </head>
  <body>
    <article>
      <h1>Fiorenzuola d’Arda, prof minaccia studenti: “Rimandato chi si unisce alle Sardine”. Fioramonti: “Sarà sospeso”</h1>
      <address><time datetime="2019-11-23T12:43:40+00:00">23 Nov 2019, 12:43</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/sardine-prof-1.jpg"/>
        <figcaption>Il post, poi rimosso, del prof di un istituto di Fiorenzuola d’Arda</figcaption>
      </figure>
      <p>PIACENZA – Un professore di un istituto di <b>Fiorenzuola d’Arda</b> ha minacciato gli studenti: “Rimandato a settembre chi si unisce alle Sardine”. Lo racconta il quotidiano locale <b><i>IlPiacenza</i></b>. L’insegnante, tramite un post su Facebook, ha scritto che tra i suoi studenti, chi si unirà alle Sardine in occasione dell’arrivo di Matteo Salvini nella cittadina, sarà rimandato. E il ministro dell’Istruzione, Lorenzo Fioramonti, interviene e annuncia: “Verificheremo i fatti e procederemo con provvedimento immediato <b>alla sospensione”.</b></p>
      <p>Il post su Facebook – ora rimosso, il profilo del docente è oscurato – ha fatto il giro del web, arrivando fino al Miur. L’istituto superiore di Fiorenzuola d’Arda ha preso subito le distanze dall’insegnante. La dirigenza dell’istituto, si legge in una nota, “preso atto della notizia che si sta diffondendo sui social riguardo le affermazioni di un proprio docente, comunica di aver già informato del fatto gli organi superiori dell’amministrazione scolastica al fine di adottare le misure opportune. Si sottolinea l’estraneità della scuola dalle affermazioni del docente in questione”.</p>
      <figure>
        <a href="https://www.blitzquotidiano.it/cronaca-italia/maltempo-gressoney-valanghe-frane-3120863/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/maltempo-gressoney-valanghe-frane-3120863/">
          <img src="https://static.blitzquotidiano.it/wp/wp-content/uploads/2019/11/maltempo-1-2-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/maltempo-gressoney-valanghe-frane-3120863/">Maltempo: a Gressoney 500 persone isolate per rischio valanghe, in Val d’Ossola due famiglie sgomberate</a>
      </h3>
      <figure>
        <a href="https://www.blitzquotidiano.it/cronaca-italia/maltempo-sfollati-liguria-a10-po-torino-3120853/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/maltempo-sfollati-liguria-a10-po-torino-3120853/">
          <img src="https://static.blitzquotidiano.it/wp/wp-content/uploads/2019/11/po-2-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/maltempo-sfollati-liguria-a10-po-torino-3120853/">Maltempo: sfollati in Liguria, chiusi due tratti della A10. Una donna dispersa in Piemonte</a>
      </h3>
      <p>“Io sarò presente”, aveva scritto il docente commentando la mobilitazione delle “<a href="https://www.blitzquotidiano.it/cronaca-italia/palermo-sardine-populisti-3120559/">Sardine</a>” per il pomeriggio di domenica 24 novembre, in concomitanza dell’arrivo di Matteo Salvini nella cittadina in provincia di Piacenza. “Cari studenti, se becco qualcuno di voi, da martedì cambiate aria, nelle mie materie renderò la vostra vita un inferno, vedrete il 6 col binocolo e passerete la prossima estate sui libri. Di idioti in classe non ne voglio… A me la retorica nazionalista e fascistoide di Salvini e Meloni e pure Casa Pound piacciono. Essendo un docente alle superiori andrà ai flash mob delle “Sardine” per vedere se becco qualche mio studente… poi piangerà di avere un prof che lo rimanda e gli farà vedere il 6 col binocolo”.</p>
      <p>Il post non è passato inosservato al <b>ministero dell’Istruzione</b>. “A tutela dei diritti degli studenti e della stessa scuola ho attivato gli uffici del Miur per verificare i fatti e procedere con provvedimento immediato <b>alla sospensione”</b>, ha scritto il ministro<b> Lorenzo Fioramonti,</b> ricordando il dovere di “educare al rispetto dei principi della Costituzione”.</p>
      <h3>Le scuse</h3>
      <p>In serata, le scuse con una mail recapitata ad alcuni giornali e quotidiani online e ripresa dall’Ansa: “Buonasera, sono<b> Giancarlo Talamini</b>, il docente che ha pubblicato su Facebook, le esternazioni, attualmente circolanti in rete – scrive l’insegnante – ne approfitto per scusarmi pubblicamente con tutti gli studenti, genitori, colleghi e dirigenti che non era certo nelle mie intenzioni mettere in difficoltà attraverso il mio scritto. Chi mi ha conosciuto – conclude – sa che non sarei mai e poi mai in grado di compiere azioni del genere”. </p>
      <p>Fonte: IL PIACENZA, Ansa, Facebook</p>
    </article>
  </body>
</html>