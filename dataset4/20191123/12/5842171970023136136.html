<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359720-ilgstosa-lietus-del-kenija-sakusies-pludi-un-zemes-nogruvumi-ir-bojagajusie"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T12:05:00+00:00"/>
    <meta property="og:title" content="Ilgstošā lietus dēļ Kenijā sākušies plūdi un zemes nogruvumi, ir bojāgājušie"/>
    <meta property="og:description" content="Spēcīgu lietusgāžu izraisītos plūdos un zemes nogruvumos Kenijas rietumos gājuši bojā vismaz 34 cilvēki, sestdien paziņojušas amatpersonas."/>
  </head>
  <body>
    <article>
      <h1>Ilgstošā lietus dēļ Kenijā sākušies plūdi un zemes nogruvumi, ir bojāgājušie</h1>
      <address><time datetime="2019-11-23T12:05:00+00:00">23 Nov 2019, 12:05</time> by <a rel="author">LETA</a></address>
      <p>
        <b>Spēcīgu lietusgāžu izraisītos plūdos un zemes nogruvumos Kenijas rietumos gājuši bojā vismaz 34 cilvēki, sestdien paziņojušas amatpersonas.</b>
      </p>
      <p>Kenijas iekšlietu ministrs Freds Matiangi pastāstījis, ka Pokotas reģionā aptuveni 350 kilometrus uz ziemeļiem no galvaspilsētas Nairobi trijos ciemos aizvadītajā naktī noslīdeņi aprakuši 29 cilvēkus, bet par kopējiem postījumu apmēriem vēl pāragri spriest.</p>
      <p>Vēl piecus cilvēkus vieglajā automašīnā aizrāvusi līdz pārplūdušas upes spēcīgā straume, pastāstījis Rietumpokotas apriņķa komisārs Apollo Okello.</p>
      <p>Plūdos cietuši ceļi un tilti, un vēl daudzi cilvēki šobrīd tiek uzskatīti par pazudušiem.</p>
      <figure>
        <img src="https://i.jauns.lv/t/2019/11/23/1843410/950x0.jpg?v=1574510660"/>
        <figcaption>Foto: EPA/Scanpix</figcaption>
      </figure>
      <p>Pēc iekšlietu ministra teiktā, valdība nosūtījusi uz cietušajiem rajoniem armijas un policijas helikopterus. Turp devušās arī Kenijas Sarkanā Krusta organizācijas glābēju komandas.</p>
      <p>Sestdien lietavas turpinās, un paredzams, ka ūdens līmenis upēs vēl kāps.</p>
      <p>Starptautiskā Sarkanā Krusta komiteja nesen ziņoja, ka šis reģions cietis no stipra sausuma, bet pašlaik daļā Somālijas, Dienvidsudānas, Kenijas un Etiopijas sākušās lietavas, kas varētu turpināties četras līdz sešas nedēļas. Nokrišņu daudzums pārsniedzis normu plašā reģionā Āfrikas austrumos, kur plūdi jau skāruši kopumā vairāk nekā miljonu cilvēku.</p>
      <p>Tanzānijas Sarkanā Krusta darbinieki ziņojuši, ka pārplūdušā upē valsts rietumos noslīkuši vismaz desmit cilvēki, bet pieļāvuši, ka plūdu upuru skaits var izrādīties lielāks.</p>
    </article>
  </body>
</html>