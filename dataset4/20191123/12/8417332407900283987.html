<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/trondheim/2019/11/23/Trondheim-skulle-f%C3%A5-sin-f%C3%B8rste-biskop-p%C3%A5-ti-%C3%A5r-%E2%80%93-sykmeldt-f%C3%B8r-innsettelse-20460262.ece"/>
    <meta property="og:site_name" content="adressa.no"/>
    <meta property="article:published_time" content="2019-11-23T12:13:59+00:00"/>
    <meta property="og:title" content="Trondheim skulle få sin første biskop på ti år – sykmeldt før innsettelse"/>
    <meta property="og:description" content="Innsettelsen av Erik Varden, som er valgt til den første katolske biskopen av Trondheim stift på ti år, er utsatt på ubestemt tid på grunn av sykdom."/>
  </head>
  <body>
    <article>
      <h1>Trondheim skulle få sin første biskop på ti år – sykmeldt før innsettelse</h1>
      <address><time datetime="2019-11-23T12:13:59+00:00">23 Nov 2019, 12:13</time> by <a rel="author"> NTB</a></address>
      <p>Innsettelsen av Erik Varden, som er valgt til den første katolske biskopen av Trondheim stift på ti år, er utsatt på ubestemt tid på grunn av sykdom.</p>
      <aside><a href="https://www.adressa.no/nyheter/trondheim/2019/11/23/javascript:void(0);">Del denne artikkelen på Facebook</a> <a href="https://www.adressa.no/nyheter/trondheim/2019/11/23/javascript:void(0);">Del denne artikkelen på Twitter</a> <a href="https://www.adressa.no/nyheter/trondheim/2019/11/23/javascript:void(0);">Del denne artikkelen på e-post</a></aside>
      <p>Innsettelsen av Varden, som får tittelen biskop-prelat, skulle etter planen ha funnet sted i Nidarosdomen 4. januar neste år, men blir nå utsatt på grunn av Vardes helsetilstand, skriver <a href="http://www.katolsk.no/nyheter/2019/11/trondheim-stift-2013-midt-norge-bispevielsen-utsatt">Den katolske kirke </a>på sine hjemmesider.</p>
      <p>– Jeg har fått instruks om å følge legens råd og bruke tid på å komme til hektene, skriver Varden i et brev til Trondheim Stift.</p>
      <h3>«Vaklende helse»</h3>
      <p>Han forteller at han har hatt «vaklende helse» de siste årene, og at han ikke har tatt det på alvor.</p>
      <p>– Jeg må finne meg i å trekke meg tilbake noen måneder i stillhet og hvile for å få kreftene tilbake.</p>
      <p>Varden fikk 19. september beskjed om at paven hadde utnevnt ham til biskop, og 1. oktober ble utnevnelsen kunngjort av Bernt Eidsvig, biskop i Oslo katolske bispedømme.</p>
      <p>Eidsvik synes nyheten er trist, men ser fram mot samarbeidet med Varden når den tid kommer.</p>
      <h3>Første biskop på ti år</h3>
      <p>Den forrige katolske biskopen i Trondheim trakk seg i juni 2009. Den offisielle forklaringen var samarbeidsproblemer i menigheten.</p>
      <p>I april året etter ble det kjent at han hadde innrømmet seksuelle overgrep mot en mindreårig altergutt rundt 20 år tidligere. Politiet henla saken med bakgrunn i at den var foreldet.</p>
      <p>I Norge har antall katolikker økt kraftig de siste årene, hovedsakelig som følge av arbeidsinnvandring – særlig fra Polen. Per 1. januar 2018 var det registrert 157.220 medlemmer i katolske kirkesamfunn her i landet, ifølge <a href="https://www.ssb.no/kultur-og-fritid/statistikker/trosamf">Statistisk sentralbyrå</a> (SSB).</p>
    </article>
  </body>
</html>