<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/problimatismos-gia-tis-paralliles-ekdiloseis-apo-ton-chari-stratidaki.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T12:40:00+00:00"/>
    <meta property="og:title" content="Προβληματισμός για τις παράλληλες εκδηλώσεις από τον Χάρη Στρατιδάκη"/>
  </head>
  <body>
    <article>
      <h1>Προβληματισμός για τις παράλληλες εκδηλώσεις από τον Χάρη Στρατιδάκη</h1>
      <address>
        <time datetime="2019-11-23T12:40:00+00:00">23 Nov 2019, 12:40</time>
      </address>
      <p>Την εύλογη παρατήρηση του Χάρη Στρατιδάκη για τον παράλληλο προγραμματισμό ενδιαφερουσών εκδηλώσεων στην πόλη φιλοξενεί η στήλη. Και αυτό γιατί είναι κρίμα να χάνουν την ευκαιρία πολίτες που θέλουν να παρακολουθήσουν δύο διαφορετικές εκδηλώσεις, επειδή απλά έχουν προγραμματιστεί την ίδια ώρα. Λέει ο κ. Στρατιδάκης:</p>
      <p>«Κύριε διευθυντή</p>
      <p>Δεν συνηθίζω να στέλνω τα ίδια κείμενα και αιτήματα στον ρεθεμνιώτικο τύπο, όμως το σημερινό θέμα είναι -νομίζω- κοινού ενδιαφέροντος. Την περασμένη Τετάρτη βρεθήκαμε μπροστά σ’ ένα δίλημμα: να επιλέξουμε δηλαδή ποια από τις δύο εξαιρετικές εκδηλώσεις που πραγματοποιούνταν να παρακολουθήσουμε, δύο αδελφών μάλιστα φορέων, ιστορικολαογραφικών. Σημειωτέον ότι ο ίδιος, όπως και άλλοι, είμαι μέλος και στους δύο, οπότε το δίλημμά μου ήταν και ηθικής φύσης.</p>
      <p>Στο παρελθόν είχαμε να επιλέξουμε ανάμεσα και σε περισσότερες εκδηλώσεις, όπως για παράδειγμα στις 15 Σεπτεμβρίου 2014,οπότεμεταξύ άλλων καλούμασταν να επιλέξουμε την απότιση τιμής στον Γιάννη Ευθ. Τσουδερό και στον Παντελή Πρεβελάκη. Σε πολλές περιπτώσεις την ίδια ημέρα και ώρα διεξάγονται και τρίτες και τέταρτες πολιτιστικές εκδηλώσεις, μουσικές, χορευτικές, θεατρικές, εγκαίνια εκθέσεων τέχνης κ.λπ. Και βεβαίως και θρησκευτικές, όπως προχθές με τον εσπερινό της εορτής του μητροπολιτικού ναού.</p>
      <p>Αν ζούσαμε σε μια μεγάλη πόλη σαν την Αθήνα ή το Ηράκλειο οι συμπτώσεις αυτές θα ήταν αναπόφευκτες. Όμως ζούμε σε μια πόλη μικρή, στην οποία το κοινό που ενδιαφέρεται για τις σχετικές εκδηλώσεις, ιδιαίτερα των γραμμάτων, είναι περιορισμένο και πεπερασμένο. Γι’ αυτό κι είναι, πιστεύω, πολυτέλεια να συμπίπτουν οι εκδηλώσεις μας, και παράλληλα να υπάρχουν μεταξύ τους διαστήματα πλήρους πνευματικής ανομβρίας.</p>
      <p>Από πολύ παλιά οι ενδιαφερόμενοι είχαμε τονίσει την αναγκαιότητα του έργου κατάρτισης ενός σχετικού ημερολογίου, το οποίο προτείναμε να αναλάβει ο Δήμος Ρεθύμνης, στην περιφέρεια του οποίου διεξάγεται η συντριπτική πλειοψηφία των εκδηλώσεων. Έρχομαι σήμερα να το επαναφέρω την πρόταση, μέσω της φιλόξενης εφημερίδας σας, προς τον Δήμο αλλά και προς όποιον άλλο φορέα (όπως η Αντιπεριφέρεια) θα μπορούσε να το επωμιστεί, δημόσιο ή και ιδιωτικό. Με την υποσημείωση ότι ο επιφορτισμένος υπάλληλος θα πρέπει να το διεκπεραιώνει με την δέουσα ευσυνειδησία και υπευθυνότητα. Πέντε ή δέκα πρόσθετες ώρες δουλειάς κατ’ έτος δεν είναι, νομίζω, πολλές».</p>
    </article>
  </body>
</html>