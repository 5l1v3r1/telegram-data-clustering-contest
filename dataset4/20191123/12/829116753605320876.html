<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191123-kiss-2022.html"/>
    <meta property="og:site_name" content="Origo"/>
    <meta property="article:published_time" content="2019-11-23T12:41:00+00:00"/>
    <meta property="og:title" content="2022-re az összes emeletes motorvonat forgalomba áll"/>
    <meta property="og:description" content="Összesen 40 ilyen motorvonat fog Magyarországon közlekedni."/>
  </head>
  <body>
    <article>
      <h1>2022-re az összes emeletes motorvonat forgalomba áll</h1>
      <address><time datetime="2019-11-23T12:41:00+00:00">23 Nov 2019, 12:41</time> by <a rel="author">MTI</a></address>
      <p>
        <b>A MÁV Zrt. elnök-vezérigazgatója, Homolya Róbert szombaton Budapesten tartott sajtótájékoztatót.</b>
      </p>
      <p>Itt azt mondta, hogy</p>
      <aside>Mind a negyven KISS emeletes motorvonat 2022-re forgalomba áll, így három év múlva a budapesti elővárosi vasútvonalon - a lajosmizsei kivételével - csak ezek és az ugyancsak korszerű FLIRT járművek közlekednek majd.</aside>
      <p>A KISS és a FLIRT motorvonatok közlekedtetésével európai színvonalú szolgáltatást lehet majd nyújtani a fővárosi elővárosi fogalomban, amelyet a MÁV utasainak fele vesz igénybe.</p>
      <p>A magyar kormány támogatta, hogy a vasúttársaság még huszonegy KISS motorvonatot rendeljen a gyártótól,</p>
      <blockquote>ezzel a másfél évvel ezelőtt létrejött keretszerződésben szereplő mind a negyven KISS motorvonatot megrendelték</blockquote>
      <p>- ismertette.</p>
      <figure>
        <img src="https://cdn.nwmgroups.hu/s/img/i/1907/20190719kiss-motorvonat-dunakeszi1.jpeg?w=644&amp;h=322"/>
        <figcaption>Kigördül a MÁV-Start megrendelésére készült első nagykapacitású KISS emeletes motorvonat a Dunakeszi Járműjavító gyártócsarnokából<cite>Forrás: MTI/Máthé Zoltán</cite></figcaption>
      </figure>
      <p>Homolya Róbert azt mondta, hogy hogy a társaság a vasút versenyképességének növelése érdekében jelentős pályafejlesztést hajtanak végre. Példaként említette, hogy jövő tavasztól teljes egészében felújítják a Nyugati pályaudvar és Kőbánya-Kispest közötti szakaszt, valamint folytatják az ötven állomás felújításáról szóló programot,</p>
      <p>
        <mark>valamint jövőre 375 új jegykiadó automatát helyeznek üzembe.</mark>
      </p>
      <p>Kerékgyártó József, a MÁV-Start Zrt. vezérigazgatója a sajtótájékoztatón elmondta, hogy a negyven KISS emeletes motorvonat és a 123 korszerű FLIRT jármű közlekedtetése 50 ezer ülőhely-kapacitást jelent majd.</p>
      <aside>Ezzel mintegy 40 ezer autót lehet kiváltani a közúti forgalomból.</aside>
      <p>A vasút az egyik legbiztonságosabb és legkörnyezetbarátabb közlekedési forma, a modern motorvonatok forgalomba állítása is segít abban, hogy vasút a kor követelményeinek megfelelő, megbízható szolgáltatást tudjon nyújtani - emelte ki.</p>
      <blockquote>Az első ütemben érkező emeletes vonatok a két legforgalmasabb, a Budapest-Nyugati-Vác-Szob, valamint a Budapest-Nyugati-Cegléd-Szolnok elővárosi vonalon állnak forgalomba majd</blockquote>
      <p>- tájékoztatott a MÁV.</p>
      <p>A KISS emeletes motorvonat tágas, légkondicionált utasterében hatszázan tudnak ülve utazni, az oldalankénti tizenkét ajtó pedig megkönnyíti és gyorsítja a fel- és leszállást.</p>
      <p>A már legyártott két KISS motorvonaton a velimi (Csehország) tesztpályán klímateszteket, a németországi Minden településen pedig menetdinamikai teszteket végeznek. A Nyugati pályaudvaron bemutatott jármű hétfőn indul hazai hatósági tesztekre, két másik jármű pedig teszt előtti üzembe helyezés alatt áll Dunakeszin - tájékoztatott a MÁV közleményében.</p>
    </article>
  </body>
</html>