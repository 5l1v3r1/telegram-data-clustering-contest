<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/erc-condiciona-la-investidura-de-sanchez-a-una-taula-de-negociacio-entre-governs/noticia/2965479/"/>
    <meta property="og:site_name" content="CCMA"/>
    <meta property="article:published_time" content="2019-11-23T12:10:00+00:00"/>
    <meta property="og:title" content="ERC condiciona la investidura de Sánchez a una taula de negociació entre governs"/>
    <meta property="og:description" content="Les bases del PSOE i de Podem voten si donen suport a la coalició de govern, i les d'ERC votaran dilluns quina serà la posició dels republicans en la investidura"/>
  </head>
  <body>
    <article>
      <h1>ERC condiciona la investidura de Sánchez a una taula de negociació entre governs</h1>
      <h2>Les bases del PSOE i de Podem voten si donen suport a la coalició de govern, i les d'ERC votaran dilluns quina serà la posició dels republicans en la investidura</h2>
      <address><time datetime="2019-11-23T12:10:00+00:00">23 Nov 2019, 12:10</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/2/1/1574510458812.jpg"/>
        <figcaption>El vicepresident Pere Aragonès reclama al PSOE una taula de negociació política "entre institucions"</figcaption>
      </figure>
      <p>Les bases del <b>PSOE</b> i de Podem voten al llarg d'aquest dissabte, i en el cas de la formació morada fins dimecres, si donen suport a la coalició de govern entre els dos partits.</p>
      <p>Dilluns, <b>Esquerra Republicana</b> també farà una consulta a la seva militància. Els republicans votaran via telemàtica a la pregunta: "Estàs d'acord a rebutjar la investidura de Pedro Sánchez si prèviament no hi ha hagut acord per abordar el conflicte polític amb l'Estat a través d'una taula de negociació?"</p>
      <p>La pregunta que els socialistes han de respondre és "Dones suport a l'acord entre el PSOE i Unides Podem per formar un govern progressista de coalició"? Els militants del PSOE poden <b>votar</b> <b>de forma presencial o per internet</b> des d'aquest matí a primera hora i fins a les 8 del vespre a les agrupacions municipals o de districte. Aquesta nit, el PSOE ja donarà a conèixer els resultats.</p>
      <figure>
        <img src="https://www.ccma.cat/multimedia/jpg/0/5/1574505915750.jpg"/>
      </figure>
      <p> </p>
      <p>El secretari general del PSOE, Pedro Sánchez, ha votat a quarts d'onze del matí a Pozuelo de Alarcón. Els estatuts del partit l'obliguen a sotmetre l'acord a la militància i el president del govern espanyol en funcions està convençut que li deixarà les mans lliures per donar el vistiplau a la coalició.</p>
      <p><b>Socialistes i Esquerra Republicana</b> començaran a parlar sobre la investidura de Pedro Sánchez des de <b>posicions molt confrontades</b>. Les dues formacions discrepen que l'autodeterminació o els presos hagin de formar part de les converses.</p>
      <p>Per a <b>José Zaragoza</b>, diputat socialista al Congrés, la prioritat és <b>desbloquejar la formació de govern</b> a l'Estat. En canvi, el vicepresident del Govern i coordinador nacional d'ERC, Pere Aragonès, ha instat aquest dissabte al PSOE a garantir una mesa de <b>negociació política entre institucions</b> per aconseguir el vot favorable dels republicans.<br/> </p>
      <p>
        <b>Aragonès: "Negociació amb les institucions de Catalunya"</b>
      </p>
      <p>Per Aragonès, cal buscar una sortida política "entre institucions", "que no serà fàcil ni ràpida", però assegura que tampoc es pot fer un diàleg per "perdre temps". El republicà recorda al PSOE que<b> els vots d'ERC són necessaris per a la investidura </b>de Pedro Sánchez i .</p>
      <blockquote>"Els vots d'ERC són necessaris per tal que hi hagi investidura. Nosaltres defensarem els interessos dels nostres electors i, sobre tot, una sortida política al conflicte que tenim. Una mesa de negociació per trobar una sortida política, no per guanyar temps, no per anar entretenint el personal, per trobar una solució política". "Nosaltres sempre hem defensat el mateix. El debat ha de ser entre institucions perquè el debat entre partits ja hi és. Entre institucions per tal de representar el conjunt de la ciutadania de Catalunya i de l'Estat. La nostra solució sempre serà l'exercici del dret a l'autodeterminació. Sabem que això no serà fàcil, no serà de la nit al dia. Ara tenim l'oportunitat de forçar-los que s'asseguin a una taula de negociació amb les institucions de Catalunya. Si això no és possible, doncs ERC es mantindrà en el "no" a la investidura".</blockquote>
      <p> </p>
      <p>
        <b>Iceta: "Hi ha un escenari de diàleg"</b>
      </p>
      <p>El primer secretari dels socialistes catalans, <b>Miquel Iceta</b>, ha votat a l'agrupació socialista del barri de Sant Martí. En total, hi ha 104 taules repartides per tot el territori. Segons dades del partit, aquest matí ja havien votat telemàticament 900 persones. En total poden votar 14.200 afiliats al PSC.</p>
      <p>De com ha de ser el diàleg sobre Catalunya, que Esquerra exigeix per canviar el seu no a la investidura, Iceta ha afirmat que el que és important és <b>que hi hagi diàleg</b>:</p>
      <blockquote>"Hi ha un escenari de diàleg que a nosaltres ens agrada molt perquè és el més net i transparent que és el parlamentari, que recordem que a Madrid la legislatura anterior s'havia constituït una comissió de revisió del model territorial, però va haver-hi partits que van decidir no participar-hi". "Després hi ha el diàleg entre governs, aquest ja té uns instruments molt formalitzats com la comissió Estat-Generalitat, que pot ser també un bon instrument de diàleg". "I després encara hi ha un tercer, més flexible, que és la negociació entre forces polítiques. Si estem d'acord que només el diàleg ens permetrà solucionar el problema, trobar la fórmula més idònia no ha de ser un problema insalvable, ni molt menys".</blockquote>
      <p>
        <b>Podem vota telemàticament</b>
      </p>
      <p>En el cas d'Unides Podem, la votació és només per internet i tenen de temps des d'avui fins dimecres, 27 de novembre, a les 10 del matí. La pregunta dels morats és "Estàs d'acord que participem en un govern de coalició en els termes acordats entre Sánchez i Iglesias, sí o no?"</p>
      <p>També dilluns que ve, ERC farà una consulta a la seva militància. Els republicans faran la consulta per via telemàtica i caldrà respondre a la pregunta: "Estàs d'acord a rebutjar la investidura de Pedro Sánchez si prèviament no hi ha hagut acord per abordar el conflicte polític amb l'Estat a través d'una taula de negociació?"</p>
    </article>
  </body>
</html>