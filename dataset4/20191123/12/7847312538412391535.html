<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474322-niemcy-lobbuja-w-usa-przeciwko-sankcjom-na-nord-stream-2"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T12:11:23+00:00"/>
    <meta property="og:title" content="Niemcy aktywnie lobbują w USA przeciwko sankcjom na NS2! &quot;Bild&quot; oskarża: Spółka ma wyjątkowo dobry dostęp do Urzędu Kanclerskiego"/>
    <meta property="og:description" content="Gdyby sankcje zostały wprowadzone przed 31 grudnia 2019 roku, doprowadziłoby to do opóźnienia realizacji projektu o 5 lat."/>
  </head>
  <body>
    <article>
      <h1>Niemcy aktywnie lobbują w USA przeciwko sankcjom na NS2! "Bild" oskarża: Spółka ma wyjątkowo dobry dostęp do Urzędu Kanclerskiego</h1>
      <address><time datetime="2019-11-23T12:11:23+00:00">23 Nov 2019, 12:11</time> by <a rel="author" href="https://wpolityce.pl/autorzy/526-w-prasie-swiatowej" target="_blank">w Prasie Światowej</a></address>
      <p>
        <b>Niemiecki dziennik „Bild” oskarżył w sobotę niemiecki rząd o prowadzenie działań dyplomatycznych w USA, których celem jest zapobieżenie nałożeniu sankcji na firmy biorące udział w budowie Nord Stream 2 (NS2).</b>
      </p>
      <p>CZYTAJ TEŻ: <a href="https://wpolityce.pl/gospodarka/472080-172-mln-zl-kary-za-ns2-dla-gazpromu-i-pieciu-innych-spolek">172 mln zł kary kary za gazociąg Nord Stream 2! UOKiK: Gazprom i pięć innych spółek zapłaci za nieudzielenie informacji</a></p>
      <p>
        <a href="https://wpolityce.pl/swiat/473442-saryusz-wolski-mozliwa-jest-iii-wojna-swiatowa">Saryusz-Wolski: „Szef sztabu armii brytyjskiej powiedział, że możliwa jest III wojna światowa wywołana przez Rosję”</a>
      </p>
      <p>
        <a href="https://wpolityce.pl/polityka/473181-mularczyk-marszalek-grodzki-chce-jechac-donosic-na-polske">Mularczyk: Marszałek Grodzki chce jechać donosić na Polskę zamiast szukać poparcia wśród senatorów USA dla sankcji ws. NS2</a>
      </p>
      <p>Gazeta powołuje się przy tym na dokument „zachodnioeuropejskiej służby wywiadowczej”.</p>
      <p>W analizie, do której dotarł „Bild”, czytamy, że spółce córce Gazpromu, Nord Stream 2 AG, „udało się uzyskać wyjątkowo dobry dostęp do Urzędu Kanclerskiego” i zapewnić sobie „w sprawie Nord Stream 2 wsparcie rządu federalnego wobec USA”.</p>
      <p>Wsparcie to ma polegać na „lobbowaniu w Waszyngtonie przeciwko amerykańskim sankcjom na Nord Stream 2” - w tym na wysłaniu przez kanclerz Angelę Merkel do USA negocjatora, który miał za zadanie opóźnienie wprowadzenia ewentualnych sankcji.</p>
      <p><b>Gdyby sankcje zostały wprowadzone przed 31 grudnia 2019 roku, „doprowadziłoby to do opóźnienia realizacji projektu o 5 lat” - cytuje raport wywiadu „Bild”</b>. Chociaż projekt znajduje się już w końcowej fazie, to wycofanie się z niego w tym momencie z powodu zagrożenia sankcjami specjalistycznych firm z Szwajcarii i Włoch miałoby poważne konsekwencje.</p>
      <blockquote>
        <b>Bez amerykańskich sankcji gazociąg będzie gotowy następnej jesieni</b>
      </blockquote>
      <p>— przewiduje analiza.</p>
      <p>Jak pisze „Bild” aktywnie przeciwko sankcjom działa też niemiecka ambasador w Waszyngtonie Emily Haber przekonując zarówno Republikanów jak i Demokratów w Kongresie, że <b>ewentualne sankcje odbiją się negatywnie na europejskim bezpieczeństwie energetycznym</b> oraz „będą stanowić zagrożenie dla relacji transatlantyckich”.</p>
      <p>Z ustaleń tabloidu wynika, że również ministerstwo gospodarki i energii RFN, na czele którego stoi zaufany współpracownik Angeli Merkel, Peter Altmaier, regularnie wysyła do USA wysokich rangą urzędników, by „za wszelką cenę zapobiec sankcjom przeciwko Nord Stream 2”.</p>
      <p><b>Na działania niemieckiego rządu nieprzychylnie patrzy Komisja Europejska.</b> Anonimowy urzędnik KE cytowany przez „Bilda” mówi wprost, że Berlin w przypadku NS2 powiela argumentację Kremla. W narracji rosyjskich państwowych mediów „USA sprzeciwiają się budowie gazociągu, ponieważ chcą zniszczyć swojego głównego konkurenta gospodarczego - Europę” - mówi rozmówca najpoczytniejszej gazety nad Renem.</p>
      <blockquote>Rząd RFN przejmuje to stanowisko (…) i komunikuje je partnerom po obu stronach Atlantyku</blockquote>
      <p>— dodaje.</p>
      <p>Jednocześnie, niemiecki rząd regularnie podkreśla, że gazociąg jest przedsięwzięciem komercyjnym, a nie politycznym.</p>
      <p>wkt/PAP</p>
    </article>
  </body>
</html>