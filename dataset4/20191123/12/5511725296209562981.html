<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/bobsleigh/melbardis-un-dambis-izcina-sudrabu-ek-pirmajas-sacensibas.d?id=51663195"/>
    <meta property="og:site_name" content="DELFI"/>
    <meta property="article:published_time" content="2019-11-23T12:27:36+00:00"/>
    <meta property="og:title" content="Melbārdis un Dambis izcīna sudrabu EK pirmajās sacensībās "/>
    <meta property="og:description" content="Latvijas bobsleja divnieks Oskars Melbārdis un Intars Dambis sestdien izcīnīja otro vietu Eiropas kausa (EK) pirmajās sacensībās, kas norisinājās Norvēģijā."/>
  </head>
  <body>
    <article>
      <h1>Melbārdis un Dambis izcīna sudrabu EK pirmajās sacensībās </h1>
      <address><time datetime="2019-11-23T12:27:36+00:00">23 Nov 2019, 12:27</time> by <a rel="author">LETA</a></address>
      <p>
        <b>Latvijas bobsleja divnieks <a href="https://www.delfi.lv/temas/oskars-melbardis">Oskars Melbārdis</a> un <a href="https://www.delfi.lv/temas/intars-dambis">Intars Dambis</a> sestdien izcīnīja otro vietu Eiropas kausa (EK) pirmajās sacensībās, kas norisinājās Norvēģijā.</b>
      </p>
      <p>Par divnieku sacensību uzvarētāju tika kronēti vācieši Maksimilians Ilmans un Georgs Fleišhauers, kuri Latvijas ekipāžu divu braucienu summā apsteidza par 0,11 sekundēm. Trešo vietu izcīnīja Kristiāns Tenteā un Nikolajs Ciprians Daroci no Rumānijas, kuri līderiem zaudēja 0,12 sekundes.</p>
      <p>Melbārža ekipāža pirmajā braucienā finišēja ceturtajā pozīcijā, bet otrajā braucienā izdevās uzrādīt trešo ātrāko laiku.</p>
      <p>Tikmēr 12.pozīciju, līderim zaudējot 1,02 sekundes ieguva Dāvis Kaufmanis un Arnis Bebrišs. Trīs vietas zemāk finišēja Helvijs Babris un Edgars Nemme, līderim piekāpjoties par 1,35 sekundēm. Savukārt Emīls Cipulis un Ivo Dans Kleinbergs ierindojās 19. pozīcijā, pirmajai vietai piekāpjoties par 1,92 sekundēm.</p>
      <p>Kaufmaņa ekipāža pirmajā braucienā bija 12. vietā, bet otrajā pakāpās par pozīciju. Babris ar Nemmi pirmajā piegājienā sasniedza 16. ātrāko laiku, bet otrajā 14., savukārt Cipuļa divnieks abas reizes ierindojās 19. vietā.</p>
      <p>Kopumā sacensībās finišu sasniedza 23 ekipāžas.</p>
      <p>Svētdien sacensības paredzētas arī četrinieku ekipāžām, kurās dalību no Latvijas sportistiem ņems vienīgi Melbārdis.</p>
      <p>D.Kaufmanis pirms divām sezonām bija stūmējs, bet pērn kļuva par pilotu. Latvijas komandu pērn papildinājuši vairāki jauni bobslejisti, tajā skaitā BMX riteņbraucējs Babris un diska metējs L.Kaufmanis, kā arī citi.</p>
      <p>Eiropas kausu sezona šogad vēl turpināsies trijās Vācijas trasēs Altenbergā, Vinterbergā un Kēnigszē.</p>
      <p>Olimpiskais čempions Oskars Melbārdis līdz Jaunajam gadam startēs Eiropā un pēc tam ar treneri lems par Latvijas izlases sastāvu startiem pasaules un Eiropas kausa sacīkstēs janvārī un februārī. Oskara Ķibermaņa un Ralfa Bērziņa ekipāžas jauno sezonu sāks ar pasaules kausa pirmajiem diviem posmiem Leikplesidas trasē ASV.</p>
      <related>
        <h4>Lasi vēl</h4>
        <a href="https://www.delfi.lv/sports/news/winter_sports/bobsleigh/prusis-un-dainis-dukurs-stasta-par-latvijas-komandas-sastavu-sezonas-pirmaja-puse.d?id=51654689"/>
      </related>
    </article>
  </body>
</html>