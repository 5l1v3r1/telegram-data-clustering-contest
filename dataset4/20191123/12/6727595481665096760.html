<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/governor-knows-everything-a-day-before-in-maharashtra722.html"/>
    <meta property="og:site_name" content="DoolNews"/>
    <meta property="article:published_time" content="2019-11-23T12:27:00+00:00"/>
    <meta property="og:title" content="യാത്ര പോലും റദ്ദാക്കി ഗവര്‍ണര്‍ കാത്തിരുന്നു; ഫഡ്‌നാവിസ് എത്തിയപ്പോള്‍ എല്ലാം തയ്യാര്‍; 'മഹാനാടകം' ഇങ്ങനെ"/>
    <meta property="og:description" content="Devendra Fadnavis Governor Maharashtra India മുംബൈ: മഹാരാഷ്ട്രയില്‍ ഇന്നു രാവിലെ ഇങ്ങനെയൊക്കെ നടക്കുമെന്നു ഗവര്‍ണര്‍ ഭഗത് സിങ് കോശ്യാരി ഇന്നലെത്തന്നെ അറിഞ്ഞിരുന്നെന്നു വ്"/>
  </head>
  <body>
    <article>
      <h1>യാത്ര പോലും റദ്ദാക്കി ഗവര്‍ണര്‍ കാത്തിരുന്നു; ഫഡ്‌നാവിസ് എത്തിയപ്പോള്‍ എല്ലാം തയ്യാര്‍; 'മഹാനാടകം' ഇങ്ങനെ</h1>
      <address><time datetime="2019-11-23T12:27:00+00:00">23 Nov 2019, 12:27</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ ഇന്നു രാവിലെ ഇങ്ങനെയൊക്കെ നടക്കുമെന്നു ഗവര്‍ണര്‍ ഭഗത് സിങ് കോശ്യാരി ഇന്നലെത്തന്നെ അറിഞ്ഞിരുന്നെന്നു വ്യക്തമാക്കി റിപ്പോര്‍ട്ടുകള്‍. തന്റെ ദല്‍ഹി സന്ദര്‍ശനം റദ്ദാക്കിയാണ് ഗവര്‍ണര്‍ ഇന്നു രാവിലെ സത്യപ്രതിജ്ഞ നടത്തിയത്.</p>
      <p>മൂന്നുദിവസത്തെ ദല്‍ഹി സന്ദര്‍ശനമാണ് ഗവര്‍ണര്‍ റദ്ദാക്കിയതെന്ന് എന്‍.ഡി.ടി.വി റിപ്പോര്‍ട്ട് ചെയ്തു.</p>
      <p>രാവിലെ ഗവര്‍ണറുടെ വീട്ടിലെത്തി സര്‍ക്കാരുണ്ടാക്കാനുള്ള അവകാശവാദം ദേവേന്ദ്ര ഫഡ്‌നാവിസ് ഉന്നയിക്കുമ്പോള്‍ത്തന്നെ, സത്യപ്രതിജ്ഞ ചെയ്യാനുള്ള പോയിഡവും മൈക്രോഫോണുകളും രാജ്ഭവനില്‍ തയ്യാറായിരുന്നുവെന്ന് ഇന്ത്യാ ടുഡേ റിപ്പോര്‍ട്ട് ചെയ്തു. അപ്പോള്‍ സമയം ഏഴര. തന്റെ കുടുംബാംഗങ്ങളുമായാണ് ഫഡ്‌നാവിസ് രാജ്ഭവനിലെത്തിയത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മഹാരാഷ്ട്ര മുഖ്യമന്ത്രിയായി ദേവേന്ദ്ര ഫഡ്നാവിസ് സത്യപ്രതിജ്ഞ ചെയ്ത് അധികാരമേല്‍ക്കുന്നതിന്റെ കൃത്യം ഒരു മണിക്കൂര്‍ മുന്‍പാണ് കേന്ദ്ര ആഭ്യന്തരമന്ത്രാലയം പ്രത്യേക വിജ്ഞാപനത്തിലൂടെ മഹാരാഷ്ട്രയിലെ രാഷ്ട്രപതി ഭരണം റദ്ദാക്കുന്നത്.</p>
      <related>
        <a href="https://www.doolnews.com/this-is-making-a-mockery-of-the-constitution-congress-leader-digvijay-singh.html?utm_source=doolnews&amp;utm_medium=related"/>
      </related>
      <p>ആഭ്യന്തര മന്ത്രാലയ വിജ്ഞാപനപ്രകാരം പ്രസിഡന്റ് രാം നാഥ് കോവിന്ദ് ഇന്ന് രാവിലെ രാഷ്ട്രപതി ഭരണം റദ്ദാക്കാനുള്ള പ്രഖ്യാപനം ഇറക്കി. കേന്ദ്ര ആഭ്യന്തര സെക്രട്ടറി അജയ് കുമാര്‍ ഭല്ല പുലര്‍ച്ചെ 5.47 നാണ് ഗസറ്റ് വിജ്ഞാപനം പുറപ്പെടുവിച്ചത്.</p>
      <p>170 എം.എല്‍.എമാരുടെ പിന്തുണയോടെ ഭൂരിപക്ഷം തെളിയിക്കുമെന്നാണ് ഏറ്റവും ഒടുവിലായി ബി.ജെ.പി പ്രഖ്യാപിച്ചിരിക്കുന്നത്. അജിത് പവാറിന് എന്‍.സി.പിയിലെ 35 എം.എല്‍.എമാരുടെ പിന്തുണയെന്നും ബി.ജെ.പി നേതാവ് ഗിരീഷ് മഹാജന്‍ അവകാശപ്പെട്ടു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>പിന്തുണയുള്ള എം.എല്‍.എമാരുടെ പട്ടിക അജിത് പവാര്‍ ഗവര്‍ണര്‍ക്ക് കൈമാറും. അജിത് പവാറായിരിക്കും എന്‍.സി.പിയുടെ നിയമസഭാ കക്ഷി നേതാവ്. എന്‍.സി.പിയുടെ എല്ലാ എം.എല്‍.എമാരുടേയും പിന്തുണ അജിത് പവാറിനുണ്ടെന്നുമാണ് ബി.ജെ.പി അവകാശപ്പെടുന്നത്.</p>
      <figure>
        <iframe src="https://www.youtube.com/embed/w7CWMQzJQIA" width="500" height="281" data-service="Youtube" scrolling="no"/>
      </figure>
    </article>
  </body>
</html>