<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1625913/%E0%A6%AE%E0%A7%81%E0%A6%AE%E0%A6%BF%E0%A6%A8%E0%A7%81%E0%A6%B2%E0%A7%87%E0%A6%B0-%E2%80%98%E0%A6%9C%E0%A7%8B%E0%A7%9C%E0%A6%BE-%E0%A6%9A%E0%A6%B6%E0%A6%AE%E0%A6%BE%E2%80%99-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6-%E0%A6%A6%E0%A6%BF%E0%A6%B6%E0%A7%87%E0%A6%B9%E0%A6%BE%E0%A6%B0%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T12:07:00+00:00"/>
    <meta property="og:title" content="মুমিনুলের ‘চশমা’, বাংলাদেশ দিশেহারা"/>
    <meta property="og:description" content="ইডেন গার্ডেনস টেস্টে দ্বিতীয় ইনিংসে ব্যাটিংয়ে নেমে আবারও বিপর্যয়ে বাংলাদেশ। দলের দ্বিতীয় ইনিংসেও কোনো রান করতে পারেননি অধিনায়ক মুমিনুল ইন্দোর টেস্টে তিন দিনের মধ্যে ইনিংস ব্যবধানে হেরেছিল বাংলাদেশ। ইডেন গার্ডেনসে গোলাপি বলে দিবারাত্রির এই টেস্টেও কি ফিরে আসছে সে স্মৃতি? বাংলাদেশের দ্বিতীয় ইনিংসের শুরুটা কিন্তু তেমন ইঙ্গিতই দিচ্ছে। ২৪১ রানে পিছিয়ে থেকে দ্বিতীয় ইনিংসে ব্যাটিংয়ে নেমেছে বাংলাদেশ।..."/>
  </head>
  <body>
    <article>
      <h1>মুমিনুলের ‘চশমা’, বাংলাদেশ দিশেহারা</h1>
      <address><time datetime="2019-11-23T12:07:00+00:00">23 Nov 2019, 12:07</time> by <a rel="author">খেলা ডেস্ক</a></address>
      <hr/>
      <p>ইডেন গার্ডেনস টেস্টে দ্বিতীয় ইনিংসে ব্যাটিংয়ে নেমে আবারও বিপর্যয়ে বাংলাদেশ। দলের দ্বিতীয় ইনিংসেও কোনো রান করতে পারেননি অধিনায়ক মুমিনুল</p>
      <hr/>
      <p>ইন্দোর টেস্টে তিন দিনের মধ্যে ইনিংস ব্যবধানে হেরেছিল বাংলাদেশ। ইডেন গার্ডেনসে গোলাপি বলে দিবারাত্রির এই টেস্টেও কি ফিরে আসছে সে স্মৃতি? বাংলাদেশের দ্বিতীয় ইনিংসের শুরুটা কিন্তু তেমন ইঙ্গিতই দিচ্ছে। ২৪১ রানে পিছিয়ে থেকে দ্বিতীয় ইনিংসে ব্যাটিংয়ে নেমেছে বাংলাদেশ। প্রথম ওভারেই ফিরেছেন ওপেনার সাদমান ইসলাম। মাঝে এক ওভার পর ড্রেসিং রুমের পথ ধরেছেন মুমিনুল হকও।</p>
      <p>আজ দ্বিতীয় দিনে ৯ উইকেটে ৩৪৭ রানে প্রথম ইনিংস ঘোষণা করে ভারত। বাংলাদেশ নিজেদের প্রথম ইনিংসে ৩০.৩ ওভারে ১০৬ রানে অলআউট হয়। এতে প্রথম ইনিংসেই পিছিয়ে পড়তে হয়েছে বিশাল ব্যবধানে। আজ দ্বিতীয় দিনে ন্যূনতম ৪৪ ওভার ব্যাট করতে হবে বাংলাদেশকে। এ অবস্থায় প্রথম ওভারেই সাদমানের ফিরে যাওয়াটা কিন্তু ম্যাচ দুই দিনেই শেষ হয়ে যাওয়ার পূর্বাভাস। ইশান্তের বলে এলবিডব্লিউয়ের শিকার হয়ে ফিরেছেন সাদমান (০)। এ প্রতিবেদন লেখা পর্যন্ত ২ উইকেটে ৬ রান তুলেছে বাংলাদেশ। আপাতত ম্যাচটা তৃতীয় দিনে টেনে নেওয়ার পথ দেখতে কষ্টই হচ্ছে সফরকারিদের।</p>
      <p>অধিনায়ক মুমিনুল হকও সুবিধা করতে পারেননি। ইনিংসের তৃতীয় ওভারে আউট হয়েছেন সেই ইশান্তের বলেই। সাদমান ৫ বল খেললেও তাঁর চেয়ে একটি বল বেশি খেলতে পেরেছেন মুমিনুল। যদিও স্কোর দুজনেরই সমান—০। প্রথম ইনিংসেও শূন্য রানে আউট হওয়ায় ‘পেয়ার’ বা চশমা পেলেন মুমিনুল। উইকেটে রয়েছেন ইমরুল কায়েস ও মোহাম্মদ মিঠুন। চারে ব্যাটিং করতে এসেছেন মিঠুন। অথচ বাংলাদেশ দলের সেরা ব্যাটসম্যান হিসেবে স্বীকৃত মুশফিকুর রহিম এখনো ড্রেসিং রুমে। দলের এমন বিপর্যয় রুখতে মুশফিকের আগের নামা উচিত ছিল কি না, সে প্রশ্ন থেকেই যায়।</p>
    </article>
  </body>
</html>