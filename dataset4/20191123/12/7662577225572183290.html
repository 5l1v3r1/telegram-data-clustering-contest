<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/kazde-ctvrte-dite-v-nemecku-trpi-nejakym-typem-psychicke-poruchy-tvrdi-studie.A191123_120359_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-23T12:59:00+00:00"/>
    <meta property="og:title" content="Alarmující studie: Každé čtvrté dítě v Německu trpí psychickými poruchami"/>
    <meta property="og:description" content="Data, která od zhruba 800 000 dětí a dospívajících sesbírala jedna z německých pojišťoven, potvrzují, že každé čtvrté dítě narozené u našich západních sousedů trpí některou mentální poruchou. Jedná se o případy, které často končí dlouhodobým pobytem v nemocnici či léčebně."/>
  </head>
  <body>
    <article>
      <h1>Alarmující studie: Každé čtvrté dítě v Německu trpí psychickými poruchami</h1>
      <address>
        <time datetime="2019-11-23T12:59:00+00:00">23 Nov 2019, 12:59</time>
      </address>
      <p>
        <mark>BERLÍN</mark>
        <b> Data, která od zhruba 800 000 dětí a dospívajících sesbírala jedna z německých pojišťoven, potvrzují, že každé čtvrté dítě narozené u našich západních sousedů trpí některou mentální poruchou. Jedná se o případy, které často končí dlouhodobým pobytem v nemocnici či léčebně.</b>
      </p>
      <related>
        <a href="https://www.lidovky.cz/relax/zdravi/ubytek-svetla-prinasi-deprese.A191106_102354_ln-zdravi_ape"/>
      </related>
      <p>Průzkum, jehož výsledky zveřejnila pojišťovna DAK ve čtvrtek, probíhal mezi lety 2016 a 2017. Podle výsledků, které <u><a href="https://www.dw.com/en/germany-1-in-4-children-suffers-from-mental-illness/a-51377229">Deutsche Welle</a></u> označilo za alarmující, vykazuje 24 procent známky psychické poruchy. Například depresí však trpí „pouze“ méně než dvě procenta nezletilých mezi 10 a 17 lety a zhruba 2,2 trápí úzkosti.</p>
      <p>Ačkoliv se zdánlivě jedná o malé procento obyvatelstva, jde o asi 238 000 děti, které tyto poruchy trápí.  Podle studie jsou k psychickým poruchám (především depresi) mnohem náchylnější děvčata.</p>
      <p>Lékaři předepsali nějaký druh antidepresiv v roce 2017 zhruba 17 procentům nezletilých pacientů. Až osm procent nemocných skončilo na léčení, přičemž průměrný čas strávený v léčebném zařízení byl 39 dní. Čtvrtina těchto pacientů navíc bude potřebovat dodatečnou léčbu.</p>
      <p>„Očividně máme díry v kvalitě následné léčby, kterou pacienti podstupují po léčbě na psychyatrii. Míra rehospitalizace dosahující 24 % je naprosto alarmující,“ uvedl šéf DAK Andreas Strom.</p>
      <p>Čím konkrétně jsou psychické problémy způsobeny, se nedá přesně popsat. Existují případy, kdy se problémy objeví například po šikaně ve škole. Děti s chronickými psychickými poruchami navíc jsou mnohem náchylnější ke zmíněné depresi či úzkostem. Podobně jsou na tom také děti, jejichž rodiče trpí některou poruchou nebo jsou závislí na drogách.</p>
      <p>„Riziko deprese je u jisté skupiny mladistvých vyšší než je běžné. Takové děti často své problémy skrývají, protože se za ně třeba stydí. Trpí v tichosti a dlouho trvá, než se jim dostane opravdové diagnózy a správné péče,“ uvedl Storm. „Starší lidé musí mnohem lépe vnímat, jak se děti kolem nich chovají. Ať už se jedná o rodiče, učitele či vychovatele v zájmových kroužcích.“</p>
    </article>
  </body>
</html>