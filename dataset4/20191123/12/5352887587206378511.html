<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/laisvalaikis/bulvaras/bulvaras-nezinodami-istorijos-paisto-nesamones-1751912/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T12:01:00+00:00"/>
    <meta property="og:title" content="Bulvaras: Nežinodami istorijos paisto nesąmones"/>
    <meta property="og:description" content="Reklama"/>
  </head>
  <body>
    <article>
      <h1>Bulvaras: Nežinodami istorijos paisto nesąmones</h1>
      <address><time datetime="2019-11-23T12:01:00+00:00">23 Nov 2019, 12:01</time> by <a rel="author">„Bulvaro" inf.</a></address>
      <p>Reklama</p>
      <p>Senas klaipėdietis Liutauras skaitė skaitė paistalus žiniasklaidoje apie tai, kad "Klasco" vadovybė nežino, iš kur prie uosto tvoros žemėje atsirado chromo. Galų gale neiškentė žmogus ir užsipuolė "Vakarų ekspresą", kam šis rašąs nesąmones.</p>
      <p>Mat ponas Liutauras prieš 15 metų dirbo Lietuvos geležinkelio atkarpoje "Klasco" teritorijoje ir žino, kad tada pagrindinis krovinys uoste buvo ferochromo (geležies lydinys su chromu, kurio lydinyje yra 60-85 proc.) rūda. Vyras prisimena, kad be specialių respiratorių buvo neįmanoma dirbti - krovos metu chromo debesys gaubė uostą, o Švyturio gatvės namų palanges sodriai nusėsdavo dulkės. Tikėtina, kad ne savo sapną pasakojo vyras.</p>
      <p>Praėjo tik 15 metų, o tai jau visi pamiršo ir kad stebisi - esą iš kur tas chromas galėtų būti dirvožemyje prie uosto tvoros. Suprantama, kad jo buvo ir anksčiau, bet, ko gero, matavimo priemonės dar nebuvo tokios tobulos, tad ir nerodydavo, kiek kartų viršijama leistina jo norma.</p>
      <p>Ne, niekas nesako, kad ir dabar "Klasco" teritorijoje kraunamas chromas, o ne geležies rūdos granulės, bet istoriją žinoti reikia.</p>
      <p>Moralas: įmonių vadovams turėtų būti vedami mokami įmonės istorijos kursai.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/laisvalaikis/bulvaras/bulvaras-skaudina-neisnaudotos-progos-1751625/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/bulvaras-kelione-i-tilze-stebes-visa-matanti-briedzio-akis-1751339/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/bulvaras-seniai-laikas-susisiekimo-ministerija-perkelti-i-klaipeda-1751083/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/bulvaras-in-memoriam-seniesiems-jurininku-prospekto-sviesoforams-1750739/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/bulvaras-isbego-bet-laimei-ne-kretingiskis-1750097/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/bulvaras-pajuto-adatu-malonuma-1749885/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/bulvaras-kur-deti-karini-laiva-1749264/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/bulvaras-fortum-palace-laukia-klaipedieciu-ideju-1748890/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>