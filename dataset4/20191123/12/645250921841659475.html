<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/koinonia/irakleio-eleytheros-o-giatros-me-to-fakelaki-pire-anavoli/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-23T12:54:12+00:00"/>
    <meta property="og:title" content="Ηράκλειο: Ελεύθερος ο γιατρός με το φακελάκι -Πήρε αναβολή"/>
    <meta property="og:description" content="Ελεύθερος αφέθηκε νωρίς το μεσημέρι του Σαββάτου (23/11/2019) ο γιατρός που συνελήφθη από την αστυνομία μετά από καταγγελία για φακελάκι. Ο γιατρός"/>
  </head>
  <body>
    <article>
      <h1>Ηράκλειο: Ελεύθερος ο γιατρός με το φακελάκι -Πήρε αναβολή</h1>
      <address><time datetime="2019-11-23T12:54:12+00:00">23 Nov 2019, 12:54</time> by <a rel="author">stergios</a></address>
      <p>Ελεύθερος αφέθηκε νωρίς το μεσημέρι του Σαββάτου (23/11/2019) ο γιατρός που συνελήφθη από την αστυνομία μετά από καταγγελία για φακελάκι.</p>
      <p>Ο γιατρός βρέθηκε ενώπιον του Εισαγγελέα, που του άσκησε δίωξη για δωροληψία κατ’εξακολούθηση και τον παρέπεμψε έπειτα στο Αυτόφωρο για την εκδίκαση της υπόθεσης. Ο ίδιος μέσω του δικηγόρου του ζήτησε και έλαβε αναβολή για τις 28 Νοεμβρίου, όπως αναφέρει και το cretalive.</p>
      <p>Υπενθυμίζεται ότι ο γιατρός συνελήφθη την Παρασκευή (22.11.2019) από άνδρες της Ασφάλειας Ηρακλείου, στο πλαίσιο του αυτοφώρου μετά και από σχετική καταγγελία ασθενή εναντίον του. Ο ίδιος κρατήθηκε στο Αστυνομικό Μέγαρο και σήμερα μετέβη στον Εισαγγελέα, όπου ζήτησε και έλαβε αναβολή για την ερχόμενη εβδομάδα.</p>
      <p>Να σημειωθεί ότι μετά και την σύλληψή του ο γιατρός τέθηκε σε αργία από την διοίκηση του Πανεπιστημιακού Νοσοκομείου Ηρακλείου.</p>
      <p>
        <b>«Επιεικώς ύποπτη καταγγελία»</b>
      </p>
      <p>Το βράδυ της Παρασκευής (22.11.2019), ο δικηγόρος του Γιώργος Κοκοσάλης, χαρακτήρισε «ύποπτη την καταγγελία» σε βάρος του εντολέα του.</p>
      <p>«Είναι πολύ ανορθόδοξη η ιστορία που διηγείται ο καταγγέλλων περί της εξέλιξης του συμβάντος», επισημαίνει ο νομικός, αναφέροντας:</p>
      <p>
        <i>«Για μας όλη αυτή η ιστορία κρίνεται επιεικώς ύποπτη. Ανάμεσα στα φερόμενα ωφελήματα και στην επέμβαση που εκτέλεσε ο γιατρός δέκα ημέρες πριν, και η οποία ολοκληρώθηκε επιτυχώς, δεν μπορεί να τεκμηριωθεί σχέση αντιπαροχής. Και είναι ύποπτος και ο χρόνος που έγινε όλο αυτό το συμβάν.</i>
      </p>
      <p>
        <i>Είναι πολύ ανορθόδοξη η ιστορία που διηγείται ο καταγγέλλων περί της εξέλιξης του συμβάντος και δημιουργεί εύλογα ερωτηματικά αφού σύμφωνα πάντα με την κατάθεση του ο εντολέας μου δεν λαμβάνει χρήματα για την επίσπευση της επέμβασης ως επείγουσας, δεν λαμβάνει χρήματα πριν την εγχείριση, δεν λαμβάνει χρήματα ούτε και μετά την επέμβαση και περίπου δέκα μέρες μετά ο καταγγέλλων μπαίνει στο γραφείο του γιατρού και του πετάει ένα φάκελο, τον οποίον πριν προλάβει να ανοίξει, τον κατάσχουν οι άνδρες της Αστυνομίας που συνοδεύουν τον ασθενή.</i>
      </p>
      <p>
        <i>Όλο αυτό ακούγεται λογικό;</i>
      </p>
      <p>
        <i>Είμαστε σίγουροι ότι η Δικαιοσύνη θα ερευνήσει όλα τα πιθανά σενάρια και θα αποδώσει τις αντίστοιχες ευθύνες όπου αντιστοιχούν. Και ο νοών νοείτω».</i>
      </p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/ipourgeia/koinoniko-merisma-einai-episimo-poio-poso-tha-dothei-quot-stocheymena-quot/"/>
        <a href="https://www.aftodioikisi.gr/ipourgeia/opeka-epidoma-paidioy-pote-tha-fanoyn-stis-trapezes-ta-chrimata/"/>
        <a href="https://www.aftodioikisi.gr/ergasiaka-ypallilwn-ota/ergazomenoi-d-vyrona-ti-lene-gia-to-sovaro-peristatiko-se-dimotiko-paidiko-stathmo/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/asfalistika/monimo-to-merisma-gia-2-5-ekat-syntaxioychoys-erchetai-diataxi-ekplixi/"/>
        <a href="https://www.aftodioikisi.gr/koinonia/ektakto-deltio-gia-ton-giryoni-erchontai-kataigides-kai-anemoi-10-mpofor/"/>
        <a href="https://www.aftodioikisi.gr/koinonia/athina-xilonei-ta-christoygenniatika-asterakia-o-kostas-mpakogiannis/"/>
      </related>
    </article>
  </body>
</html>