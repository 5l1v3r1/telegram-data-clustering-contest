<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/thasos-amesa-metra-gia-ti-thorakisi-toy-nisioy-apo-nea-kakokairia-exetase-kybernitiko"/>
    <meta property="og:site_name" content="The Pressroom"/>
    <meta property="article:published_time" content="2019-11-23T12:59:51+00:00"/>
    <meta property="og:title" content="Θάσος: Άμεσα μέτρα για τη θωράκιση του νησιού από νέα κακοκαιρία εξέτασε το κυβερνητικό κλιμάκιο (ΦΩΤΟ)"/>
    <meta property="og:description" content="Τα άμεσα μέτρα θωράκισης του νησιού προκειμένου να μπορέσει να αντιμετωπίσει το νέο κύμα κακοκαιρίας που θα χτυπήσει από την επόμενη εβδομάδα, εξετάστηκαν στη διάρκεια σύσκεψης που πραγματοποιήθηκε στη Θάσο παρουσία του υπουργού Εθνικής Άμυνας, Νίκου Παναγιωτόπουλου, του υφυπουργού Εσωτερικών Θόδωρο Λιβάνιου, του περιφερειάρχη Ανατολικής Μακεδονίας Θράκης, Χρήστου Μέτιου, αιρετών της τοπικής αυτοδιοίκησης και υπηρεσιακών παραγόντων. Ο κ. Παναγιωτόπουλος έκανε επιτόπια αυτοψία σε πολλά σημεία του νησιού που επλήγησαν από τις ισχυρές και συνεχιζόμενες βροχοπτώσεις του τελευταίου 24ωρου υπογραμμίζοντας την ανάγκη λήψης άμεσων μέτρων τις επόμενες ώρες ώστε να μπορέσει η Θάσος να αντιμετωπίσει το νέο κύμα κακοκαιρίας που σύμφωνα με την ΕΜΥ θα επηρεάσει εκ νέου την περιοχή του βορειοανατολικού Αιγαίου."/>
  </head>
  <body>
    <article>
      <h1>Θάσος: Άμεσα μέτρα για τη θωράκιση του νησιού από νέα κακοκαιρία εξέτασε το κυβερνητικό κλιμάκιο (ΦΩΤΟ)</h1>
      <address>
        <time datetime="2019-11-23T12:59:51+00:00">23 Nov 2019, 12:59</time>
      </address>
      <slideshow>
        <figure>
          <img src="https://www.thepressroom.gr/sites/default/files/styles/article/public/2019-11/THASOS27.jpg?itok=RbTNp-oT"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos51.jpg?itok=CeGSGeAS"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos53.jpg?itok=sJ0Vc-3k"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos54.jpg?itok=7RKnjamr"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos55.jpg?itok=YrVrzmB8"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos57.jpg?itok=3DZ_Pr7L"/>
        </figure>
      </slideshow>
      <p>
        <b>Τα άμεσα μέτρα θωράκισης του νησιού προκειμένου να μπορέσει να αντιμετωπίσει το νέο κύμα κακοκαιρίας που θα χτυπήσει από την επόμενη εβδομάδα, εξετάστηκαν στη διάρκεια σύσκεψης που πραγματοποιήθηκε στη <a href="https://www.thepressroom.gr/tags/thasos">Θάσο</a> παρουσία του υπουργού Εθνικής Άμυνας, Νίκου Παναγιωτόπουλου, του υφυπουργού Εσωτερικών Θόδωρο Λιβάνιου, του περιφερειάρχη Ανατολικής Μακεδονίας Θράκης, Χρήστου Μέτιου, αιρετών της τοπικής αυτοδιοίκησης και υπηρεσιακών παραγόντων.</b>
      </p>
      <p>Ο κ. Παναγιωτόπουλος έκανε επιτόπια αυτοψία σε πολλά<a href="https://www.thepressroom.gr/ellada/dramatiki-i-katastasi-sti-thaso-yperheilise-kentriko-rema-tis-potamias-sygklonistikes"> σημεία του νησιού που επλήγησαν από τις ισχυρές και συνεχιζόμενες βροχοπτώσεις</a> του τελευταίου 24ωρου υπογραμμίζοντας την<b> ανάγκη λήψης άμεσων μέτρων τις επόμενες ώρες ώστε να μπορέσει η Θάσος να αντιμετωπίσει το νέο κύμα κακοκαιρίας</b> που σύμφωνα με την ΕΜΥ <a href="https://www.thepressroom.gr/ellada/ektakto-deltio-epikindynon-kairikon-fainomenon-poy-kai-pos-tha-htypisei-o-giryonis">θα επηρεάσει εκ νέου την περιοχή του βορειοανατολικού Αιγαίου</a>.</p>
      <p><b>«Κρίνεται επιβεβλημένη η ανάγκη»</b>, τόνισε ο υπουργός Εθνικής Άμυνας, <b>«να απομακρυνθούν όλα τα φερτά υλικά ώστε να ελευθερωθούν οι κοίτες των χειμάρρων και των καναλιών προκειμένου να βρίσκουν διέξοδο τα νερά.</b> Επίσης, πρέπει να αποκατασταθούν και οι γέφυρες σε πολλές σημεία οικισμών. Σε δεύτερη φάση επιβάλλεται να γίνει ο καλύτερος δυνατός σχεδιασμός για τη δημιουργία ενός ολοκληρωμένου συστήματος αντιπλημμυρικών έργων στο νησί. Δυστυχώς, θα πρέπει να μάθουμε να ζούμε με τα έκτακτα καιρικά φαινόμενα που πλέον είναι τακτικά και να μπορούμε να τα αντιμετωπίσουμε. Όλοι οι φορείς, τα φυσικά πρόσωπα, οι αιρετοί έχουν τη δική τους συνεισφορά στην αντιμετώπιση των προβλημάτων που δημιουργεί η κακοκαιρία αλλά και των λύσεων που επιβάλλεται να δοθούν».</p>
      <p>Ο κ. Παναγιωτόπουλος υπογράμμισε ότι <b>από νωρίς το πρωί βρίσκεται στο νησί της Θάσου και ο διοικητής του Γ’ Σώματος Στρατού</b>, <b>ο οποίος έχει αναπτύξει τρία κλιμάκια με μηχανήματα και το αντίστοιχο προσωπικό προκειμένου να γίνουν όλες οι απαραίτητες εργασίες. </b>«Εκείνο που επιβάλλεται να γίνει άμεσα επαναλαμβάνω», σημείωσε με έμφαση, «είναι να υπάρξει συντονισμός όλων των εμπλεκόμενων φορέων και του στρατού ώστε να απομακρυνθούν οι φερτές ύλες και ν’ ανοιχθούν ρέματα και κανάλια».</p>
      <p>Ο περιφερειάρχης Ανατολικής Μακεδονίας και Θράκης σε δηλώσεις του επισήμανε την <b>ανάγκη να προχωρήσουν οι καθαρισμοί των ρεμάτων και των χειμάρρων ώστε να υπάρχει ανεμπόδιστη ροή του νερού, </b>ενώ σημείωσε ότι τα μηχανήματα της περιφέρειας παρεμβαίνουν όπου κρίνεται απαραίτητο ώστε να βελτιωθεί η προσβασιμότητα του οδικού δικτύου του νησιού και να βοηθηθούν οι μετακινήσεις.</p>
      <p>Στην πρωινή επίσκεψη στο νησί της Θάσου τον υπουργό Εθνικής Άμυνας και τον υφυπουργό Εσωτερικών συνόδευσαν ο γενικός γραμματέας Πολιτικής Προστασίας Νίκος Χαρδαλιάς, ο γενικός γραμματέας Υποδομών Γεώργιος Καραγιάννης, ο γενικός γραμματέας Αγροτικής Πολιτικής και Διαχείρισης Κοινοτικών Πόρων Κώστας Μπαγινέτας και ο υπαρχηγός Επιχειρήσεων του Πυροσβεστικού Σώματος Αντιστράτηγος Στέφανος Κολοκούρης.</p>
    </article>
  </body>
</html>