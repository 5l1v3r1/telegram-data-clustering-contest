<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/izredno-opozorilo-centra-za-obvescanje-zvecer-prihajajo-poplave-253012"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T12:21:00+00:00"/>
    <meta property="og:title" content="Izredno opozorilo centra za obveščanje: Zvečer bodo poplave"/>
    <meta property="og:description" content="Uprava za zaščito in reševanje je izdala izredno opozorilo. »Po podatkih Oddelka za hidrološke napovedi in Agencije RS za okolje (Arso) bo morje v soboto ob večerni plimi med 18. in 21. uro popl..."/>
  </head>
  <body>
    <article>
      <h1>Izredno opozorilo centra za obveščanje: Zvečer bodo poplave</h1>
      <h2>Najhujše bo proti večeru in jutri dopoldne.</h2>
      <address><time datetime="2019-11-23T12:21:00+00:00">23 Nov 2019, 12:21</time> by <a rel="author">N. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/23/1658098.jpg"/>
          <figcaption>Poplave v Piranu, 15. november 2019. FOTO: Leon Vidic, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1657095.jpg"/>
          <figcaption>Poplave v Piranu, 15. november 2019. FOTO: Leon Vidic, Delo</figcaption>
        </figure>
      </slideshow>
      <p>Uprava za zaščito in reševanje je izdala izredno opozorilo. »Po podatkih Oddelka za hidrološke napovedi in Agencije RS za okolje (Arso) bo morje v soboto ob večerni plimi med 18. in 21. uro poplavilo nižje dele obale v višini med 15 in 30 centimetri. V nedeljo bo v času jutranje pline med 6. in 10. uro poplavljalo predvidoma v nekoliko večjem obsegu, v višini med 25 in 40 centimetri. V tem času bo zaradi burje najbolj izpostavljen rt Madona v Piranu,« so zapisali v izrednem informativnem biltenu.</p>
      <h3>Ne zadržujte se na potencialno nevarnih mestih</h3>
      <p>Pri Arsu priporočajo previdnost na plažah, v marinah, privezih v mandračih in kanalih ter na sprehajalnih poteh ob morju. Ne zadržujte se na potencialno nevarnih mestih tik ob obali. Avtomobilov ne parkirajte neposredno ob obali oz. jih od tam odstranite. Materialnih sredstev ne odlagajte na najnižjih delih obale.<br/> </p>
      <hr/>
      <h3>Preberite tudi: <a href="https://www.slovenskenovice.si/novice/slovenija/clanek/ljubitelji-snega-v-jok-napoved-za-zimo-vas-lahko-spravi-v-obup-252250">Ljubitelji snega v jok, napoved za zimo vas lahko spravi v obup</a></h3>
      <hr/>
      <h3>Po državi možne padavine</h3>
      <p>Popoldne bo po Sloveniji sicer pretežno oblačno, tu in tam bo občasno še rahlo deževalo. Ponekod na Štajerskem in v Pomurju se bo delno zjasnilo. Ob morju bo pihal zmeren jugo. Najvišje dnevne temperature bodo od 6 do 12, na Goriškem in ob morju okoli 16 stopinj Celzija.</p>
      <h3>Nedeljsko jutro bo megleno</h3>
      <p>Ponoči bodo padavine ponehale tudi na severozahodu. Po nižinah osrednje in vzhodne Slovenije bo marsikje nastala megla. Jutranje temperature bodo od 3 do 7, na Primorskem od 10 do 14 stopinj.<br/><br/>Jutri bo zmerno do pretežno oblačno in ponekod v notranjosti tudi megleno. Na Primorskem bo pihala šibka burja. Najvišje dnevne temperature bodo od 8 do 12, na Goriškem in ob morju do 17 stopinj.</p>
    </article>
  </body>
</html>