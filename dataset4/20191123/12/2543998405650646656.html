<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/srbija/170723/vba-utvrdila-sta-bio-predmet-primopredaje"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T12:59:00+00:00"/>
    <meta property="og:title" content="VBA utvrdila šta je bio predmet primopredaje"/>
    <meta property="og:description" content="Vojno-bezbednosna agencija utvrdila je šta je bio predmet primopredaje između ruskog obaveštajca i penzionisanog potpukovnika Vojske Srbije, rekao je danas načelnik Uprave za analitiku Bezbednosno-informativne agencije Relja Željski povodom afere ruske špijunaže."/>
  </head>
  <body>
    <article>
      <h1>VBA utvrdila šta je bio predmet primopredaje</h1>
      <h2>Vojno-bezbednosna agencija utvrdila je šta je bio predmet primopredaje između ruskog obaveštajca i penzionisanog potpukovnika Vojske Srbije, rekao je danas načelnik Uprave za analitiku Bezbednosno-informativne agencije Relja Željski povodom afere ruske špijunaže.</h2>
      <address><time datetime="2019-11-23T12:59:00+00:00">23 Nov 2019, 12:59</time> by <a rel="author">Tanjug</a></address>
      <p>Na pitanje da li srpske službe znaju šta se nalazi u crvenoj kesi koju je sa sobom odneo ruski agent, a vidi se na objavljenom snimku, Željski je rekao:</p>
      <p>- Vojno-bezbednosna agencija ustanovila je više kontakata ruskog obaveštajca i čoveka iz Srbije i između ostalog utvrdila i šta je bio predmet njihove primopredaje - ali nije dao više podataka.</p>
      <p>Naše službe su bile na licu mesta tokom primopredaje, ali nisu snimile događaj zbog kontrapratnje ruskog obaveštajca, kazao je rekao načelnik Uprave za analitiku BIA gostujući na TV Prva.</p>
      <p>On je potvrdio da ruski agent potpukovnik Georgi Viktorovič Kleban, koji se nalazi na snimku, više nije u Srbiji, ali da je Vojno-bezbednosna agencija u sadejstvu sa drugim službama prikupila značajan fond saznanja o njegovoj obaveštajnoj delatnosti na području Srbije.</p>
      <p>Upitan zašto naše bezbednosne službe nisu snimile sporni sastanak iako su bile na licu mesta, Željski je rekao da je ruski agent imao kontrapratnju.</p>
      <p>- Ti sastanci su više navrata dokumentovani, ali ovde su se nalazila i druga lica kao kontrapratnja ruskog obaveštajca i svojim prisustvom pokrivali i opservirali kontakt koji je on u tom trenutku realizovao kako bi kontakt bio obezbeđen i kako bi eventualno uočili i srpske bezbednosne strukture, odnosno da li su i na koji način angažovane u ovom slučaju - rekao je Željski.</p>
      <p>Zato su naše bezbednosne strukture bile oprezne, kako bi one uočile kontrapratnju, a ne ona njih, pojasnio je načelnik.</p>
      <figure>
        <img src="https://www.republika.rs/data/images/2019-11-20/124356_sutanovac-5_f.jpg?1574511959"/>
        <figcaption>Ovako se odigrala primopredaja paketa<cite>youtube.com/Kdjuey Lskduf</cite></figcaption>
      </figure>
      <p>Jedan od kontakata ruskog agenta, odnosno čovek koji je sa njim sarađivao i koji se takođe nalazi na snimku jeste penzionisani potpukovnik Vojske Srbije, koji je spomenut samo inicijalima.</p>
      <p>Željski je potvrdio da je on dostupan našim državnim organima ali da ne može da kaže da li je na slobodi, jer to izlazi iz okvira rada Bezbednosno-informativne agencije, ali se nalazi u "području i delokrugu rada struktura koje se time profesionalno bave i koje će taj slučaj tretirati na najbolji mogući način".</p>
      <p>Željski je rekao da je moguće i da je Kleban dvostruki agent, budući da "obaveštajni kontakti i njihovo odvijanje dopire do onih granica do kojih je doprla sama mašta obaveštajca i službe koja kontroliše i usmerava taj kontakt".</p>
      <p>O tome koja služba je napravila snimak i pustila ga u javnost, Željski je rekao da sada dosta znaju i o tome, da se taj mozaik jasnije sklapa, ali da na tu temu iz opravdanih operativnih razloga ne može da priča, jer je slučaj "živ" i mora vrlo "oprezno i staloženo da se komentariše kako se ne bi narušili interesi Republike Srbije".</p>
      <p>Na pitanje kako strane službe vrbuju ljude u Srbiji, Željski je pružio slikovit primer u vidu anegdote koju neki vezuju i za samog Staljina.</p>
      <p>- Uglavnom prođe novac, kao u ovoj aferi, ako ne prođe novac - prođe žena, tamo gde ne prođu ni novac ni žena - prođe Marks - rekao je Željski, pojašnjavajući da to znači da je u pitanju ili finansijski interes, ili neka kompromitujuća situacija ili - ideologija.</p>
      <related>
        <h4>Pročitajte još:</h4>
        <a href="http://republika.rs/vesti/tema-dana/170637/Otkrivamo-Spijuni-placali-srpske-politicare-dokazi-rukama-obavestajnih-sluzbi"/>
        <a href="http://republika.rs/vesti/srbija/170721/Stejt-Department-spijunskoj-aferi-Zabrinuti-smo-zbog-izvestaja-ruskom-uplitanju-Srbiji"/>
        <a href="http://republika.rs/vesti/tema-dana/170443/Putin-istrazuje-spijunske-afere-Srbiji-Sef-Kremlja-trazi-dokaze-umesan-skandal-hoce-zavadi-dve-zemlje"/>
        <a href="http://republika.rs/vesti/srbija/170393/Vucic-potvrdio-pisanje-Srpskog-telegrafa-snimku-penzionisani-potpukovnik-Vojske-Srbije"/>
      </related>
    </article>
  </body>
</html>