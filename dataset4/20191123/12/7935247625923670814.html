<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/dipsiz-golun-son-hali-215989h.htm"/>
    <meta property="og:site_name" content="OLAY"/>
    <meta property="article:published_time" content="2019-11-23T12:20:58+00:00"/>
    <meta property="og:title" content="Dipsiz Göl'ün son hali"/>
    <meta property="og:description" content="Gümüşhane'de Taşköprü Yaylası'nda yasal izinle yapılan define kazısı sonucu yok olan, 12 bin yıllık Dipsiz Göl'ün eski haline dönüştürülmesi için çalışmalar devam ediyor."/>
  </head>
  <body>
    <article>
      <h1>Dipsiz Göl'ün son hali</h1>
      <h2>Gümüşhane'de Taşköprü Yaylası'nda yasal izinle yapılan define kazısı sonucu yok olan, 12 bin yıllık Dipsiz Göl'ün eski haline dönüştürülmesi için çalışmalar devam ediyor.</h2>
      <address>
        <time datetime="2019-11-23T12:20:58+00:00">23 Nov 2019, 12:20</time>
      </address>
      <p>Dipsiz Göl'e Çevre ve Şehircilik Bakanlığı'nca hazırlanan 4 maddelik eylem planı uygulanıyor. Suya dayanıklı kireçli ve killi toprak dökülüp, silindirle tabanı hazırlanan göl alanına, yandaki dereden su verilmeye başlandı. Göl çevresinin flora ve endemik türlerinin korunmasına yönelik de çalışma başlatıldı. </p>
      <p>
        <b>DEFİNE ARAMIŞLARDI</b>
      </p>
      <p>Manzarasıyla ilgi çeken Taşköprü Yaylası'ndaki kaynağı ve akarı olmayan Dipsiz Göl'de 'define' söylentisi üzerine ismi açıklanmayan 2 kişi, kazı için başvuruda bulundu.</p>
      <p>Trabzon Kültür Varlıklarını Koruma Bölge Kurulu ve Çevre ve Şehircilik İl Müdürlüğü'nün olumlu görüşleri üzerine Gümüşhane Müze Müdürlüğü'nce ilgili kişilere define arama ruhsatı verildi.</p>
      <p>Bölgede, 6 Kasım'da jandarma yetkililerinin eşlik ettiği kazıda suyu tahliye edilen göl alanı, iş makineleri ile kazıldı. Jandarmalar, kazı alanına kimsenin yaklaşmasına izin vermedi.</p>
      <p>Dipsiz Göl'de, 4 gündür sürdürülen kazı çalışmaları, define bulunamayınca sonlandırıldı.</p>
      <p>Kaynağı ve akarı olmayan, Buzul Çağı'ndan kalma, 12 bin yıllık Dipsiz Göl'de tamamlanan kazı çalışmalarının ardından ekipler, alandan ayrıldı. Yol seviyesi ile birleştirilen göl alanı taş ve toprak yığını haline döndü.</p>
      <p>
        <b>2 MÜDÜR, 1 MEMUR AÇIĞA ALINDI</b>
      </p>
      <p>Tepki çeken kazıyla ilgili Kültür ve Turizm Bakanlığı ile Gümüşhane Valiliği tarafından başlatılan çifte soruşturma kapsamında; Kültür ve Turizm İl Müdürü Hüseyin Ateş, Müze Müdürü Elif Öktem ile müze müdürlüğü çalışanı Yunus Ağa açığa alındı. Gümüşhane Valiliği'nce de kazı izni raporunun özensiz hazırlandığı açıklandı.</p>
      <p>
        <b>GÖLE SU VERİLİYOR</b>
      </p>
      <p>Kazı sonrası toprak doldurularak kapatılan Dipsiz Göl'ün eski haline dönüştürülmesi için başlatılan çalışma sürüyor. Çevre ve Şehircilik Bakanlığı'nca hazırlanan 4 maddelik Eylem Planı kapsamında göl için alana dökülen, dayanıksız toprak çıkarıldı.</p>
      <p>Yerine ise suya dayanıklı kireçli ve killi toprak döküldü. Silindirle tabanı hazırlanan göl alanına, yandaki dereden boru hatlarıyla doğal kaynak suyu verilmeye başlandı. Çalışmalar Gümüşhane Valiliği'nin koordinesinde Çevre ve Şehircilik İl Müdürlüğü ve Devlet Su İşleri ve akademisyen ve jeologların nezaretinde yürütülüyor. </p>
      <p>
        <i>
          <b>(Dipsiz Göl'ün ilk hali)</b>
        </i>
      </p>
      <figure>
        <img src="https://cdn1.ntv.com.tr/gorsel/u6WSVYelD0O21G9ro4gz4w.jpg?width=1000&amp;mode=both&amp;scale=both&amp;v=1574520980979"/>
      </figure>
    </article>
  </body>
</html>