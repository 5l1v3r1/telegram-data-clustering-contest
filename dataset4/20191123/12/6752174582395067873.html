<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-iden-is-lesz-oriaskerek-a-debreceni-karacsonyi-vasarban/"/>
    <meta property="og:site_name" content="lokál"/>
    <meta property="article:published_time" content="2019-11-23T12:33:02+00:00"/>
    <meta property="og:title" content="Idén is lesz óriáskerék a debreceni karácsonyi vásárban"/>
    <meta property="og:description" content="Óriáskerékkel, színes programokkal, változatos gasztronómiai kínálattal várják a debreceni adventi vásár látogatóit - írja az MTI-hez pénteken eljuttatott közleményében a vásárt szervező Főnix Rendezvényszervező Nonprofit Kft."/>
  </head>
  <body>
    <article>
      <h1>Idén is lesz óriáskerék a debreceni karácsonyi vásárban</h1>
      <address><time datetime="2019-11-23T12:33:02+00:00">23 Nov 2019, 12:33</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2018/12/DEBRE20181212017-1280x853.jpg"/>
      </figure>
      <p>
        <b>Óriáskerékkel, színes programokkal, változatos gasztronómiai kínálattal várják a debreceni adventi vásár látogatóit – írja az MTI-hez pénteken eljuttatott közleményében a vásárt szervező Főnix Rendezvényszervező Nonprofit Kft.</b>
      </p>
      <p>A közlemény szerint az adventi vásárban november 23-tól december 23-ig mintegy 100 pavilonban környékbeli termelők, népművészeti mesterek kínálják majd portékáikat. A szombaton 16 órakor kezdődő megnyitó részeként a régmúltat idézi meg a hortobágyi pásztorok, juhászok, gulyások és csikósok felvonulása, a kisbírók és a vásári kikiáltók hívogatása. Koncertet ad a Kelet Brass Band együttes. Az adventi időszakban a vásár területén minden nap kulturális programok, koncertek, kézműves foglalkozások várják az érdeklődőket.</p>
      <p>A Kossuth téren idén először állítják fel azt az óriáskalendáriumot, amelynek december elsejétől naponta kinyíló ablaka az ünnep üzenetével “ajándékozza meg” az arra járókat. A családok kedvenc találkozási pontjának szánják a szervezők az adventi kuckót, ahol a különböző foglalkozásokon a karácsonyfa alá kerülő ajándékokat is elkészíthetik a gyermekek.</p>
      <p>Idén is megnyitja kapuit a nagyközönség előtt a Régi Városháza, amelynek belső udvara a Debreceni Állat- és Növénykert közreműködésével betlehemi élőképpé “alakul át”.</p>
      <p>A város főterén, a Nagytemplom előtt idén is felállították az óriáskereket. A Debrecen Eye névre keresztelt 45 méter magas, zárt gondolás óriáskerék 360 fokos körpanorámát biztosít majd a látogatóknak. A vásár egyik különlegessége lesz az a melegedő, amelyet Németországból, a Fekete-erdőből hoztak a Kossuth térre. A hüttében a forralt bor mellett a vendégek megkóstolhatják a finn mintára szabadtűzön sütött lazacot, a brüsszeli gofrit, a holland minifánkot és az óriáspalacsintát is.</p>
      <p>A közleményben hangsúlyozzák: a belváros és az egyes városrészek ünnepi díszkivilágításához mintegy 200 ezer égőt használtak fel. Idén külön díszkivilágítást kap a Rózsa utca, a Simonffy utcában pedig 17 elemből álló fényfüggönyt építenek a hangulatos teraszok fölé. Az első adventi gyertyagyújtást, közös éneklést december elsején tartják a debreceni Kossuth téren.</p>
    </article>
  </body>
</html>