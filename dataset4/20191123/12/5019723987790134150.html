<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/world/2019/11/23/premature-baby-twins-save-life.html"/>
    <meta property="og:site_name" content="Manoramanews"/>
    <meta property="article:published_time" content="2019-11-23T12:30:00+00:00"/>
    <meta property="og:title" content="ഇരട്ടകൾ ജനിച്ചപ്പോൾ ഒരാൾക്ക് 700 ഗ്രാം മാത്രം; കെട്ടിപ്പിടിച്ച് സഹോദരൻ; അദ്ഭുതമാറ്റം"/>
    <meta property="og:description" content="വല്ലാത്ത അദ്ഭുതം സമ്മാനിക്കുകയാണ് ഇൗ ഇരട്ടക്കുഞ്ഞുങ്ങൾ. ചേർത്ത് പിടിച്ച് ജീവൻ വയ്പ്പിക്കുകയാണ് ഒരാൾ മറ്റോരാൾ‌ക്ക്. നോര്‍ത്ത് വെയില്‍സ് സ്വദേശിനിയായ ഹന്നാ സിമുന്യ എന്ന അമ്മയ്ക്ക് തന്റെ ഗര്‍ഭത്തിന്റെ 25 ആഴ്ചയിലാണ് തൂക്കം തീരെ കുറവുള്ള ഇരട്ടകള്‍ ജനിച്ചത്. ഡൈലാന്‍ എന്നും ഡൈനോള്‍ പേരിട്ട ഇൗ കുഞ്ഞുങ്ങൾ. Life. Social Media. Baby. Love."/>
  </head>
  <body>
    <article>
      <h1>ഇരട്ടകൾ ജനിച്ചപ്പോൾ ഒരാൾക്ക് 700 ഗ്രാം മാത്രം; കെട്ടിപ്പിടിച്ച് സഹോദരൻ; അദ്ഭുതമാറ്റം</h1>
      <address><time datetime="2019-11-23T12:30:00+00:00">23 Nov 2019, 12:30</time> by <a rel="author">സ്വന്തം ലേഖകൻ</a></address>
      <p>വല്ലാത്ത അദ്ഭുതം സമ്മാനിക്കുകയാണ് ഇൗ ഇരട്ടക്കുഞ്ഞുങ്ങൾ. ചേർത്ത് പിടിച്ച് ജീവൻ വയ്പ്പിക്കുകയാണ് ഒരാൾ മറ്റൊരാൾ‌ക്ക്. നോര്‍ത്ത് വെയില്‍സ് സ്വദേശിനിയായ ഹന്നാ സിമുന്യ എന്ന അമ്മയ്ക്ക് തന്റെ ഗര്‍ഭത്തിന്റെ 25 ആഴ്ചയിലാണ് തൂക്കം തീരെ കുറവുള്ള ഇരട്ടകള്‍ ജനിച്ചത്. ഡൈലാന്‍ എന്നും ഡൈനോള്‍ പേരിട്ട ഇൗ കുഞ്ഞുങ്ങൾ ജനിക്കുമ്പോൾ  ഒരാൾക്ക് 900 ഗ്രാമും രണ്ടാമന് 700 ഗ്രാമുമായിരുന്നു ഭാരം. തുടർന്ന് നടത്തിയ ചികിൽസയിൽ ഒരാൾ മികച്ച അതിജീവനം നടത്തി.</p>
      <p>എന്നാൽ രണ്ടാമത്തെ കുഞ്ഞിന്റെ ജീവൻ അപകടനില തരണം ചെയ്തില്ല. ശ്വാസകോശം ഒട്ടും വികസിക്കാത്ത അവസ്ഥയായിരുന്നു ഡൈനോളിന്. ദിവസങ്ങളോളം ആശുപത്രിയിൽ തുടർന്നെങ്കിലും ഒരു മാറ്റവുമുണ്ടായില്ല. ഒടുവിൽ മരണത്തോട് അടുക്കുന്ന കുഞ്ഞിന്റെ അടുത്ത് രക്ഷപ്പെട്ട കുഞ്ഞിനെ കുറച്ച് നേരം കിടത്തി. അപ്പോഴാണ് എല്ലാവരെയും അമ്പരപ്പിക്കുന്ന അദ്ഭുതം നടന്നത്.</p>
      <figure>
        <img src="https://img.manoramanews.com/content/dam/mm/mnews/news/world/images/2019/11/23/love-baby-new.jpg"/>
      </figure>
      <p>ഇന്‍കുബേറ്ററില്‍ ഡോക്ടര്‍മാര്‍ ഇവരെ ഒരുമിച്ച് കിടത്തിയതും ഡൈലാന്‍ സഹോദരനെ കെട്ടിപ്പിടിച്ചു. പതിയെ പതിയെ രണ്ടാമത്തെ കുട്ടിയിൽ വലിയ മാറ്റങ്ങൾ കണ്ടുതുടങ്ങി. ഡൈനോളിന്റെ ശരീരത്തില്‍ ഓക്സിജന്‍ അളവ് ആ സമയം വര്‍ധിച്ചു.  രണ്ടുദിവസത്തിനകം ഡൈനോള്‍ ഇന്‍കുബേറ്ററില്‍ നിന്നു പുറത്തുവന്നു. കൂടപ്പിറപ്പിന്റെ കെട്ടിപ്പിടുത്തമാണ് ഡൈനോളിനെ ജീവിതത്തിലേക്കു കൊണ്ട് വന്നതെന്നാണ് അമ്മ ഹന്നായും അച്ഛന്‍ സാവിയും പറയുന്നത്. ഏഴ് മാസത്തെ ആശുപത്രി വാസത്തിനു ശേഷം ഇപ്പോള്‍ ഡൈനോളിനെ വീട്ടിലേക്ക്‌ വിട്ടിരിക്കുകയാണ്. </p>
    </article>
  </body>
</html>