<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641524/%D8%AA%D8%A7%DA%A9%DB%8C%D8%AF-%D8%B4%D9%88%D8%B1%D8%A7%DB%8C-%D8%A7%D9%85%D9%86%DB%8C%D8%AA-%D8%A8%D8%B1-%D9%85%D9%85%D9%86%D9%88%D8%B9%DB%8C%D8%AA-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%AA%D8%B3%D9%84%DB%8C%D8%AD%D8%A7%D8%AA-%D8%B4%DB%8C%D9%85%DB%8C%D8%A7%DB%8C%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T12:46:00+00:00"/>
    <meta property="og:title" content="تاکید شورای امنیت بر ممنوعیت استفاده از تسلیحات شیمیایی"/>
    <meta property="og:description" content="اعضای شورای امنیت سازمان ملل با بیانیه‌ای درباره ممنوعیت استفاده از سلاح‌های شیمیایی توافق کردند، بیانیه‌ای که مدت‌هاست با جنگ سوریه و ..."/>
  </head>
  <body>
    <article>
      <h1>
        <a href="https://www.bultannews.com/fa/news/641524/%D8%AA%D8%A7%DA%A9%DB%8C%D8%AF-%D8%B4%D9%88%D8%B1%D8%A7%DB%8C-%D8%A7%D9%85%D9%86%DB%8C%D8%AA-%D8%A8%D8%B1-%D9%85%D9%85%D9%86%D9%88%D8%B9%DB%8C%D8%AA-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%AA%D8%B3%D9%84%DB%8C%D8%AD%D8%A7%D8%AA-%D8%B4%DB%8C%D9%85%DB%8C%D8%A7%DB%8C%DB%8C">تاکید شورای امنیت بر ممنوعیت استفاده از تسلیحات شیمیایی</a>
      </h1>
      <h2>اعضای شورای امنیت سازمان ملل با بیانیه‌ای درباره ممنوعیت استفاده از سلاح‌های شیمیایی توافق کردند، بیانیه‌ای که مدت‌هاست با جنگ سوریه و ...</h2>
      <address><time datetime="2019-11-23T12:46:00+00:00">23 Nov 2019, 12:46</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از العربی الجدید، ۱۵ عضو <b>شورای امنیت</b> در نشست روز جمعه که با پیشنهاد انگلیس برگزار شد، در بیانیه‌ای ضمن محکومیت شدید استفاده از سلاح‌های شیمیایی اعلام کردند: شورای امنیت بار دیگر تاکید می‌کند استفاده از سلاح‌های شیمیایی به منزله نقض قوانین بین‌المللی است.</p>
      <p>در ادامه این بیانیه آمده است، استفاده از سلاح‌های شیمیایی در هر زمان و مکان و از سوی هر فردی و نیز تحت هر شرایطی اقدامی مردود بوده و به منزله تهدیدی برای صلح و امنیت جهانی است و شورای امنیت بر این باور است تمامی مسئولان استفاده از این سلاح‌ها باید محاکمه شوند.</p>
      <p>شورای امنیت در ادامه از تمامی کشورها خواست به توافقنامه منع سلاح‌های شیمیایی ملحق شوند.</p>
      <p>این توافقنامه سال ۱۹۹۷ وارد مرحله اجرا شد و سوریه در سال ۲۰۱۳ به آن پیوست.</p>
      <p>نماینده فرانسه در سازمان ملل ابراز امیدواری کرد با تصویب این توافقنامه امکان بازگشت به روند خلع سلاح کامل در سوریه فراهم شود.</p>
      <p>معاون سفیر روسیه بر لزوم ممانعت از استفاده گروه‌های تروریستی از سلاح‌های شیمیایی تاکید کرد.</p>
      <p>کیم جونگ نام که در گذشته وارث احتمالی قدرت در کره شمالی محسوب می‌شد، در فرودگاه کوالالامپور با گاز اعصاب "وی‌ایکس" کشته شد.</p>
      <p>بیش از یک سال بعد، پرونده مسمومیت سرگئی اسکریپال، جاسوس سابق روس و دخترش با عامل اعصاب نوویچوک در مارس ۲۰۱۸ در شهر سالزبری به بحرانی میان روسیه و انگلیس منجر شد.</p>
      <p>همچنین کشورهای غربی در سال‌های اخیر با استفاده از سلاح‌های شیمیایی در سوریه مخالفت کردند.</p>
    </article>
  </body>
</html>