<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-barca-invicte-i-aclaparador-a-la-primera-fase-de-la-champions-6-1/noticia/2965529/"/>
    <meta property="og:site_name" content="CCMA"/>
    <meta property="article:published_time" content="2019-11-23T12:43:04+00:00"/>
    <meta property="og:title" content="El Barça, invicte i aclaparador a la primera fase de la Champions (6-1)"/>
    <meta property="og:description" content="Davant el Minsk, triplet de Rivillos i &quot;pichichi&quot; històric de la secció per a Sergio Lozano, que arriba als 248 gols"/>
  </head>
  <body>
    <article>
      <h1>El Barça, invicte i aclaparador a la primera fase de la Champions (6-1)</h1>
      <h2>Davant el Minsk, triplet de Rivillos i "pichichi" històric de la secció per a Sergio Lozano, que arriba als 248 gols</h2>
      <address><time datetime="2019-11-23T12:43:04+00:00">23 Nov 2019, 12:43</time> by <a rel="author">Oriol Vidal</a></address>
      <figure>
        <img src="https://statics.ccma.cat/multimedia/jpg/1/9/1574516526391.jpg"/>
        <figcaption>(@FCBfutbolsala)</figcaption>
      </figure>
      <p>Tràmit superat... i que arribi ja la final a quatre. El Barça ha fet els deures al <b>Palau d'Esports d'Urutxie</b>: a l'<b>Stalitsa Minsk</b>, tot voluntat per oferir una imatge digna davant el seu públic. Després de guanyar els dos primers partits d'aquesta primera fase, avui els d'<b>Andreu Plaza</b> s'han permès el luxe de reservar els tres jugadors amb risc de sanció: <b>Daniel, Adolfo i Ferrao.</b> Tot ha rutllat des del primer tram del partit. Els blaugranes han ofegat la sortida del conjunt local i així ha arribat el primer gol, d<b>'Aicardo</b>, en el minut 3, després d'un robatori en zona perillosa.</p>
      <p>La jerarquia catalana ha estat manifesta i, com a prova, el segon gol: <b>Rivillos </b>ha iniciat la jugada des de darrera, s'ha desfet de dos rivals, ha fet la paret amb <b>Joselito </b>i ha batut el porter <b>Poliàkov</b>. Era el minut 9, i tan sols dos després, <b>Roger Serrano</b> ha fet pujar el tercer al marcador després d'una contra, per a alegria dels seguidors blaugranes que segueixen aquesta Champions in situ: els moscovites <b>Ossos Russos</b> i la penya local <b>Frente Minsk</b>. L'<b>Stalitsa</b> ha arriscat abans del descans i fruit d'això ha pogut fer el 3-1, en una acció de pivot de <b>Roberto Pessoa</b>, que s'ha fet fort com a pivot. I la pressió ha augmentat a la represa, amb un xut al pal de <b>Txibísov</b>.</p>
      <p>Amb tot, el Barça ha sabut resistir i la sentència ha arribat a sis minuts per al final, amb l'<b>Stalitsa</b> arriscant al límit. Una bona recuperació a la reraguarda ha acabat amb una triangulació perfecta que <b>Rivillos</b>, dels més inspirats en la matinal, ha culminat amb un xut creuat ajustat al pal. El de Torrejón ha liderat el Barça i també seu ha estat el golàs del partit, el 5-1, a falta de tres minuts, amb un xut des de l'àrea pròpia que ha raspallat el travesser. I, per completar la festa, l'esperat gol de<b> Sergio Lozano,</b> que amb 248 dianes en competició oficial ha superat <b>Wilde </b>i s'ha convertit en el "pichichi" històric de la secció.</p>
    </article>
  </body>
</html>