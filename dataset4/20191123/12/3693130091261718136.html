<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/gazeteci-rahmi-turan-ince-kulliye-de-erdogan-la-gorustu-iddiasinin-kaynagini-acikladi-1210920.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-23T12:18:00+00:00"/>
    <meta property="og:title" content="Gazeteci Rahmi Turan 'İnce, Külliye'de Erdoğan'la görüştü' iddiasının kaynağını açıkladı"/>
    <meta property="og:description" content="Sözcü yazarı Rahmi Turan, CHP'li Muharrem İnce'nin Beştepe'de gizlice Cumhurbaşkanı Recep Tayyip Erdoğan ile görüştüğü iddiasının kaynağını açıkladı. Turan, bu kişinin Turktime.com Yönetim Kurulu Başkanı Talat Atilla olduğunu söyledi."/>
  </head>
  <body>
    <article>
      <h1>Gazeteci Rahmi Turan 'İnce, Külliye'de Erdoğan'la görüştü' iddiasının kaynağını açıkladı</h1>
      <h2>Sözcü yazarı Rahmi Turan, CHP'li Muharrem İnce'nin Beştepe'de gizlice Cumhurbaşkanı Recep Tayyip Erdoğan ile görüştüğü iddiasının kaynağını açıkladı. Turan, bu kişinin Turktime.com Yönetim Kurulu Başkanı Talat Atilla olduğunu söyledi.</h2>
      <address>
        <time datetime="2019-11-23T12:18:00+00:00">23 Nov 2019, 12:18</time>
      </address>
      <p><b>Eski CHP Yalova Milletvekili Muharrem İnce'nin</b>, Beştepe'ye giderek gizlice Cumhurbaşkanı Recep Tayyip Erdoğan ile görüştüğü iddiası kamuoyunda tartışmalara yol açtı. Dün gece kişisel Twitter hesabında açıklamalarda bulunan İnce, "İspatlasınlar, kendimi Taksim'de yakarım" diyerek söz konusu iddiayı 'CHP içindeki muhalefete yönelik bir operasyon' olarak nitelendirdi.</p>
      <p>
        <b>​İddiayı dillendiren ilk isim olan Sözcü yazarı Rahmi Turan ise daha sonra 'belgesiz bir haberi yazdığı için' pişman olduğunu dile getirdi ve bunun bir hata olduğunu söyledi.</b>
      </p>
      <p>Söz konusu gelişmeler yaşanırken, Turan'ın haber kaynağı da merak konusu oldu. Turan, konuya ilişkin olarak bugün Sözcü'ye yaptığı açıklamada kaynağının Turktime.com Yönetim Kurulu Başkanı Talat Atilla olduğunu açıkladı:</p>
      <p>"Gerek ilk yazımda gerekse dün geceki açıklamalarımda kaynağımı asla açıklamayacağımı söylemiştim. Açıkçası; açıklamayı da düşünmüyordum. Fakat bana 'Muharrem İnce' ismini veren kaynağımın, bugün bazı haber sitelerine yaptığı 'Rahmi Turan'ın haber kaynağı ben değilim' açıklamasını görünce o ismi açıklamaya karar verdim. Bana Muharrem İnce ismini veren kaynağım gazeteci Talat Atilla'dır.</p>
      <p>Kendisi de bu bilgiyi çok güvenilir olduğunu söylediği bir başka kişi tarafından elde etmiş. Dediğim gibi kaynağımı açıklamayacaktım ama onun 'kaynak ben değilim' açıklamasını görünce ismini açıklama mecburiyetinde kaldım."</p>
      <p>
        <b>'Talat Atilla'ya da bunları bir başka haber kaynağı söylemiştir'</b>
      </p>
      <p>
        <b>Turan, Oda TV'ye yaptığı açıklamada da Atilla'nın kaynağı konusunda şunları söyledi:</b>
      </p>
      <p>"Bu arada şunu da söylemem gerekiyor: Talat Atilla'ya da bunları bir başka haber kaynağı söylemiştir. Bu haber kaynağının kim olduğuna yönelik tahminlerim var. Bu haber kaynağının onu da yanılttığını düşünüyorum. İsmini biliyorum ancak, onu şimdilik söylemiyorum. Gazeteciyim. Bu konuda araştırmalar yapıyorum. Bulduğum zaman bunu da Oda TV'ye söyleyeceğim."</p>
      <p>
        <b>Talat Atilla, 'Kaynak ben değilim' demişti</b>
      </p>
      <p>Turktime.com Yönetim Kurulu Başkanı Talat Atilla, Habertürk yazarı Sevilay Yılman'ın sorusu üzerine bu sabah saatlerinde bir açıklama yaptı ve bahsi geçen iddianın kaynağının kendisi olmadığını söyledi. </p>
      <p>
        <b>Atilla şunları yazdı:</b>
      </p>
      <p>"Değerli dostlar Rahmi Turan aynı zamanda benim sitemde yazıyor diye Rahmi Turan'ın yazısını benimle irtibatlayanların hepsini mahkemeye vereceğim. Çok çirkin."</p>
      <p>
        <b>İnce: Yarın basın toplantısı düzenleyeceğim isteyen istediğini sorsun</b>
      </p>
      <p>Sözcü Gazetesi yazarı Rahmi Turan'ın ismini açıklamasının ardından iddiayı sert bir dille yalanlayan Muharrem İnce konuyla ilgili basın toplantısı düzenleme kararı verdi. Yarın saat 13.00'da toplantı yapacağını duyuran İnce, <b>"Yalova Merkez Elmalık Köyündeki evimde sürece ilişkin kamuoyunu bilgilendirmek için isteyen gazetecinin istediği soruyu sorabileceği basın toplantısı düzenleyeceğim</b>" dedi. </p>
      <p>Sözcü Gazetesi yazarı Rahmi Turan'ın "Saray'da Erdoğan ile görüşen CHP'li" yazısının yankıları sürüyor. Turan, yazısına konu olan CHP'li ismin Muharrem İnce, bu bilgiyi kendisine veren ismin de Talat Atilla olduğunu açıkladı. Muharrem İnce, Rahmi Turan tarafından isminin açıklanmasının ardın sosyal medya üzerinden sert bir açıkama yaparak iddiaları yalanladı.</p>
      <p>
        <b>İNCE'DEN BASIN AÇIKLAMASI DUYURUSU</b>
      </p>
      <p>Konuyla ilgili bir açıklama daha yapan İnce, "24 Kasım 2019 Pazar günü saat 13.00'de Yalova Merkez Elmalık Köyündeki evimde sürece ilişkin kamuoyunu bilgilendirmek için isteyen gazetecinin istediği soruyu sorabileceği basın toplantısı düzenleyeceğim" dedi.</p>
      <p>
        <b>Talat Atilla da konuştu!</b>
      </p>
      <p>Öte yandan konuyla ilgili kaynak olarak gösterilen Talat Atilla'dan da açıklama geldi.</p>
      <p>
        <b>Atilla'nın açıklaması şöyle:</b>
      </p>
      <p>"Yanıt veriyorum! Rahmi Turan "Gazeteci kaynağını açıklamaz" dediği için ve Rahmi Turan'ı korumak için "Benim dememeyi tercih ettim" Konuyu en ufak ayrıntısına kadar yazmanın vakti geldi. Haber bana geldiğinde çok yönlü çek ettim... Hatta, bununla yetinmedim. Bu haberi CHP Lideri Kılıçdaroğlu'na da bir şekilde "Bu haber doğru mu?" diye doğrulattım. Haberi ilk önce zaman zaman yazılarımdan alıntı yapan, turktime'da yazan Rahmi Turan'a verecektim ama yurt dışı telefonu çalınca saat farkını o an hesaplayamadığım için gece olabilir diye arayıp kapattım. Bunun üzerine sahibi olduğum haber sitesini kendi hesabında öneren Uğur Dündar'ı aradım. Dündar bana "CHP'yi dizayn ediyor diye saldırırlar" dedi. Bunun üzerine haberi kendi sitem de yazmaya karar verdim ancak Rahmi Turan'ı çaldırıp kapattığım için, neden aradın sorusuna da yanıt olsun, hem de ilk haberi yazmasına niyetlendiğim kişi olduğu için arayarak haberi söyledim. "Tamam, yazarım" dedi. Ve bilgileri gönderdim. Şimdi geleyim bu habere... 1. 9 Kasım gece 01:15 de görüşme olduğu... 2. Giren ve çıkan plakaların isimleri. Resmi kaydı olmayan 06 sfg 4543 plakalı araçla giriş yapıldığı, çıkarken de 06 ghj 1290 plakalı beyaz Audi marka araçla çıkıldığına kadar ayrıntılı bilgiler vardı. Tüm bunlar bilgi olarak geldi. Kısa süre önce İyi Partili bir yetkilinin de Erdoğan'la gözlerden uzak görüşmesi de kamuoyuna sızmıştı. Tüm bunlara rağmen CHP Lideri Kılıçdaroğlu'na bir şekilde haberin doğruluğunu onaylatınca içimde şüphe kalmadı. Ne Muharrem İnce'ye... Ne CHP'ye... Ne iktidar partisine karşı değil, sadece habercilik arzusuyla davrandım. Gelelim haber kaynaklığı meselesine... Kaynağımın ismini söylemem söz konusu olamaz ama bir CHP'li... Ya Kemal Bey, ya da kendisinin konuşmasını beklerim doğrusu.. Kılıçdaroğlu haberi doğruladıktan sonra Cumhurbaşkanı Erdoğan'ın net açıklamaları üzerine haberi yeniden kaynağıma sorgulattım. "Yine altını çizerek yüzde yüz doğru" dedi. Şimdi, Kemal Beyin ve doğrulattığım CHP'li kaynağın konuşmasını bekliyorum..."</p>
      <p>
        <a href="http://www.bursadabugun.com/haber/rahmi-turan-acikladi-muharrem-ince-den-cevap-gecikmedi-kanitlasinlar-kendimi-taksim-de-yakarim-1210833.html">
          <b>"Kanıtlasınlar kendimi Taksim'de yakarım" Haberini okumak için tıklayınız...</b>
        </a>
      </p>
      <figure>
        <a href="http://www.bursadabugun.com/haber/rahmi-turan-acikladi-muharrem-ince-den-cevap-gecikmedi-kanitlasinlar-kendimi-taksim-de-yakarim-1210833.html">
          <img src="https://images.bursadabugun.com/editor/haber/23112019/542067-5dd85c86d0e01-5dd915acc5cb0.jpg"/>
        </a>
      </figure>
    </article>
  </body>
</html>