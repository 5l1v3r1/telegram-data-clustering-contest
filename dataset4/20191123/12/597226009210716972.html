<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082115-byudzhet-2020-u-kremenchuc-planuvatimut-menshim-nzh-na-2019-rk.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-23T12:00:00+00:00"/>
    <meta property="og:title" content="Бюджет-2020 у Кременчуці плануватимуть меншим, ніж на 2019 рік"/>
    <meta property="og:description" content=" Плани на 2019 рік були завищеними і не виправдалися Доходи бюджету Кременчука на 2020 рік плануватимуть меншими, ніж закладали на 2019 рік. Про це повідомила під час засідання депутатської"/>
  </head>
  <body>
    <article>
      <h1>Бюджет-2020 у Кременчуці плануватимуть меншим, ніж на 2019 рік</h1>
      <address><time datetime="2019-11-23T12:00:00+00:00">23 Nov 2019, 12:00</time> by <a rel="author">Татьяна Донченко</a></address>
      <figure>
        <img src="https://www.telegraf.in.ua/uploads/posts/2019-11/1574436158_dengi-meshok.jpg"/>
      </figure>
      <p>
        <b>Плани на 2019 рік були завищеними і не виправдалися</b>
      </p>
      <p>Доходи бюджету Кременчука на 2020 рік плануватимуть меншими, ніж закладали на 2019 рік. Про це повідомила під час засідання депутатської бюджетної комісії віце-мер Тетяна Неіленко.</p>
      <blockquote>- Ми прогнозуємо, що план по загальному фонду буде меншим на 7-8% ніж план цього року, - повідомила Тетяна Неіленко.</blockquote>
      <p>Так, доходи загального фонду міського бюджету (власні доходи, без надходжень від держави) планувалися на 2019 рік у розмірі 1 млрд 760 млн грн. Мінус 7% - це 1 млрд 636 тис грн — приблизно такими плануються власні доходи міста на майбутній рік.</p>
      <p>Проте за фактом, виконання міського бюджету у 2019 році по загальному фонду складе 1 млрд 510 тис грн (тобто бюджет недоотримає 250 млн грн від плану). І бюджет наступного року буде більшим на 11% від фактичних показників за 2019 рік. Такими є розрахунки місцевих фінансистів.</p>
      <p>Тетяна Неіленко підкреслює, що план бюджету-2020 порахований на реальних показниках — базою слугувало виконання бюджету-2019. Враховувалося підвищення фонду заробітної плати на 9,3% (у зв'язку зі зростанням мінімалки з 1 січня 2020 року) та індекс інфляції 7%, врахований у Державному бюджеті. У році, що минає, прогнозні показники були завищеними, визнають фінансисти.</p>
      <p>Автор: <a href="https://www.telegraf.in.ua/user/%D2%E0%F2%FC%FF%ED%E0+%C4%EE%ED%F7%E5%ED%EA%EE/">Татьяна Донченко</a></p>
    </article>
  </body>
</html>