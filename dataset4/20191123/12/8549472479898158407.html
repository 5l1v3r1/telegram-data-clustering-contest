<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kvartha.com/2019/11/blog-post.html"/>
    <meta property="og:site_name" content="Kvatha.com"/>
    <meta property="article:published_time" content="2019-11-23T12:18:00+00:00"/>
    <meta property="og:title" content="ദയവായി വീട്ടിലേക്ക് വരരുത്, എല്ലാം ഓഫീസില്‍; അഗ്ഗിത്തായ നടന്നുതാണ്ടുമ്പോള്‍ നാം അറിയാതെ പോയ കാര്യങ്ങള്‍"/>
    <meta property="og:description" content="ബാലകൃഷ്ണ അഗ്ഗിത്തായ, നാടകം ജീവിത തപസ്യയാക്കിയിരുന്ന ഡെപ്യൂട്ടി കലക്ടര്‍, നടന വൈഭവം കാണേണ്ടതു തന്നെVideo, News, Journalist, Kerala, കേരള വാര്‍ത്ത,"/>
  </head>
  <body>
    <article>
      <h1>ദയവായി വീട്ടിലേക്ക് വരരുത്, എല്ലാം ഓഫീസില്‍; അഗ്ഗിത്തായ നടന്നുതാണ്ടുമ്പോള്‍ നാം അറിയാതെ പോയ കാര്യങ്ങള്‍</h1>
      <address><time datetime="2019-11-23T12:18:00+00:00">23 Nov 2019, 12:18</time> by <a rel="author">News Editor's desk</a></address>
      <p><b><i>എരിയാല്‍ ഷരീഫ്‌ / ഇങ്ങനെയും ഒരാള്‍</i></b><br/><br/><b>(www.kvartha.com 23.11.2019) </b>ബാലകൃഷ്ണ അഗ്ഗിത്തായ, നാടകം ജീവിത തപസ്യയാക്കിയിരുന്ന ഡെപ്യൂട്ടി കലക്ടര്‍, നടന വൈഭവം കാണേണ്ടതു തന്നെ. നാടകവും സാഹിത്യവും ജീവകാരുണ്യവും ജീവിതത്തിലുടനീളം കൊണ്ടുനടന്നയാള്‍. പത്താം വയസ്സില്‍ ആദ്യ നാടകം അരങ്ങിലെത്തി. തുളു, കന്നഡ ഭാഷകളില്‍ ആയിരത്തോളം സ്റ്റേജുകളിലൂടെ നിരവധി അഭിനയ മുഹൂര്‍ത്തങ്ങള്‍ സമ്മാനിച്ച നടന്‍. നിരവധി വേദികളില്‍ യക്ഷഗാന ബയലാട്ട കളിച്ച കലാകാരന്‍. ജീവകാരുണ്യ പ്രവര്‍ത്തനവും സാംസ്‌കാരിക പ്രവര്‍ത്തനവും പ്രായത്തെപ്പോലും വകവെക്കാതെ ഇന്നും ഒരു തപസ്യയായി കൊണ്ടുനടക്കുന്ന ഒരു വലിയ മനുഷ്യന്‍.</p>
      <figure>
        <img src="https://1.bp.blogspot.com/-lYVC7dR5oX0/XdkiCYw5GjI/AAAAAAAADzE/vcS7B9L1W7IbVcZ8JKsABBtsMRJQaB65gCLcBGAsYHQ/s1600/Aggithaya.JPG"/>
      </figure>
      <figure>
        <iframe src="https://www.youtube.com/embed/5fsfCNBUl0M" width="560" height="315" data-service="Youtube" scrolling="no"/>
      </figure>
      <p>സര്‍ക്കാര്‍ ജോലിയില്‍ ഗുമസ്തനില്‍ തുടങ്ങി ഡെപ്യൂട്ടി കലക്ടര്‍ വരെയെത്തി വിരമിച്ച ഒരാള്‍. കാസര്‍കോട് ജില്ലയില്‍ ബേക്കലിനടുത്ത് ചിത്താരിയില്‍ ജനനം. ഇപ്പോള്‍ മധൂര്‍ പറക്കിലയില്‍ സ്ഥിരതാമസം. ഇന്നും 82ാം വയസ്സില്‍ കാസര്‍കോട് പ്രസ്‌ക്ലബ്ബിന്റെ പടികയറി ന്യൂസ് ബോക്സില്‍ പത്രക്കുറിപ്പുകള്‍ എത്തിക്കുന്ന അഗ്ഗിത്തായ ഒരു സ്ഥിരം കാഴ്ചയും കൗതുകവുമാണ്. ജീവിതത്തില്‍ ഒരിക്കല്‍പോലും രാഷ്ട്രീയ കാര്യങ്ങളില്‍ താല്‍പര്യം കാണിച്ചിട്ടില്ലാത്ത അഗ്ഗിത്തായ, എല്ലാ രാഷ്ട്രീയ പാര്‍ട്ടികളെയും ഒരുപോലെ കാണുന്നു.<br/><br/>നെല്ലിക്കുന്ന് ലളിതകലാ സദനവും കുഡ്ലു ദേവസ്ഥാന സംഘവും ബി ഇ എം ഹൈസ്‌കൂളും അഗ്ഗിത്തായയുടെ നാടകങ്ങള്‍ക്ക് വേദികളായിരുന്നു.<br/><br/>1937 ഡിസംബര്‍ 18ന് ബി സുബ്രായ അഗ്ഗിത്തായയുടെയും ലക്ഷ്മിയമ്മ അഗ്ഗിത്തായയുടെയും മകനായി ജനനം. ഒന്നുമുതല്‍ അഞ്ച് വരെ ബേക്കല്‍ ചിത്താരി എല്‍ പി സ്‌കൂള്‍, ആറ് മുതല്‍ എട്ട് വരെ ഗവ. യു പി സ്‌കൂള്‍ ഉദുമ, എസ് എസ് എല്‍ സിക്ക് ബി ഇ എം ഹൈസ്‌കൂള്‍ കാസര്‍കോട് എന്നിവിടങ്ങളില്‍ പഠനം. 1954ല്‍ എസ് എസ് എല്‍ സി വിജയിച്ചു.<br/><br/>1960ല്‍ സര്‍ക്കാര്‍ സര്‍വീസില്‍ എല്‍ ഡി ക്ലര്‍ക്കായി കാസര്‍കോട് താലൂക്ക് ഓഫീസിലായിരുന്നു തുടക്കം. പിന്നീട് ബ്ലോക്ക് ഓഫീസ്, താലൂക്ക് സപ്ലൈ ഓഫീസ്, ഡെപ്യൂട്ടി തഹസില്‍ദാര്‍ എന്നിവിടങ്ങളില്‍ ഔദ്യോഗിക ജീവിതം നയിച്ചു. 1988ല്‍ ജൂനിയര്‍ സൂപ്രണ്ടായി കാസര്‍കോട്, ഹോസ്ദുര്‍ഗ് താലൂക്കുകളില്‍ ജോലി ചെയ്തു. 1992ല്‍ സ്പെഷല്‍ തഹസില്‍ദാറായി. ഡെപ്യൂട്ടി കലക്ടറായി കോഴിക്കോട്, മലപ്പുറം, വയനാട്, കാസര്‍കോട് ജില്ലകളില്‍ സേവനം നടത്തിയ അഗ്ഗിത്തായ 1992 ഡിസംബര്‍ 31നാണ് വിരമിച്ചത്.<br/><br/>33 വര്‍ഷത്തെ ഔദ്യോഗിക ജീവിതത്തിനിടയില്‍ കൃത്യനിര്‍വഹണത്തില്‍ ഒരിക്കല്‍പോലും ഒരു പരാതിക്കും ഇട നല്‍കിയില്ലെന്ന് മാത്രമല്ല, സര്‍ക്കാര്‍ ശമ്പളമല്ലാതെ ഒരു കാശ് പോലും കൈപ്പറ്റാത്ത കറകളഞ്ഞതായിരുന്നു ഔദ്യോഗിക ജീവിതം. സ്‌കൂള്‍ പഠനകാലത്ത് കന്നഡ, തുളു ഭാഷകളില്‍ നിരവധി നാടകങ്ങളില്‍ അഭിനയിച്ച് പ്രശംസ വാങ്ങിയ അഗ്ഗിത്തായ യക്ഷഗാനത്തിലും തല്‍പരനായിരുന്നു. മധൂര്‍ ശ്രീ ബോധജന യക്ഷഗാന കലാസംഘം സ്ഥാപിക്കുന്നതില്‍ മുന്‍പന്തിയിലായിരുന്നു. യക്ഷഗാനത്തിന്റെ പിന്നാമ്പുറത്ത് ഇപ്പോഴും സജീവമാണ് അഗ്ഗിത്തായ. നിലവില്‍ സംഘം പ്രസിഡന്റ് കൂടിയാണ്.<br/><br/>20 വര്‍ഷം മുമ്പ് കാസര്‍കോടുനിന്ന് മധൂര്‍ വരെ തന്റെ 60ാം വയസ്സില്‍ കാല്‍നടയായി സ്ഥിരമായി യാത്ര ചെയ്തിരുന്ന അഗ്ഗിത്തായ ഇന്നും ദിവസവും നാല് കിലോമീറ്ററോളം നടത്തം പതിവായി തുടരുന്നു. തന്റെ ആരോഗ്യത്തിന് മുഖ്യ കാരണം കാല്‍നടയാത്രയാണെന്ന് അദ്ദേഹം വിശ്വസിക്കുന്നു.<br/><br/>കല മനസ്സിന് നല്‍കുന്ന സമാധാനം മറ്റൊന്നിലും കിട്ടുകയില്ലെന്ന് ഉറച്ച് കരുതുന്ന അഗ്ഗിത്തായ ഇപ്പോഴും  ആരോഗ്യവും പ്രസരിപ്പും കാത്തുസൂക്ഷിക്കുന്നു. ലളിത ജീവിതവും പ്രത്യേകിച്ച്, നാടകത്തോടുള്ള ആവേശവും ഈ പ്രായത്തിലും കൊണ്ടുനടക്കുന്ന ഇങ്ങനെയൊരാള്‍ നമുക്കിടയിലുണ്ട്.<br/><br/><b>Keywords: Video, News, Journalist, Kerala, Interview with Balakrishna Aggithaya</b></p>
    </article>
  </body>
</html>