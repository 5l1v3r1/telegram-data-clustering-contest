<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607240"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T12:31:00+00:00"/>
    <meta property="og:title" content="พปชร.ลั่นพรรคร่วมฯยังเหนียวแน่น โวรัฐบาลพร้อมรับมือฝ่ายค้านซักฟอก"/>
    <meta property="og:description" content="โฆษกพรรคพลังประชารัฐ ยืนยัน พรรคร่วมรัฐบาลยังเหนียวแน่น ไร้ปัญหากับภท. ลั่นไม่มีเวลาให้ขัดแย้ง โวพร้อมรับมือฝ่ายค้านซักฟอก"/>
  </head>
  <body>
    <article>
      <h1>พปชร.ลั่นพรรคร่วมฯยังเหนียวแน่น โวรัฐบาลพร้อมรับมือฝ่ายค้านซักฟอก</h1>
      <address><time datetime="2019-11-23T12:31:00+00:00">23 Nov 2019, 12:31</time> by <a rel="author">PostToday</a></address>
      <p>โฆษกพรรคพลังประชารัฐ ยืนยัน พรรคร่วมรัฐบาลยังเหนียวแน่น ไร้ปัญหากับภท. ลั่นไม่มีเวลาให้ขัดแย้ง โวพร้อมรับมือฝ่ายค้านซักฟอก</p>
      <p>นายธนกร วังบุญคงชนะ โฆษกพรรคพลังประชารัฐ กล่าวว่า ขณะนี้พรรคร่วมรัฐบาลทำงานด้วยความราบรื่นเพื่อพี่น้องคนไทยทั้งประเทศ ไม่ได้มีปัญหาความขัดแย้งใดๆ ทั้งสิ้น โดยเฉพาะกับพรรคภูมิใจไทยนั้น ผู้ใหญ่ของพรรคคุยกันอยู่ตลอด ที่สำคัญคือ รัฐบาลภายใต้การนำของพล.อ.ประยุทธ์ จันทร์โอชา นายกรัฐมนตรี และรมว.กลาโหม ไม่ต้องการขัดแย้งกับใคร เอาเวลาทั้งหมดไปทำงานให้กับพี่น้องประชาชนดีกว่า เพราะประเทศยังมีหลายสิ่งที่จะต้องเร่งดำเนินการเพื่อให้พี่น้องประชาชนมีชีวิตความเป็นอยู่ที่ดีขึ้น การทำงานของพรรคร่วมรัฐบาลขณะนี้จึงเป็นไปตามนโยบายที่รัฐบาลได้ประกาศไว้</p>
      <p>นายธนกร กล่าวอีกว่า สำหรับการอภิปรายไม่ไว้วางใจรัฐบาลของพรรคร่วมฝ่ายค้านนั้น รัฐบาลพร้อมที่จะชี้แจงในทุกประเด็น ซึ่งทราบข้อมูลมาบ้างว่าฝ่ายค้านจะอภิปรายในประเด็นรัฐบาลบริหารงานล้มเหลวเป็นหลัก เพราะรัฐบาลนี้ไม่มีปัญหาในเรื่องการทุจริตคอรัปชั่นเหมือนรัฐบาลในอดีต ดังนั้น ตนมั่นใจว่ารัฐบาลจะสามารถชี้แจงได้อย่างแน่นอน นอกจากนี้ ที่ผ่านมารัฐบาลทุ่มเททำงานอย่างเต็มที่เพื่อพี่น้องประชาชนคนไทยทั้งประเทศ โดยเฉพาะพล.อ.ประยุทธ์ หากพรรคฝ่ายค้านไม่มีอคติมากจนเกินไปจะเข้าใจว่า พล.อ.ประยุทธ์ทุ่มเททำงานให้ประชาชนด้วยหัวใจจริงๆ ยิ่งตอนที่เห็นเด็กนักเรียนวิ่งไปกอดพล.อ.ประยุทธ์แล้วส่งเสียงบอกรักลุงตู่นั้น เชื่อว่าพล.อ.ประยุทธ์จะมีกำลังใจทำงานอย่างไม่รู้จักเหน็ดเหนื่อย</p>
    </article>
  </body>
</html>