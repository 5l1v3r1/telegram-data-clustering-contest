<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/bolton-acuza-casa-alba-ca-i-a-blocat-contul-de-twitter-1922401523562019111219178288"/>
    <meta property="og:site_name" content="News.ro"/>
    <meta property="article:published_time" content="2019-11-23T12:15:56+00:00"/>
    <meta property="og:title" content="Bolton acuză Casa Albă că i-a blocat contul de Twitter"/>
    <meta property="og:description" content="Fostul consilier în domeniul securităţii naţionale al lui Donald Trump John Bolton a acuzat Casa Albă, într-o serie de mesaje postate pe Twitter, de faptul că l-a împiedicat să aibă acces la contul său pe reţeaua de socializare după ce a fost destituit la începutul lui septembrie, relatează AFP."/>
  </head>
  <body>
    <article>
      <h1>Bolton acuză Casa Albă că i-a blocat contul de Twitter</h1>
      <address><time datetime="2019-11-23T12:15:56+00:00">23 Nov 2019, 12:15</time> by <a rel="author">Valentin Vidu</a></address>
      <p>
        <b>Fostul consilier în domeniul securităţii naţionale al lui Donald Trump John Bolton a acuzat Casa Albă, într-o serie de mesaje postate pe Twitter, de faptul că l-a împiedicat să aibă acces la contul său pe reţeaua de socializare după ce a fost destituit la începutul lui septembrie, relatează AFP.</b>
      </p>
      <p>”După demisia din calitatea de consilier al securităţii naţionale, Casa Albă a refuzat să-mi redea accesul la contul meu personal de Twitter. De frica a ceea ce aş putea spune?”, a scris vineri Bolton pe Twitter.</p>
      <p>El nu a mai publicat nimic de la 10 septembrie, ziua în care preşedintele american Donald Trump a anunţat destituirea sa.</p>
      <p>”Celor care credeau că mă ascund, (le transmit:) îmi pare rău să vă dezamăgesc”, a adăugat el.</p>
      <p>Aceste acuzaţii au fost respinse de Casa Albă.</p>
      <p>”Uneori, şi-l voi lua pe tatăl meu ca exemplu, cineva de o vârstă înaintată nu va înţelege că tot ceea ce trebuie să faci este să contactezi Twitter şi să-ţi schimbi parola dacă ai uitat-o”, a declarat vineri seara (ora locală) o purtătoare de cuvânt a Casei Albe, Stephanie Grisham, la postul Fox Business.</p>
      <p>După ce a fost demis din funcţie, John Bolton, în vârstă de 71 de ani, şi-a etalat dezacordurile faţă de strategia nord-coreeană a preşedintelui american. În acest subiect şi în altele, diferendele erau cunoscute şi au fost subliniate de către miliardarul republican atunci când s-a despărţit de cel mai belicos consilier al său.</p>
      <p>Diplomatul şi-a anunţat revenirea pe Twitter vineri, printr-un mesaj care se voia enigmatic. ”(Sunt) fericit să mă întorc pe Twitter după mai bine de două luni. Pentru a cunoaşte dedesubturile istoriei, rămâneţi conectaţi...”.</p>
      <p>”Mulţumesc Twitter pentru că se ridică la nivelul standardelor sale şi îmi redă în mod legitim controlul contului meu”, a adăugat vineri, în alt mesaj, John Bolton.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>