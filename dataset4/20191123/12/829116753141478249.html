<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/csapat/20191123-kezilabda-a-vbre-keszulo-magyar-noi-kezivalogatott-legyozte-delkoreat.html"/>
    <meta property="og:site_name" content="Origo"/>
    <meta property="article:published_time" content="2019-11-23T12:20:00+00:00"/>
    <meta property="og:title" content="A vb-re készülő magyar női kéziválogatott legyőzte Dél-Koreát"/>
    <meta property="og:description" content="Kim Rasmussen csapata ezúttal jól kezdte a mérkőzést."/>
  </head>
  <body>
    <article>
      <h1>A vb-re készülő magyar női kéziválogatott legyőzte Dél-Koreát</h1>
      <address><time datetime="2019-11-23T12:20:00+00:00">23 Nov 2019, 12:20</time> by <a rel="author">MTI</a></address>
      <p>
        <b>A magyar női kézilabda-válogatott 31-25-re legyőzte a házigazda Koreai Köztársaság csapatát a Szöulban zajló Premiere4 Kupa nemzetközi felkészülési torna második fordulójában, szombaton. A két csapat 25. egymás elleni mérkőzésén a magyarok - 11 vereség és két döntetlen mellett - 12. alkalommal nyertek.</b>
      </p>
      <p>Pénteken, az olimpiai bajnok oroszok elleni vereség után Kim Rasmussen szövetségi kapitány kifogásolta, hogy csapata rosszul kezdte mindkét félidőt. Ezúttal nem volt ilyen probléma, a meccs elején a magyarok vezettek, ám a folytatásban előbb támadásban, majd védekezésben is visszaesett a teljesítményük. A dán edző kétgólos hátrányban (7-9) időt kért, cserékkel is próbálkozott, ezek hatására együttese újra lendületbe jött és fordított (13-10).</p>
      <figure>
        <img src="https://cdn.nwmgroups.hu/s/img/i/1812/20181210kezilabda1.jpg"/>
        <figcaption>A magyar válogatott legyőzte Dél-Koreát<cite>Forrás: MTI/Kovács Tamás</cite></figcaption>
      </figure>
      <p>A magyarok a továbbiakban is nehezen boldogultak az ázsiai csapatokra jellemző mozgékony, gyors játékkal, de a szünetig megőriztek egy találatot az előnyükből.</p>
      <p>A második felvonás elején ragyogó védekezésére és Kiss Éva, majd Bíró Blanka védéseire alapozva növelte ismét a különbséget a válogatott, amely több mint 13 percig nem kapott gólt (20-13). A magyarok ezután is magabiztosan kézilabdáztak, kiegyensúlyozott teljesítményt nyújtottak, és mivel felvették a koreaiak tempóját, sok gólt dobtak gyors akciók végén. A csapat többször is vezetett nyolc találattal, végül hattal győzte le a házigazdákat.</p>
      <p>A magyar válogatott hétfőn Szerbia együttese ellen zárja a felkészülési tornát, a Japánban sorra kerülő olimpiai kvalifikációs világbajnokságon pedig jövő szombaton Kazahsztán csapata ellen kezdi meg szereplését.</p>
      <p><b>Eredmény, 2. forduló:</b><br/><b>Magyarország-Koreai Köztársaság 31-25 (14-13)</b><br/><b>a magyar gólszerzők:</b> Kovács A. 6, Háfra, Klujber 5-5, Schatzl, Faluvégi 3-3, Kovacsics, Márton G., Pásztor, Tóth G. 2-2, Vámos 1</p>
      <p><b>további eredmény:</b><br/>Oroszország-Szerbia 43-25 (21-11)<br/><b>pénteken játszották:</b><br/>Oroszország-Magyarország 29-25 (15-12)<br/>Szerbia-Koreai Köztársaság 28-27 (13-15)<br/><b>hétfőn játsszák:</b><br/>Magyarország-Szerbia 8.10<br/>Koreai Köztársaság-Oroszország 10.00</p>
    </article>
  </body>
</html>