<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342651/samsung-w20-5g-foldable-specs-price-official/"/>
    <meta property="og:site_name" content="زومیت"/>
    <meta property="article:published_time" content="2019-11-23T12:45:00+00:00"/>
    <meta property="og:title" content="W20 5G، نسخه بهبودیافته گلکسی فولد سامسونگ، معرفی شد"/>
    <meta property="og:description" content="W20 5G جدیدترین گوشی تاشدنی سامسونگ است که شباهت‌های زیادی به گلکسی فولد دارد و همان‌طورکه از نامش پیدا است، از نسل پنجم شبکه‌های ارتباطی هم پشتیبانی می‌کند."/>
  </head>
  <body>
    <article>
      <h1>W20 5G، نسخه بهبودیافته گلکسی فولد سامسونگ، معرفی شد</h1>
      <address><time datetime="2019-11-23T12:45:00+00:00">23 Nov 2019, 12:45</time> by <a rel="author" href="http://www.zoomit.ir/user/mobinahmadi/" target="_blank">مبین احمدی</a></address>
      <p>W20 5G جدیدترین گوشی تاشدنی سامسونگ است که شباهت‌های زیادی به گلکسی فولد دارد و همان‌طورکه از نامش پیدا است، از نسل پنجم شبکه‌های ارتباطی هم پشتیبانی می‌کند.</p>
      <hr/>
      <p>در روزهای گذشته، W20 5G <a href="https://www.zoomit.ir/samsung/">سامسونگ</a> با برگزاری مراسمی ویژه در چین رونمایی شده است. این <a href="https://www.zoomit.ir/product/list/mobile/">گوشی </a>درحقیقت دومین <a href="https://www.zoomit.ir/tag/foldable-smartphones/">گوشی تاشدنی</a> کره‌ای‌ها به‌شمار می‌آید و در نگاه اول، تفاوت‌های چندانی بین آن و <a href="https://www.zoomit.ir/product/samsung-galaxy-fold/">گلکسی فولد</a> به‌چشم نمی‌‌خورد. گلکسی فولد، نخستین گوشی تاشدنی سامسونگ، پس از معرفی با مشکلات متعددی دست‌و‌پنجه نرم می‌کرد؛ به‌حدی که تاریخ عرضه‌ی آن به‌تعویق افتاده بود. گوشی مذکور از مدتی پیش به‌صورت رسمی در بازارهای جهانی عرضه شده و حتی در ایران هم موجود است. گلکسی فولد نخستین گوشی تاشدنی دنیا است که به‌صورت عمده روانه‌ی بازارهای جهان می‌شود.</p>
      <p>به‌دنبال معرفی گوشی W20، شرکت چایناتلکام از این محصول تاشدنی به‌عنوان دستگاهی یاد کرد که از فناوری 5G پشتیبانی می‌کند. از زمان انتشار نخستین شایعات درباره‌ی W20، شمار زیادی از کاربران انتظار داشتند این گوشی محصولی کاملا جدید باشد و از زبان طراحی تازه‌ای بهره بگیرد؛ اما به‌طور کلی W20 نسخه‌ی بهبودیافته‌ی گلکسی فولد به‌شمار می‌آید و درمقایسه‌با این گوشی تفاوت‌هایی نسبتا جزئی به‌خود دیده است. درخورتوجه‌ترین تغییر اعمال‌شده در سامسونگ W20 به پشتیبانی این گوشی از <a href="https://www.zoomit.ir/tag/5g/">نسل پنجم شبکه‌های ارتباطی</a> مربوط می‌شود. ظاهرا این گوشی در چین از شبکه‌های 5G شرکت‌های مخابراتی چایناتلکام و چاینایونی‌کورن پشتیبانی می‌کند. گفته می‌شود شبکه‌ی 5G دو شرکت یادشده فعلا در مرحله‌ی غیراستاندارد فعالیت می‌کند.</p>
      <figure>
        <img src="https://cdn01.zoomit.ir/2019/11/2e5f6657-85b9-48c0-ad2b-7b8f770a14a0.jpg"/>
      </figure>
      <p>سامسونگ ماه‌ها پیش به‌صورت رسمی گلکسی فولد را رونمایی کرده بود؛ اما در فاصله‌ی چند هفته مانده به عرضه‌ی رسمی آن، کره‌ای‌ها گلکسی فولد را دراختیار کارشناسان حوزه‌ی فناوری قرار دادند تا آن را نقد و بررسی کنند. مدتی بعد <a href="https://www.zoomit.ir/2019/4/18/335074/samsung-galaxy-fold-screen-breaking-flickering/">مشخص شد گلکسی فولد با مشکلات متعددی دست‌و‌پنجه نرم می‌کند</a> و از جوانب زیادی احتمال آسیب‌رسیدن به آن حتی هنگام استفاده‌ی معمولی وجود دارد. به‌دنبال این موضوع، سامسونگ در حرکتی عاقلانه در اطلاعیه‌ای اعلام کرد تمامی پیش‌خرید‌های گلکسی فولد را لغو کرده است و <a href="https://www.zoomit.ir/2019/4/22/335204/samsung-galaxy-fold-delay-indefinitely/">فعلا قصد ندارد آن را عرضه کند</a>. کره‌ای‌ها پس از چندی توانستند بسیاری از مشکلات دستگاهشان را رفع و تاریخ عرضه‌ی جدیدی برای آن تعیین کنند. </p>
      <p>ظاهرا سامسونگ W20 5G از زبان طراحی مدل بهبودیافته‌ی گلکسی فولد استفاده می‌کند تا مشکلات قبلی گریبان‌گیرش نشود. در گوشی جدید، این طراحی حتی از جوانب دیگری نیز بهبودهایی به‌‌خود دیده است؛ به‌گونه‌ای که فریم میانی سامسونگ W20 5G ضخیم‌تر و قدرتمندتر است و این‌بار از رنگ سفید بهره می‌ببرد. افزون‌بر‌این، لبه‌های گوشی درمقایسه‌با گلکسی فولد اندکی تیزتر شده‌اند. وزن W20 تقریبا ۲۷۵ گرم است و در بخش کناری‌اش حسگر اثرانگشت دارد.</p>
      <figure>
        <img src="https://cdn01.zoomit.ir/2019/11/206be13d-1b7e-4ace-b918-ed771a6733b3.jpg"/>
      </figure>
      <p>سایر تغییرات اعمال‌شده در W20 5G درمقایسه‌با گلکسی فولد، سخت‌افزاری هستند. براساس اعلام رسمی، جدیدترین عضو از گوشی‌های تاشو خانواده‌ی W سامسونگ از سیستم-روی-چیپ هفت‌نانومتری هشت‌هسته‌ای اسنپدراگون ۸۵۵ پلاس <a href="https://www.zoomit.ir/tag/qualcomm/">کوالکام</a> با پردازنده‌ی گرافیکی آدرنو ۶۴۰، باتری ۴٬۲۳۵ میلی‌آمپرساعتی، ۱۲ گیگابایت حافظه‌ی رم از نوع LPDDR4X و ۵۱۲ گیگابایت حافظه‌ی ذخیره‌سازی فوق سریع از نوع UFS 3.0 و شارژ سریع سیمی و بی‌سیم در کنار قابلیت شارژ معکوس برخوردار است.</p>
      <p>دیگر مشخصات W20 مشابه گلکسی فولد هستند؛ یعنی در بخش بیرونی به نمایشگر ۴/۶ اینچ سوپر AMOLED با وضوح HD پلاس (۱٬۶۸۰ در ۷۲۰ پیکسل) و نسبت تصویر ۲۱:۹ و در قسمت درونی به نمایشگر ۷/۳ اینچ داینامیک <a href="https://www.zoomit.ir/tag/amoled/">AMOLED </a>با نام تجاری <a href="https://www.zoomit.ir/tag/infiniti/">اینفینیتی </a>فلکس (Infinity Flex) مجهز است که محتوای بصری را می‌تواند با وضوح QXGA پلاس (۲٬۱۵۲ در ۱٬۵۳۶ پیکسل) نمایش دهد. نمایشگر درونی دستگاه که از نوع نمایشگرهای تاشدنی است، نسبت تصویر غیرمعمول ۴/۲:۳ را ارائه می‌دهد. همچنین، اسپیکرهای به‌کاررفته در W20 5G را شرکت شناخته‌شده‌ی AKG تقویت کرده است که در طرفین نمایشگر جای گرفته‌اند. این اسپیکرها از استاندارد صوتی <a href="https://www.zoomit.ir/tag/dolby/">دالبی </a>اتموس (Dolby Atmos) هم پشتیبانی می‌کنند که جزئيات بیشتر درباره‌ی آن را می‌توانید در <a href="https://www.zoomit.ir/2019/11/18/342167/dolby-atmos--surround--sound-1/">این مقاله</a> مطالعه کنید.</p>
      <figure>
        <img src="https://cdn01.zoomit.ir/2019/11/755b7038-91ab-4621-b53d-1c5556bd94b7.jpg"/>
      </figure>
      <p>W20 5G سامسونگ همچون گوشی گلکسی فولد درمجموع از ۶ دوربین مجزا استفاده می‌کند: سه دوربین در پنل پشتی و دو دوربین در قسمت درونی و یک دوربین در قسمت بالای نمایشگر خارجی. دوربین سه‌گانه‌ی اصلی پنل پشتی حسگری ۱۲ مگاپیکسلی دوربین اصلی مجهز به لنزی با دیافراگم f/1.5 تا f/2.4 و حسگری ۱۶ مگاپیکسلی دوربین دوم مجهز به لنز فوق‌عریض (اولترا‌واید) و حسگری ۱۲ مگاپیکسلی دوربین سوم درکنار لنز تله‌فوتو با توانایی ارائه‌ی بزرگ‌نمایی دوبرابری را شامل می‌شود. در بریدگی بخش بالایی نمایشگر W20 5G، شاهد دو دوربین هستیم: یکی با حسگر ۱۰ مگاپیکسلی مجهز به لنزی با دیافراگم f/1.9 به‌عنوان دوربین سلفی اصلی و دیگری دوربینی با حسگر ۸ مگاپیکسلی برای تشخیص عمق در تصاویر به‌منظور ثبت جلوه‌ی بوکه. شایان ذکر است دوربین آخر از حسگری ۱۰ مگاپیکسلی مجهز به لنزی با دیافراگم f/1.9 استفاده می‌کند.</p>
      <p>گوشی تاشدنی سامسونگ W20 5G قرار است از دسامبر ۲۰۱۹ (۱۰ آذر ۱۳۹۸) به‌صورت رسمی روانه‌ی بازار چین شود. فعلا قیمت عرضه‌ی دستگاه مشخص نیست؛ اما سامسونگ در آستانه‌ی عرضه‌ی W20 5G به بازار، قیمتش را نیز مشخص خواهد کرد. این گوشی با رابط کاربری One UI مبتنی‌بر <a href="https://www.zoomit.ir/android/">اندروید </a>۹ پای همراه‌با یک جفت هدفون گلکسی‌باد و یک قاب چرمی از جنس پوست گوساله روانه‌ی بازار می‌شود. </p>
      <p>دیدگاه شما خوانندگان <a href="https://www.zoomit.ir/">زومیت</a> درباره‌ی گوشی تاشو جدید سامسونگ چیست؟</p>
      <p><b><a href="https://www.zoomit.ir/product/list/mobile/pricelist/">قیمت به‌روز</a></b> و مشخصات فنی و هر اطلاعات موردنیاز دیگر برای خرید ارزان و آگاهانه‌ی انواع <a href="https://www.zoomit.ir/product/list/mobile/samsung/">گوشی سامسونگ</a> را در بخش محصولات زومیت بیابید. در این بخش، مقایسه‌ی مشخصات فنی انواع گوشی‌های سری S ،J ،M و A سامسونگ و گالری تصاویر رسمی آن‌ها دردسترس خواهد بود.</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/23/342653/pirelli-5g-cyber-tire-reports-road-conditions/">تایر 5G پیرلی با قابلیت گزارش وضعیت جاده به راننده معرفی شد </a>
        <a href="http://www.zoomit.ir/2019/11/21/342622/samsung-galaxy-s11-5g-25w-fast-charging-rumor/">گلکسی اس 11 5G به فناوری شارژ سریع ۲۵ واتی مجهز می‌شود </a>
        <a href="http://www.zoomit.ir/2019/11/21/342613/xiaomi-smartphone-factory-5g/">کارخانه جدید شیائومی برای تولید گوشی‌های پرچمدار 5G به مرحله‌ بهره‌برداری می‌رسد </a>
        <a href="http://www.zoomit.ir/2019/11/21/342604/xiaomis-patent-foldable-phone-quadcameras/">پتنت اخیر شیائومی خبر از گوشی تاشدنی با دوربین چهارگانه می‌دهد </a>
        <a href="http://www.zoomit.ir/2019/11/21/342607/samsung-galaxy-s11-120-hz-display/">گلکسی اس 11سامسونگ با نمایشگر با نرخ نوسازی ۱۲۰ هرتز معرفی می‌شود</a>
      </p>
      <hr/>
      <p>منبع <a href="https://www.techandroids.com/samsung-w20-5g-foldable-smartphone-with-sd855-12gb-ram-unveiled/">techandroids</a> <a href="https://www.samsung.com/cn/smartphones/samsung-w20-5g/">samsung CHINA</a> <a href="https://in.mashable.com/tech/8717/samsungs-second-foldable-phone-is-here-in-the-form-of-the-galaxy-w20-5g">mashable INDIA</a> <a href="https://www.techradar.com/in/news/samsung-w20-5g-is-an-improved-galaxy-fold-with-5g-capabilities">techradar</a></p>
    </article>
  </body>
</html>