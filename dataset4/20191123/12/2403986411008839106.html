<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/kripto_koroleva_z_bolgariyi_abo_yak_shahrayka_obmanula_lyudey_na_4_mlrd_dolariv_n1238036"/>
    <meta property="og:site_name" content="24 Канал"/>
    <meta property="article:published_time" content="2019-11-23T12:00:00+00:00"/>
    <meta property="og:title" content="&quot;Крипто-королева&quot; з Болгарії, або Як шахрайка обманула людей на 4 млрд доларів"/>
    <meta property="og:description" content="Свого часу, коли лише з'явилася перша в світі криптовалюта, біткоїн – мільйони людей мріяли про збагачення за її допомоги."/>
  </head>
  <body>
    <article>
      <h1>"Крипто-королева" з Болгарії, або Як шахрайка обманула людей на 4 млрд доларів</h1>
      <address><time datetime="2019-11-23T12:00:00+00:00">23 Nov 2019, 12:00</time> by <a rel="author" href="https://24tv.ua/boris_nemirovskiy_tag5238/" target="_blank">Борис Немировський</a></address>
      <p>
        <b>Свого часу, коли лише з'явилася перша в світі криптовалюта, біткоїн – мільйони людей мріяли про збагачення за її допомоги.</b>
      </p>
      <p>Сьогодні можна стверджувати, що, загалом, ідея криптовалюти, так би мовити, "довела себе": <b>біткоїн прижився, став частиною світової фінансової системи</b>, його курс до тієї чи іншої "регулярної" валюти можна побачити на будь-якій біржі.</p>
      <blockquote>Цікаво:<a href="https://24tv.ua/techno/hakeri_zlamali_sayt_populyarnoyi_kriptovalyuti_n1236978"> Хакери зламали сайт популярної криптовалюти</a></blockquote>
      <p>Але, разом із цим, криптовалютний бум неминуче народив цілу зграю шахраїв, які наживаються на довірливих вкладниках, вигадуючи різноманітні схеми грабунку. Найвідомішою та, певно, найуспішнішою з таких "крипто-шахраїв" досі вважається така собі доктор <b>Ружа Ігнатова з Болгарії, винахідниця власної криптовалюти OneСoin</b>. Вона примудрилася так "розкрутитися", що пограбувала вкладників на мільярди доларів! Після чого... просто щезла. Наразі її розшукує ФБР, а її брат, який дав проти неї свідчення, змушений переховуватися за допомоги американської програми захисту свідків.</p>
      <figure>
        <img src="https://24tv.ua/resources/photos/news/620_DIR/201911/1238036_10196605.jpg?201911161445"/>
        <figcaption>Ружа Ігнатова / Фото з відкритих джерел</figcaption>
      </figure>
      <h3>Onecoin – "вбивця" біткоїна</h3>
      <p>"Золота лихоманка" навколо біткоїна вже давно відійшла в історію: коли курс першої у світі криптовалюти наприкінці 2017 року вперше "пробив" магічний кордон у 20 тисяч доларів США за один біткоїн – мільйони людей відчували себе справжніми біржовими геніями на хвилі успіху, мріяли про швидке збагачення. Але з тієї пори <b>курс біткоїна постійно веде додолу</b>, хоча й, слід зазначити, ще й досі тримається у вельми непоганих межах, коливаючись між 7 та 10 тисячами доларів за один біткоїн. Мільйонам людей не вдалося швидко збагатитися, але одиницям пощастило: Ружа Ігнатова, болгарська винахідниця криптовалюти з назвою OneСoin, "зірвала банк"... але аж ніяк не в законний спосіб – вона просто пограбувала своїх вкладників.</p>
      <figure>
        <img src="https://24tv.ua/resources/photos/news/620_DIR/201911/1238036_10196679.jpg?201911162226"/>
      </figure>
      <p>Її обіцянки звучали просто чудово:<b> криптовалюта Ігнатової мала знищити біткоїн та замінити його на світових біржах</b>. Вона покликана змінити світ, а ті, хто вкладуться в ці зміни – щонайменше подвоять свої капітали. Ці обіцянки люди слухали з радістю: самопроголошена "крипто-королева" у своїх рекламних турне збирала цілі стадіони палких прихильників (наприклад, у Великій Британії вона виступала перед десятками тисяч глядачів не де-небудь, а на самому стадіоні "Вемблі"). В її OneСoin вкладали шалені гроші, причому тривало це аж три роки поспіль: фірма Ігнатової була заснована в 2014 році, а в 2017 році доктор Ружа Ігнатова... щезла з усіма грошима, ніби скрізь землю провалилася.</p>
      <blockquote>Варто знати: <a href="https://24tv.ua/uryad_hoche_legalizuvati_kriptovalyutu_shho_pro_tse_vidomo_n1235679">Уряд хоче легалізувати криптовалюту: що про це відомо</a></blockquote>
      <h3>"Сніжний ком" та мільярди</h3>
      <p>Її брат Костянтин заявив суду в Нью-Йорку, що не знає, куди поділася його гіперактивна сестричка. Після її зникнення він став директором компанії Onecoin і, як такий, був заарештований в Лос-Анджелесі навесні 2017 року. За даними американської преси, Костянтин Ігнатов активно співпрацював зі слідством та визнав себе винним в шахрайських діях та в "відмиванні" грошей. За несплату податків та обманні дії йому все ще загрожують аж 90 років тюрми – повідомляє нью-йоркська газета Inner City Press. ФБР вже кілька років спостерігала за ним та за його сестрою, позаяк Onecoin, на думку американських офіційних установ – це взагалі не криптовалюта, а класична "фінансова піраміда", просто в новій, сучасній "обгортці".</p>
      <figure>
        <img src="https://24tv.ua/resources/photos/news/620_DIR/201911/1238036_10196704.jpg?201911162547"/>
        <figcaption>Брат Ружи Ігнатової Констянтин Ігнатов / Фото з відкритих джерел</figcaption>
      </figure>
      <p>Шахрайська модель, яку зазвичай називають "сніговим комом", збудована таким чином, що кожен "гравець" залучає нових "учасників", які мають інвестувати власні гроші. Насправді, всі ці кошти розподіляються лише "наверху" – серед тих, хто вигадав та запустив цей "сніговий ком". Вкладники "знизу" своїх грошей більше ніколи не бачать. Саме таким чином "сніговий ком" із назвою<b> OneСoin, за оцінкою британської телерадіокомпанії BBC, зібрав близько чотирьох мільярдів доларів</b>. Куди саме поділися всі ці гроші, зараз не можуть сказати ні британські журналісти-розслідувачі, ані американські спецагенти ФБР: вони зникли.</p>
      <h3>Куди щезла Ігнатова?</h3>
      <p>Пані Ружа Ігнатова також зникла. Як повідомив її заарештований брат, вона придбала собі "крутий" паспорт (якої саме країни – невідомо, спекуляції сягають великого географічного ареалу – від Аргентини до Росії), після чого він купив їй квиток на літак із Софії до Відня й далі – до Афін. До речі, брат із сестрою, хоч і болгарські громадяни, а виросли зовсім не в Болгарії, а в німецькому місті Шрамберг, тож шукають її, окрім інших країн, ще й в Німеччині. Також слідство ведеться проти американського адвоката Ігнатових, якого звинувачують у "відмиванні" частини поцуплених грошей. Через те, що Костянтин Ігнатов так активно співпрацював зі слідством, ФБР вважає, що його життя тепер опинилося в небезпеці. Тож Ігнатова доправили до програми захисту свідків. Як повідомляє BBC, є підозра, що його <b>люба сестричка, яка має щільні контакти з болгарською мафією, могла "замовити" свого брата.</b></p>
      <p>Але найцікавішим є те, що фірма OneСoin, попри цей страшний скандал та на зникнення своєї засновниці разом із чотирма мільярдами доларів, продовжує існувати. Вона відхрещується від будь-яких звинувачень у свій бік і називає їх, як пише німецьке видання Handelsblatt, "брехливою кампанією". При цьому продовжує закликати інвесторів вкладати в цю криптовалюту гроші. Щоправда, в тій же Німеччині вона вже два роки як втратила право комерційної діяльності – таким було рішення Федерального управління фінансового нагляду (BaFin). Ця установа заявила, що, за її даними, інвестори були змушені переказувати гроші на рахунки, які постійно мінялися, а звідти їх виводили з країни – це є ознакою кримінальної махінації. Але в цілій низці інших країн – у Великій Британії, в США тощо – компанія OneСoin продовжує свою діяльність. І це – попередження українським ентузіастам криптовалюти: не попадіться на цей гачок!</p>
      <p>У Німеччині, слід зазначити, взагалі дуже розчаровані Ружею Ігнатовою. Її колишній однокласник розповів у інтерв'ю газеті Schwarzwälder Boten, що вона з дитячих років вважалася егоманкою та опортуністкою, але "те, що вона провернула таку велику аферу, я й уявити собі не міг". Насправді, 38-річна аферистка мала всі шанси "пробитися" в житті й без шахрайства. Її докторський титул – аж ніяк не сфальсифікований. Вона з відзнакою закінчила школу, отримала магістерський ступінь в університеті Констанци, а докторський ступінь в юриспруденції отримала не де-небудь, а в Оксфордському університеті.</p>
      <p>Вся ця історія демонструє дві речі. Перша – <b>ринок криптовалют, попри те, що існує він вже більше за десяток років, все ще є ризиковим та небезпечним</b>, ніби Клондайк XIX століття. Тим, хто мріє заробити на ньому швидкі гроші й миттєво збагатитися, загрожує неабияка небезпека бути ошуканими. Друга ж – ринок криптовалют, незважаючи на недовіру до себе, все ж таки існує й існуватиме. Тому порада тим, хто бажає приєднатися до нього, проста: спочатку добряче вивчіть предмет, а лише потім беріться за справу. Невігласів "карають" всюди: хоч у фінансах, хоч в політиці, а хоч у повсякденному житті.</p>
      <blockquote>Ви знали? <a href="https://24tv.ua/v_ukrayini_zaprovadyat_tehnologiyu_blokcheyn_ta_zapratsyuyut_kriptovalyutni_birzhi_n1216197">В Україні запровадять технологію блокчейн та запрацюють криптовалютні біржі</a></blockquote>
    </article>
  </body>
</html>