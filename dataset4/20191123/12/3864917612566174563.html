<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2824074-mvf-diskusii-sodo-novoi-programi-dla-ukraini-trivatimut-nastupnimi-tiznami.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T12:54:00+00:00"/>
    <meta property="og:title" content="МВФ: дискусії щодо нової програми для України триватимуть наступними тижнями"/>
    <meta property="og:description" content="Дискусії щодо нової програми Міжнародного Валютного Фонду, місія якого відвідала Україну в період 14-22 листопада, триватимуть наступними тижнями."/>
  </head>
  <body>
    <article>
      <h1>МВФ: дискусії щодо нової програми для України триватимуть наступними тижнями</h1>
      <h2>Дискусії щодо нової програми Міжнародного Валютного Фонду, місія якого відвідала Україну в період 14-22 листопада, триватимуть наступними тижнями.</h2>
      <address>
        <time datetime="2019-11-23T12:54:00+00:00">23 Nov 2019, 12:54</time>
      </address>
      <p>Про це Укрінформу повідомили в представництві МВФ в Україні з посиланням на заяву керівника місії МВФ Рона ван Родена.</p>
      <p>"Місія досягла помітного подальшого просування у дискусіях щодо заходів та реформ, що могли би лягти в основу нової програми, підтриманої МВФ. Серед таких кроків – заходи у грошово-кредитному, податково-бюджетному та фінансовому секторах, так само як і реформи, спрямовані на поліпшення бізнес-середовища, посилення верховенства права і нарощування економічного зростання. Дискусії триватимуть наступними тижнями", - йдеться у повідомленні.</p>
      <p>За словами керівника місії МВФ, команда фахівців <a href="https://www.ukrinform.ua/tag-mvf">МВФ</a> провела конструктивні та плідні обговорення з представниками влади України. "Місія МВФ віддала належне істотному прогресу, що його було досягнуто в останні кілька місяців на шляху поступу реформ та дотримання виваженої економічної політики", - додали у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821987-goncaruk-ocikue-na-progres-u-peremovinah-iz-mvf-do-kinca-roku.html">Гончарук очікує на прогрес у перемовинах із МВФ до кінця року</a>
      </blockquote>
      <p>Як повідомляв Укрінформ, місія Міжнародного валютного фонду на чолі з Роном ван Роденом 14 листопада розпочала свою роботу в Києві.</p>
      <p>МВФ готує для України програму у форматі розширеного фінансування (EFF), розраховану на три роки.</p>
      <p>У Нацбанку вважають, що Україні слід укласти нову довгострокову програму співпраці з Міжнародним валютним фондом на загальну суму 5-10 млрд дол. Перший транш нової програми МВФ, за прогнозами НБУ, може надійти до кінця 2019 року. Національний банк очікує, що він становитиме близько 2 млрд дол.</p>
      <p>Попередня програма кредитування Міжнародного валютного фонду для України stand-by була затверджена наприкінці 2018 року і розрахована на 14 місяців. Вона передбачала виділення трьох траншів. Перший і єдиний транш від МВФ за цією програмою Україна отримала 21 грудня 2018 року.</p>
    </article>
  </body>
</html>