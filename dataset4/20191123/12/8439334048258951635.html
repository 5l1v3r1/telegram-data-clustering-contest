<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/to-nosokomeio-rethumnou-ekpempei-sos.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T12:33:00+00:00"/>
    <meta property="og:title" content="“Το Νοσοκομείο Ρεθύμνου εκπέμπει sos”"/>
    <meta property="og:description" content="-Κλιμακώνουν  τις κινητοποιήσεις οι γιατροί με νέα αποχή από τα εξωτερικά ιατρεία και τακτικά χειρουργεία - Στάση εργασίας την Τρίτη "/>
  </head>
  <body>
    <article>
      <h1>“Το Νοσοκομείο Ρεθύμνου εκπέμπει sos”</h1>
      <address>
        <time datetime="2019-11-23T12:33:00+00:00">23 Nov 2019, 12:33</time>
      </address>
      <p>-Κλιμακώνουν  τις κινητοποιήσεις οι γιατροί με νέα αποχή από τα εξωτερικά ιατρεία και τακτικά χειρουργεία</p>
      <p>- Στάση εργασίας την Τρίτη </p>
      <p>Για δεύτερη εβδομάδα συνεχίζουν τις κινητοποιήσεις τους οι γιατροί του Νοσοκομείου Ρεθύμνου με φόντο τη δραματική υποστελέχωση που οδηγεί σε «μαρασμό» το νοσηλευτικό ίδρυμα του Νόμου. </p>
      <p>Αναλυτικα σε ανακοίνωση τους η Ένωση γιατρών ΕΣΥ Ρεθύμνου αναφέρει:</p>
      <p>
        <i> «Σας γνωστοποιούμε ότι μην έχοντας καμία εξέλιξη ή απάντηση στα αιτήματα μας, κλιμακώνουμε τις κινητοποιήσεις μας.  Δευτέρα 25 και <a href="https://goodnet.gr/x-apple-data-detectors://1">Τρίτη 26 Νοεμβρίου</a> πραγματοποιούμε αποχή από τα εξωτερικά ιατρεία και από τα τακτικά χειρουργεία. Όλα τα επείγοντα χειρουργεία θα πραγματοποιηθούν και τα επείγοντα περιστατικά θα εξυπηρετούνται κανονικά. Η αποχή αφορά μόνο τα τακτικά-προγραμματισμένα χειρουργεία  και τα ραντεβού στα εξωτερικά ιατρεία.</i>
      </p>
      <p>
        <i>Σκοπός μας δεν είναι η ταλαιπωρία του κόσμου αλλά δεν έχουμε άλλο τρόπο να ακουστεί η φωνή μας και να δείξουμε ότι οι αντοχές μας στερεύουν και το προσωπικό δεν επαρκεί.</i>
      </p>
      <p>
        <i>Την Τρίτη θα πραγματοποιηθεί <b>στάση εργασίας από τις 9.00 έως 13.00.</b></i>
      </p>
      <p>
        <i>10.00 η ωρα το πρωί θα γίνει συγκέντρωση στο προαύλιο του νοσοκομείου με σκοπό την πραγματοποίηση πορείας προς το δημαρχείο.</i>
      </p>
      <p>
        <i>Η κινητοποίηση αυτή που αποφασίστηκε από τη γενική συνέλευση της Ένωσης των ιατρών έχει ως σκοπό:</i>
      </p>
      <p>
        <i>•    Τη γνωστοποίηση στους πολίτες του Ρεθύμνου των προβλημάτων που σχετίζονται με την υποστελέχωση πολλών τμημάτων του νοσοκομείου και</i>
      </p>
      <p>
        <i>•    Την πίεση προς το Υπουργείο Υγείας και την Υγειονομική περιφέρεια για ανεύρεση άμεσης λύσης στα προβλήματα που αντιμετωπίζουμε.</i>
      </p>
      <p>
        <i>Ζητάμε:</i>
      </p>
      <p>
        <i>•    <b>Την άμεση και κατά προτεραιότητα προκήρυξη των 15 μόνιμων οργανικών θέσεων </b>γιατρών που είναι κομβικές για τη λειτουργία πολλών τμημάτων.</i>
      </p>
      <p>
        <i>•   <b>Την άμεση εφαρμογή μέτρων στήριξης του νοσοκομείου με προσωρινό προσωπικό.</b></i>
      </p>
      <p>
        <i>•    <b>Την εξασφάλιση των κονδυλίων</b> που είναι απαραίτητα για την πρόσληψη επικουρικού προσωπικού.</i>
      </p>
      <p>
        <i>
          <b>Καλούμε όλους τους πολίτες του Ρεθύμνου να σκεφτούν πως θα είναι το Ρέθυμνο χωρίς νοσοκομείο. Συμπαρασταθείτε ενεργά. Ελάτε <a href="https://goodnet.gr/x-apple-data-detectors://3">την Τρίτη 26 Νοεμβρίου</a> στις 10.00 στη συγκέντρωση στο νοσοκομείο και στην πορεία και παλέψτε μαζί μας για τη στήριξη του νοσοκομείου μας.</b>
        </i>
      </p>
      <p>
        <i>
          <b>Το νοσοκομείο δεν αφορά μόνο τους εργαζόμενους αφορά κυρίως τον κόσμο του Ρεθύμνου.</b>
        </i>
      </p>
      <p>
        <i>
          <b>Η γενική συνέλευση των γιατρών</b>
        </i>
      </p>
      <p>
        <i>
          <b> </b>
          <b>Γνωστοποίηση προς τους πολίτες του Ρεθύμνου</b>
        </i>
      </p>
      <p>
        <i>Το Νοσοκομείο Ρεθύμνου δουλεύει οριακά το τελευταίο εξάμηνο μετά την συνταξιοδότηση γιατρών του ΕΣΥ τον τελευταίο χρόνο και τη μη αναπλήρωση της θέσης τους, την παραίτηση ειδικευμένων γιατρών και την απογύμνωση από ειδικευόμενους. Η προκήρυξη των 12 μόνιμων θέσεων και των 3 άγονων του Ιουνίου  ήταν κομβικές για την επιβίωση του νοσοκομείου μας. Με την αναστολή της προκήρυξης, την απίστευτη καθυστέρηση των τελευταίων μηνών στους διορισμούς, τον περιορισμό του κονδυλίου για την πρόσληψη επικουρικού προσωπικού, τις πρόσφατες παραιτήσεις και την έλλειψη ειδικευόμενων, το Νοσοκομείο Ρεθύμνου έχει ήδη περιορίσει μεγάλο μέρος των πρωινών λειτουργιών του (εξωτερικά ιατρεία, τακτικά χειρουργεία) έχει αναστείλει εκπαίδευση και άδειες και φτάνει πλέον στα όρια της εφημεριακής κατάρρευσης.</i>
      </p>
      <p>
        <i>            Σας γνωστοποιούμε ότι για δεύτερη εβδομάδα πραγματοποιούμε αποχή από τα εξωτερικά ιατρεία και επιπλέον αποχή από τα τακτικά χειρουργεία. Η κινητοποίηση αυτή που αποφασίστηκε από τη γενική συνέλευση της Ένωσης των ιατρών και στηρίζεται και από το Σωματείο των εργαζομένων στο νοσοκομείο έχει ως σκοπό:</i>
      </p>
      <p>
        <i>•   Τη γνωστοποίηση στους πολίτες του Ρεθύμνου των προβλημάτων που σχετίζονται με την υποστελέχωση πολλών τμημάτων του νοσοκομείου και</i>
      </p>
      <p>
        <i>•   Την πίεση προς το Υπουργείο Υγείας και την Υγειονομική περιφέρεια για ανεύρεση άμεσης λύσης στα προβλήματα που αντιμετωπίζουμε.</i>
      </p>
      <p>
        <i>Ζητάμε:</i>
      </p>
      <p>
        <i>•   <b>Την άμεση και κατά προτεραιότητα προκήρυξη των 15 μόνιμων οργανικών θέσεων </b>γιατρών που είναι κομβικές για τη λειτουργία πολλών τμημάτων.</i>
      </p>
      <p>
        <i>•  <b>Την άμεση εφαρμογή μέτρων στήριξης του νοσοκομείου με προσωρινό προσωπικό.</b></i>
      </p>
      <p>
        <i>•   <b>Την εξασφάλιση των κονδυλίων</b> που είναι απαραίτητα για την πρόσληψη επικουρικού προσωπικού.</i>
      </p>
      <p>
        <i>Ελπίζουμε να σταθείτε δίπλα μας στις διεκδικήσεις μας που έχουν κύριο στόχο τη βελτίωση της παρεχόμενης υγείας προς τον κόσμο». </i>
      </p>
    </article>
  </body>
</html>