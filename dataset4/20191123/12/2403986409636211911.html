<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/holodni_batareyi_vzimku_yak_peremogti_komunalni_sluzhbi_n1236883"/>
    <meta property="og:site_name" content="24 Канал"/>
    <meta property="article:published_time" content="2019-11-23T12:01:00+00:00"/>
    <meta property="og:title" content="Холодні батареї взимку: як перемогти комунальні служби?"/>
    <meta property="og:description" content="Жителі багатоквартирних будинків у різних містах України щодня опиняються перед такою проблемою, як недостатньо якісні комунальні послуги чи повною їх відсутністю."/>
  </head>
  <body>
    <article>
      <h1>Холодні батареї взимку: як перемогти комунальні служби?</h1>
      <address><time datetime="2019-11-23T12:01:00+00:00">23 Nov 2019, 12:01</time> by <a rel="author" href="https://24tv.ua/yaroslav_grishin_tag7042/" target="_blank">Ярослав Гришин</a></address>
      <p>
        <b>Жителі багатоквартирних будинків у різних містах України щодня опиняються перед такою проблемою, як недостатньо якісні комунальні послуги чи повною їх відсутністю.</b>
      </p>
      <p>Споживачі послуг, часто, самі воліють "не заморочуватися" з ЖЕКами і розв'язувати проблему самостійно або жити з нею й далі. Однак така пасивна позиція ще більше посилює існуючу проблемну ситуацію. <b>Відстоювати українцям свої права у відносинах з підприємствами</b>, <b>які надають комунальні послуги</b>, не тільки можна, а й потрібно.</p>
      <blockquote>Варто знати: <a href="https://24tv.ua/uryad_skasuvav_obmezhennya_tarifiv_na_opalennya_i_garyachu_vodu_shho_tse_oznachaye_n1235151">Уряд скасував обмеження тарифів на опалення і гарячу воду: що це означає</a></blockquote>
      <h3>Що змінилося у законодавстві?</h3>
      <p>Розпочнемо зі змін у законодавстві напередодні сезону опалення 2019/2020. Постановою Кабінету Міністрів України від 21.08.2019 №830 затверджені нові Правила надання послуги з постачання теплової енергії. Документ регулює відносини між виконавцем, що проводить господарську діяльність з постачання теплової енергії, та споживачем, який отримує або має намір отримати послугу з постачання теплової енергії. Також ці правила визначають вимоги до якості послуги, одиниці виміру обсягу спожитої споживачем теплової енергії та порядок оплати.</p>
      <p>Запам'ятайте: <b>Постачальник тепла має надавати послугу, яка чітко відповідає встановленим нормам!</b></p>
      <p>Зверніть увагу, що постачальник, забезпечує відповідність кількісних та якісних характеристик послуги згідно з встановленими нормами. Таке визначення надання послуги здійснюється відповідно до умов договору:</p>
      <p>1) <b>за показаннями вузла комерційного обліку теплової енергії </b>– для колективного договору, договору з колективним споживачем, договору з власником (користувачем) будівлі, індивідуального договору;</p>
      <p>2)<b> з урахуванням показань вузлів розподільного обліку теплової енергії/приладів</b> – розподілювачів теплової енергії (у разі їх наявності) або дотриманням нормативної температури повітря у приміщеннях (для приміщень не оснащених вузлами розподільного обліку теплової енергії/приладами – розподілювачами теплової енергії) – для індивідуального договору (зі здійсненням обслуговування і проведення поточного ремонту внутрішньобудинкових систем теплопостачання).</p>
      <p>Центразізоване опалення: що? де? коли?</p>
      <p>Постачання теплової енергії для потреб централізованого опалення здійснюється в опалювальний період безперервно. Окрім перерв для ліквідації аварій.</p>
      <p>Треба пам'ятати: рішення про <b>початок та закінчення опалювального періоду приймається органами місцевого самоврядування</b> з урахуванням кліматичних умов згідно з будівельними нормами, правилами технічної експлуатації теплових установок і мереж, державними санітарними нормами і правилами та іншими нормативними документами.</p>
      <p>Опалювальний період починається тоді, коли протягом 3 діб середня добова температура зовнішнього повітря становить 8°С та нижче. Закінчується у разі, коли протягом трьох діб середня добова температура зовнішнього повітря перевищує 8°С.</p>
      <p>Постачання теплової енергії для потреб централізованого опалення здійснюється в опалювальний період безперервно, окрім часу ліквідації аварій. Тоді виконавець поновлює надання послуги споживачу після усунення причин виявлених неполадок у найкоротший строк. Який не більше 24 годин з моменту надходження відомостей про усунення причин.</p>
      <blockquote>Цікаво: <a href="https://24tv.ua/subsidiyi_u_2019_rotsi_skilki_ukrayintsiv_otrimayut_pilgi_n1230672">Субсидії у 2019 році: скільки українців отримають пільги</a></blockquote>
      <p>Надання послуги здійснюється виключно на договірних засадах. Як відомо цього року почав дію новий Закон України "Про житлово-комунальні послуги". Тепер теплопостачальні організації найчастіше переукладають договори зі споживачами, застосовуючи практику публічного договору, як це зробило, наприклад, КП "Київтеплоенерго".</p>
      <p>Послуга надається споживачам згідно з умовами договору, що укладається відповідно до типових договорів про надання послуги відповідно до статті 14 Закону України "Про житлово-комунальні послуги".</p>
      <h3>Які умови має виконати постачальник тепла?</h3>
      <ol>
        <li>Забезпечувати <b>своєчасність</b> надання, безперервність і належну якість послуги згідно із законодавством та умовами договорів про її надання, зокрема шляхом створення системи управління якістю відповідно до національних або міжнародних стандартів;</li>
        <li>Забезпечувати <b>надійне постачання</b> обсягів теплової енергії відповідно до умов договору та стандартів;</li>
        <li><b>Розглядати у визначений законодавством строк претензії та скарги споживачів </b>і проводити відповідні перерахунки розміру плати за послугу в разі її ненадання, надання не в повному обсязі, несвоєчасно або надання послуги неналежної якості, а також в інших випадках, визначених договором;</li>
        <li>Своєчасно<b> реагувати на виклики споживачів</b>, підписувати акти-претензії, вести облік вимог (претензій) споживачів у зв'язку з порушенням порядку надання послуги;</li>
        <li>Своєчасно та власним коштом проводити <b>роботи з усунення виявлених неполадок</b>, пов'язаних з наданням послуги, що виникли з його вини;</li>
        <li>Вживати заходів до ліквідації аварій, усунення порушень якості послуг у строк, встановлений договором, але не більше семи діб.</li>
      </ol>
      <p>Водночас, виконавець комунальної послуги (крім послуг з постачання та розподілу електричної енергії та природного газу) має право обмежити чи припинити надання відповідної комунальної послуги її споживачу незалежно від обраної моделі організації договірних відносин у разі непогашення в повному обсязі заборгованості за спожиті комунальні послуги протягом 30 днів з дня отримання споживачем попередження від виконавця. Таке попередження надсилається споживачу не раніше наступного робочого дня після спливу граничного строку оплати комунальної послуги, визначеного законодавством та/або договором про надання відповідної комунальної послуги.</p>
      <p>Проте до житлових будинків цей механізм не застосовується, тому що відключення від опалення в зимовий період по суті є порушенням конституційних прав людини!</p>
      <p>Перекрити тепло для окремих боржників технічно неможливо, а провести масове відключення всього будинку при наявності заборгованості лише у пари абонентів постачальник не може. Його просто завалять позовами від тих абонентів, у яких немає боргів. Іншими словами, законодавчо таке право у постачальника є, але на практиці його застосувати майже неможливо.</p>
      <h3>Яка температура під час опалювального періоду є нормою?</h3>
      <p>Відповідно до нормативів температура в кімнатах повинна бути +18, а в кутових кімнатах +20 °C. Допустимий строк відхилення від цієї норми – не більше 12 годин за добу (один раз на місяць). <b>У випадку відхилення від цієї норми необхідно скаржитися </b>у диспетчерську службу постачальника тепла.</p>
      <p>Тоді служба комунального підприємства проводить обстеження – заміряє температуру в кімнатах та виявляє причину відхилення. Якщо це сталося з їхньої провини – усувають недоліки, та проводять перерахунок вартості послуги за опалення. Власне, комунальні служби повинні відреагувати протягом 1 доби.</p>
      <p>Додатково можна скласти акт-претензію, в якому викласти виявленні порушення. Але, краще, щоб такий акт підписали не менше трьох споживачів. У випадку відмови теплопостачальника зменшувати розмір оплати за комунальні послуги, можна вже звертатися з вищевказаними документами до суду.</p>
      <blockquote>Зверніть увагу! <a href="https://24tv.ua/subsidiyi_po_novomu_yak_ta_vidkoli_zminyatsya_narahuvannya_pilg_n1223161">Субсидії по-новому: як та відколи зміняться нарахування пільг</a></blockquote>
      <p><a href="https://24tv.ua/health/grip_simptomi_likuvannya_profilaktika_gripu_v_ukrayini_n882201">Грип в Україні: симптоми та профілактика в інфографіці</a> сьогодні 30795</p>
    </article>
  </body>
</html>