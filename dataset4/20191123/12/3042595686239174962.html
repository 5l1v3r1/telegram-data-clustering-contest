<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/milojko-74-og-milijana-21-i-utroskandale/71848311"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T12:25:52+00:00"/>
    <meta property="og:title" content="Milojko (74) og Milijana (21) i utroskandale"/>
    <meta property="og:description" content="Serbisk reality-tv får våre egne realityskandaler til å blekne i sammenlikning."/>
  </head>
  <body>
    <article>
      <h1>Milojko (74) og Milijana (21) i utroskandale</h1>
      <h2>Serbisk reality-tv får våre egne realityskandaler til å blekne i sammenlikning.</h2>
      <address><time datetime="2019-11-23T12:25:52+00:00">23 Nov 2019, 12:25</time> by <a rel="author">Ingunn Dorholt</a></address>
      <p>Det er ikke bare i <a href="https://www.dagbladet.no/kjendis/endrer-rutinene-etter-skandale-sesong/71132508">«Paradise Hotel» </a>og <a href="https://www.dagbladet.no/kjendis/derfor-er-monica-40-med-pa-ex-on-the-beach/71487011">«Ex on the Beach» </a>at seerne får være vitne til <a href="https://www.dagbladet.no/kjendis/viser-gruppesex-i-ex-on-the-beach---har-aldri-sett-noe-droyere/70153864">sex, drama og partnerbytte.</a></p>
      <p>I Serbia viser de i disse dager det populære realityprogrammet «Parovi», altså «Par» på norsk. I tv-serien, som går for å være en slags hybrid av tv-konseptene «Big Brother» og «Love Island», får seerne følge flere par mens de bor samlet i en gedigen villa.</p>
      <p>
        <b>Og i realityserien viser serberne at alder slett ikke er noen hindring for verken sjalusi, utroskap eller annen dramatikk.</b>
      </p>
      <p>74-årige Milojko «Mikan» Bozic og 21-årige Milijana Bozic er et av ekteparene i tv-serien. Nå vurderer førstnevnte skilsmisse, etter at han tok sin 53 år yngre kone i å være utro med en 60-årig deltaker i villaen.</p>
      <figure>
        <embed-post data-src="https://www.instagram.com/p/B2wgRQwhcAO" data-service="Instagram"/>
      </figure>
      <h3>- Vurderer skilsmisse</h3>
      <p>Det serbiske paret har gjort seg bemerket i tv-serien for deres noe atypiske forhold hva gjelder aldersforskjell. Nettopp dette var også begrunnelsen 21-åringen ga for å melde seg og ektemannen på realityshowet: Å vise at kjærligheten er ekte til tross for den enorme aldersforskjellen.</p>
      <p>- Vi planlegger å klemme og elske som vi ville gjort hjemme. Jeg vil gjerne vise alle at det jeg og Miljoko har, ikke er noe stunt slik som enkelte hevder, uttale Bozic, ifølge <a href="https://ekstrabladet.dk/nyheder/samfund/74-aarig-skal-skilles-fra-21-aarig-kone-hun-var-utro-med-60-aarig/7882586">Ekstra Bladet</a>.</p>
      <p>
        <b>Paret har blitt fulgt 24 timer i døgnet over en periode på to uker, og kona skal tidligere ha uttalt at hun var fast bestemt på å vise deres sexliv på tv-skjermen, ettersom de håpet på å starte en familie i nærmeste framtid.</b>
      </p>
      <p>De måtte imidlertid unngå misjonærstillingen, la hun til, ettersom «Mikans» hjerte ikke tåler dette.</p>
      <figure>
        <embed-post data-src="https://www.instagram.com/p/B2UtHlHHfuW" data-service="Instagram"/>
      </figure>
      <p>Men nå har det altså dukket opp skjær i sjøen.</p>
      <p>Ifølge Ekstra Bladet har paret vært gift i mindre enn tre måneder, men nå vurderer 74-åringen altså skilsmisse.</p>
      <p>Årsaken er at kona ble filmet mens hun gjentatte ganger kysset, og angivelig også dusjet sammen med en annen realitydeltaker, på ekteparets eget bad. Det var 60-åringen Nemanja Stamatovic Zabac.</p>
      <figure>
        <img src="https://dbstatic.no/71849668.jpg?imageId=71849668&amp;width=1024&amp;height=615"/>
        <figcaption><b>KLINER TIL:</b> 21-årige Milijana Bozic falt for fristelsen, og klinte til med 60-år gamle Nemanja Stamatovic Zabac. Skjermdump: Parovi/ Youtube Vis mer</figcaption>
      </figure>
      <h3>- Sendt til sykehus</h3>
      <p>Sidespranget skal ikke ha blitt tatt godt imot av ektemannen. Ifølge flere <a href="https://www.blic.rs/zabava/milojko-bozic-milijana-bozic-nemanja-stamatovic-zabac/nezhxck">lokale medier</a> kan man i TV-serien se at han forteller kona at hun kan «kline med alle hun vil for hans del», ettersom han har sluttet å bry seg.</p>
      <p>
        <b>Misjonærstilling eller ei, synet av sin egen kone i het omfavnelse med en annen mann, skal ha blitt for mye for 74-åringens hjerte. I ettertid skal han nemlig ha blitt fraktet til sykehus med hjerteproblemer som følge av 21-åringens eskapader.</b>
      </p>
      <figure>
        <img src="https://dbstatic.no/71849728.jpg?imageId=71849728&amp;x=0&amp;y=0&amp;cropw=88.445667125172&amp;croph=100&amp;width=643&amp;height=387"/>
        <figcaption><b>GA MANNEN HJERTEPROBLEMER:</b> Å se kona i het omfavnelse med en annen mann, skal ha blitt for mye for ektemannnen, som produksjonen sendte til sykehus med hjerteproblemer. Skjermdump: Parovi/ Youtube Vis mer</figcaption>
      </figure>
      <p>Det bekreftet en av tv-seriens produsenter til <a href="https://www.blic.rs/zabava/milojko-bozic-milijana-bozic-nemanja-stamatovic-zabac/nezhxck">lokale medier</a>.</p>
      <p>- Han har hatt det svært tøft, og det var derfor vi som produksjon var nødt til å reagere. Vi tok han ut av huset og med til sykehuset. Han fikk øyeblikkelig hjelp og vi ble fortalt at han hadde vært under stort press etter å ha sett hendelsen.</p>
      <p>Nå skriver de samme mediene at 74-åringen nå altså ønsker å skille seg som følge av konas sidesprang, og har tatt kontakt med en advokat.</p>
      <h3>Faller for eldre</h3>
      <p>At det var en 60-åring som gjorde at den 21-år gamle realitydeltakeren ikke klarte å motstå fristelsen, var kanskje ikke så overraskende.</p>
      <p>I forkant av tv-programmet skal hun ha uttalt følgende om faren for å falle for fristelser under oppholdet:</p>
      <p>
        <b>- Mennene som normalt er med i denne tv-serien er hovedsakelig unge menn. De har ikke grått hår eller bruker briller, så de har ikke en sjanse hos meg, uttalte </b>
        <b>Bozic, ifølge <a href="https://ekstrabladet.dk/nyheder/samfund/21-aarig-kvinde-viser-kaerlighed-til-74-aarig-forlovet-vil-have-sex-paa-tv/7574607">Ekstra Bladet</a>.</b>
      </p>
    </article>
  </body>
</html>