<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491492-boridis-o-agrotis-epixeirimatias-sto-epikentro-tis-anaptyxis/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-23T12:18:33+00:00"/>
    <meta property="og:title" content="Βορίδης: Ο αγρότης επιχειρηματίας στο επίκεντρο της ανάπτυξης"/>
    <meta property="og:description" content="Ο υπουργός Αγροτικής Ανάπτυξης και Τροφίμων, Μάκης Βορίδης, σε συνέντευξή του στο ένθετο «Agropost» της εφημερίδας «Παραπολιτικά», τονίζει ότι μοναδικός"/>
  </head>
  <body>
    <article>
      <h1>Βορίδης: Ο αγρότης επιχειρηματίας στο επίκεντρο της ανάπτυξης</h1>
      <address><time datetime="2019-11-23T12:18:33+00:00">23 Nov 2019, 12:18</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491492-boridis-o-agrotis-epixeirimatias-sto-epikentro-tis-anaptyxis/#">Facebook 0</a>
        </li>
        <li>
          <a href="https://www.eleftherostypos.gr/politiki/491492-boridis-o-agrotis-epixeirimatias-sto-epikentro-tis-anaptyxis/#">Twitter</a>
        </li>
        <li>
          <a href="https://www.eleftherostypos.gr/politiki/491492-boridis-o-agrotis-epixeirimatias-sto-epikentro-tis-anaptyxis/#">LinkedIn</a>
        </li>
        <li>
          <a href="https://www.eleftherostypos.gr/politiki/491492-boridis-o-agrotis-epixeirimatias-sto-epikentro-tis-anaptyxis/#">Περισσότερα</a>
        </li>
      </ul>
      <p>Ο υπουργός Αγροτικής Ανάπτυξης και Τροφίμων, Μάκης Βορίδης, σε συνέντευξή του στο ένθετο «Agropost» της εφημερίδας «Παραπολιτικά», τονίζει ότι μοναδικός στόχος της κυβέρνησης από την πρώτη μέρα «ήταν να αλλάξουμε τα αρνητικά δεδομένα που είχε δημιουργήσει η διακυβέρνηση του ΣΥΡΙΖΑ και να επαναφέρουμε την κανονικότητα και στον πρωτογενή τομέα».</p>
      <p>Τονίζει ότι αποκορύφωμα της υλοποίησης του κυβερνητικού προγράμματος είναι το νομοσχέδιο για τα συνεταιριστικά σχήματα που θα τεθεί σε διαβούλευση τις επόμενες ημέρες.</p>
      <p>Ο κ. Βορίδης υπογραμμίζει επίσης ότι «αυτό που επιδιώκουμε να κάνουμε και αποτελεί προεκλογική δέσμευση του ίδιου του πρωθυπουργού είναι να επαναφέρουμε στο επίκεντρο τον αγρότη-επιχειρηματία μέσα από ένα αναμορφωμένο θεσμικό πλαίσιο οργάνωσης και λειτουργίας των συνεργατικών σχημάτων και των διεπαγγελματικών οργανώσεων».</p>
      <p>Σημειώνει ότι έχουν εξασφαλιστεί 1,5 δισ. ευρώ για την κάλυψη μέρους του χρηματοδοτικού κενού στον αγροτικό τομέα μέσα από τη μορφή χαμηλότοκων δανείων με μακροπρόθεσμη διάρκεια αποπληρωμής και τα οποία θα είναι διαθέσιμα μέσα στους επόμενους δύο μήνες περίπου. Επίσης αναφέρει ότι η κυβέρνηση έχει καταβάλει έγκαιρα το 70% της βασικής ενίσχυσης των παραγωγών, ενώ εγγυάται ότι το ίδιο θα γίνει και για τις επόμενες προγραμματισμένες πληρωμές.</p>
      <p>Ο κ. Βορίδης χαρακτηρίζει ως «απολύτως ανακριβές» το ενδεχόμενο διπλασιασμού των ασφαλιστικών εισφορών των αγροτών, τονίζοντας «η αρχιτεκτονική του νέου ασφαλιστικού θα περιέχει ειδική πρόνοια κα μέριμνα για τον αγροτικό κόσμο και προφανώς οι ασφαλιστικές εισφορές δεν πρόκειται να διπλασιαστούν».</p>
      <p>Σε ότι αφορά στην ασφάλιση της αγροτικής παραγωγής, αναφέρει ότι εκδηλώθηκε ανάλογο ενδιαφέρον από σειρά ασφαλιστικών εταιρειών ελληνικών και ξένων με αρκετές από τις οποίες ο ίδιος έχει προχωρήσει σε επαφές και συζητήσεις. Εκτιμά ότι η σύμπραξη ιδιωτικού και δημοσίου τομέα «ανοίγει νέες προοπτικές προς οφελος των Ελλήνων παραγωγών χωρίς να υπάρξει η παραμικρή επιβάρυνση γι’ αυτούς».</p>
      <p>Ο υπουργός Αγροτικής Ανάπτυξης και Τροφίμων υπογραμμίζει ότι δεν θα υπάρξει καμία ανοχή απέναντι σε φαινόμενα παράνομων ελληνοποιήσεων και προς τούτο «θα αξιοποιηθεί στο μέγιστο η διοικητική δομή για την επίτευξη αποτελεσματικών ελέγχων».</p>
      <p>Αναφέρει ακόμα ότι εν όψει της νέας ΚΑΠ η κυβέρνηση διεκδικεί σταθερούς πόρους για τους Έλληνες γεωργούς και κτηνοτρόφους, ενώ ήδη αξιοποιεί όλα τα διαθέσιμα εργαλεία για την επαρκή χρηματοδότηση του αγροτικού τομέα ώστε «να μη χάσει την μεγάλη ευκαιρία να αναγορευθεί σε πρωταγωνιστή για την οικονομική ανάπτυξη της χώρας ολόκληρης αφού ο πρωτογενής τομέας αποτελεί -οφείλει να αποτελεί- την ατμομηχανή της ανάπτυξης».</p>
      <p>Μιλώντας για τις συμφωνίες που υπεγράφησαν με την Κίνα τονίζει ότι αυτές «αλλάζουν τα δεδομένα προώθησης των ελληνικών αγροτικών προϊόντων στην παγκόσμια αγορά», ενώ η εξαγωγική δραστηριότητα θα περιλαμβάνει εκτός των αγροτικών προϊόντων και ανταλλαγή επιστημονικού προσωπικού αλλά και τη δημιουργία πρωτοκόλλων φυτοϋγείας τα οποία απαιτούνται πλέον παγκοσμίως.</p>
      <p>Στη συνέντευξή του, τέλος, ο υπουργός Αγροτικής Ανάπτυξης και Τροφίμων προβαίνει σε έναν πρώτο απολογισμό του κυβερνητικού έργου στο Υπουργείο, ενώ αναφέρει χαρακτηριστικά «ταμείο» κάνουμε κάθε μέρα στο Υπουργείο Αγροτικής Ανάπτυξης και Τροφίμων.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491492-boridis-o-agrotis-epixeirimatias-sto-epikentro-tis-anaptyxis/#">Facebook 0</a>
        </li>
        <li>
          <a href="https://www.eleftherostypos.gr/politiki/491492-boridis-o-agrotis-epixeirimatias-sto-epikentro-tis-anaptyxis/#">Twitter</a>
        </li>
        <li>
          <a href="https://www.eleftherostypos.gr/politiki/491492-boridis-o-agrotis-epixeirimatias-sto-epikentro-tis-anaptyxis/#">LinkedIn</a>
        </li>
        <li>
          <a href="https://www.eleftherostypos.gr/politiki/491492-boridis-o-agrotis-epixeirimatias-sto-epikentro-tis-anaptyxis/#">Περισσότερα</a>
        </li>
      </ul>
    </article>
  </body>
</html>