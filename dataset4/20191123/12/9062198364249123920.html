<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386046/ak-partiden-25-il-baskani-istifa-edecek-iddiasi"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T12:38:00+00:00"/>
    <meta property="og:title" content="AK Parti'den 25 il başkanı istifa edecek iddiası"/>
    <meta property="og:description" content="31 Mart yerel seçimleri ve 23 Haziran İstanbul seçiminde, Ankara ve İstanbul'un da aralarında bulunduğu bir çok belediyenin kaybedilmesinin ardından gelen istifalar sürecek iddiası..."/>
  </head>
  <body>
    <article>
      <h1>AK Parti'den 25 il başkanı istifa edecek iddiası</h1>
      <h2>31 Mart yerel seçimleri ve 23 Haziran İstanbul seçiminde, Ankara ve İstanbul'un da aralarında bulunduğu bir çok belediyenin kaybedilmesinin ardından gelen istifalar sürecek iddiası...</h2>
      <address>
        <time datetime="2019-11-23T12:38:00+00:00">23 Nov 2019, 12:38</time>
      </address>
      <p>AK Parti'de 7 il başkanının istifası sonrası, başkanların genel merkezin talebiyle istifa ettiği belirtilirken, istifalar için "metal yorgunluğu" yerine, "tazelenme, yenilenme" ihtiyacı vurgusu yapılmış partide hızlı bir değişimin iç tartışmayı büyüteceği, bunun yerine zamana yayarak değişimin gerçekleştirilmesi benimsenmişti.</p>
      <p>Cumhuriyet’ten Emine Kaplan’ın haberine göre, önceki kongrelerde ilçe başkanlarıyla uyumlu çalışamayan, başarılı bulunmayan ve seçmenin memnun olmadığı il başkanlarını istifa ettirme yoluna giden AKP, bu kongre sürecinde daha fazla sayıda il başkanını istifa ettirmeyi planlıyor.</p>
      <p>
        <b>UYUMLU ÇALIŞABİLECEK BAŞKANLAR BELİRLENECEK</b>
      </p>
      <p>Şu ana kadar 8 il başkanı AKP Genel Merkezi’nin isteği ile istifa ederken, önümüzdeki iki hafta boyunca istifaların süreceği belirtiliyor. İstifa edecek il başkanı sayısının 25’i bulacağını kaydeden bir AKP yöneticisi, “Siyasi Partiler Yasası’na göre önce ilçe sonra da il kongresi yapılıyor. Ancak il başkanının uyumlu çalışabileceği ilçe başkanlarını belirleyebilmesi lazım. İl başkanlarını önceden istifa ettirerek ve yerine eğer olağanüstü bir gelişme olmazsa kongrede seçilecek il başkanını atayarak birlikte çalışacağı ilçe yönetimlerini dizayn etmeye çalışıyoruz” diye konuştu.</p>
      <p>
        <b>‘ONLARIN HEPSİ KONTROLÜMÜZ ALTINDA’</b>
      </p>
      <p>AK Parti yönetimi, istifa eden il başkanlarının küsüp Ali Babacan ve Ahmet Davutoğlu’nun kuracağı partiler başta olmak üzere başka bir siyasi adres aramaması için de önlem alıyor. AKP yöneticileri, “Başka partilere giderler mi gitmezler mi, bizim öyle bir derdimiz yok. Onların hepsi kontrolümüz altında. Genel merkezde koordinatörlük ya da teşkilatta birtakım görevlere getirmeyi düşünüyoruz” diye konuştu. İl başkanlarının istifasının istenmesinde seçimde başarısız olunması gibi bir kriter olmadığını kaydeden parti yöneticileri şu görüşleri dile getirdi: “Zaten bırakmak isteyenler var, görev süresini doldurmuş, uzun süredir il başkanlığı yapanlar var. Seçimi kaybetmenin faturasını teşkilatlara yüklemiyoruz. Tüm değerlendirmelerden sonra il başkanlığında kalmasında yarar görülmeyenlerin istifası isteniyor.”</p>
      <p>
        <b>PARTİYE BAĞLILIĞI GÜÇLENDİRMEK İÇİN AİDAT İSTENİYOR</b>
      </p>
      <p>Parti yönetimi, teşkilatlardaki umutsuzluğun ortadan kaldırılması, heyecan ve canlılık kazandırması için daha önce göstermelik olarak yapılan delege seçimine 10 milyona yakın parti üyesinin tamamının katılımının sağlanması planlanıyor. Partiyle bağının güçlendirilmesi için üyelerin yanı sıra 40 bine yakın delegeden de bir defaya mahsus aidat alınması düşünülüyor.</p>
      <p>İstifa eden il başkanlarının küserek ekibiyle birlikte yeni partilere gitmesinin önlenmesi için de “yeni görev verilmesi” stratejisi uygulanacak.</p>
      <p>
        <b>İSTİFA ETTİRİLECEK İL BAŞKANLARI BÖYLE BELİRLENİYOR</b>
      </p>
      <p>İstifa ettirilecek il başkanlarının ise partinin yaptırdığı "memnuniyet anketleri"nin yanı sıra, halkla yapılan görüşmeler, milletvekilleri, sivil toplum örgütlerinin görüşleri alınarak belirlendiği ifade ediliyor. Ayrıca, parti yönetimi tarafından belirlenen isimler, tebdili kıyafetle, halkın nabzını tutuyor. Parti kaynakları, yeterince çalışmayan, seçmenle diyalog kuramayan ya da, çeşitli nedenlerle yıpranmış, doku uyuşmazlığı yaşananların istifasının istendiğine dikkat çekiyorlar.</p>
    </article>
  </body>
</html>