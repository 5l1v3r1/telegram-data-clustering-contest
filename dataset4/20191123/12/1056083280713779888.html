<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200953/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D9%85%D8%B1%DA%A9%D8%B2%DB%8C-%D8%AE%D9%88%D8%A7%D8%B3%D8%AA%D8%A7%D8%B1-%D9%88%D8%B5%D9%84-%D8%B4%D8%AF%D9%86-%D9%87%D8%B1%DA%86%D9%87-%D8%B3%D8%B1%DB%8C%D8%B9%D8%AA%D8%B1-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A7%D8%B3%D8%AA%D8%A7%D9%86-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T12:49:05+00:00"/>
    <meta property="og:title" content="استاندار مرکزی خواستار وصل شدن هرچه سریعتر اینترنت در استان شد"/>
    <meta property="og:description" content="ایسنا/مرکزی استاندار مرکزی گفت: از شورای امنیت کشور تقاضای وصل شدن هرچه سریعتر اینترنت در استان را داریم تا استان مرکزی به عنوان امن ترین استان جزو اولین استان‌هایی باشد که اینترنت به سرعت در آن برقرار می شود."/>
  </head>
  <body>
    <article>
      <h1>استاندار مرکزی خواستار وصل شدن هرچه سریعتر اینترنت در استان شد</h1>
      <address>
        <time datetime="2019-11-23T12:49:05+00:00">23 Nov 2019, 12:49</time>
      </address>
      <p>ایسنا/مرکزی استاندار مرکزی گفت: از شورای امنیت کشور تقاضای وصل شدن هرچه سریعتر اینترنت در استان را داریم تا استان مرکزی به عنوان امن ترین استان جزو اولین استان‌هایی باشد که اینترنت به سرعت در آن برقرار می شود.</p>
      <p>به گزارش ایسنا، سیدعلی آقازاده در شورای اداری استان مرکزی ضمن گرامیداشت سالروز فرمان تاریخی امام راحل برای تشکیل بسیج مستضعفین اظهار کرد: در آستانه ثبت نام داوطلبان ورود به مجلس از حوزه‌های انتخابیه سراسر کشور، استان مرکزی  آمادگی لازم را در  مجموعه ستاد انتخابات فراهم کرده و آمادگی‌ و برنامه‌ریزی لازم برای برگزاری یک انتخابات باشکوه انجام شده است. هفته آینده ثبت نام‌ها آغاز می شود و امید است با حضور همه جانبه مردم شاهد یک انتخابات پرشور دیگر در کشور باشیم.</p>
      <p>وی افزود: افزایش مشارکت مردم در انتخابات نیازمند سازوکار و اسباب و لوازمی است که این اسباب و لوازم در حوزه پشتیبانی و برنامه‌ریزی با همکاری دستگاه‌ها آماده خواهد شد. اعتماد به دستگاه برگزار کننده و حضور همه طیف‌ها و جناح‌های سیاسی شناسنامه‌دار در چارچوب قانون می‌تواند در افزایش مشارکت مردم موثر باشد.</p>
      <p>استاندار مرکزی تصریح کرد: مردم استان مرکزی بعد از پیروزی انقلاب اسلامی در انتخابات مشارکت خوبی داشته‌اند، شرایط کشور ویژه است و حضور پرشور مردم پای صندوق‌های رای می‌تواند پاسخ محکمی به همه بدخواهان جمهوری اسلامی باشد. ما باید زمینه لازم برای تحقق این امر را فراهم کنیم.</p>
      <p>آقازاده بیان کرد: امیدواریم تنوع داوطلبان به گونه‌ای باشد که همه تفکرات سیاسی و اجتماعی و جناح‌های حاضر در جامعه در چارچوب قوانین به پای صندوق‌های رای حاضر شوند. هر نماینده‌ای به هر میزان که رای بیشتری دریافت کند با قدرت بیشتری می‌تواند مطالبات مردم و موضع گیری انقلابی و مردمی را در مجلس پیگیری کند.</p>
      <p>وی در خصوص حذف قبوض کاغذی برق اضافه کرد: حذف قبوض کاغذی و ارسال قبوض الکترونیکی برای مردم اقدام مفیدی در جهت ارائه و روان کردن خدمات دولتی و جلوگیری از هزینه‌های سنگین است، حذف کاغذ هرچه بیشتر در مراودات اداری انجام ‌شود می‌توان به محیط زیست و صرفه‌جویی‌ها کمک شایانی کند.</p>
      <p>استاندار مرکزی در ادامه گفت: سازمان جهادکشاورزی استان مرکزی یکی از سازمان های برتر در میان سازمان‌های کشوری بوده است، آمارها هم حاکی از این است که در دو سال اخیر شاهد روان سازی امور در مجموعه سازمان در استان بوده‌ایم. امسال و سال آینده در استان شاهد بیش از سه هزار میلیارد تومان سرمایه‌گذاری در حوزه‌های کشاورزی هستیم که امیدواریم با همین نوع مدیریت و نگاه حمایتی در این عرصه پیش برویم. تنها راه نجات کشور در این برهه تولید مواد غذایی و تولید بیشتر فرآورده‌های کشاورزی است. در چند سال گذشته هیچگاه نبوده که ذخایر استراتژیک استان به این میزانی که امروز هست، مطلوب باشد.</p>
      <p>آقازاده اضافه کرد: شرایط بازار در استان مرکزی با نظارت‌های صورت گرفته بسیار خوب است، بعد از اجرای طرح اصلاح قیمت بنزین در یک هفته اخیر یکی از استان‌های فعال بوده‌ایم و روزانه ستاد تنظیم بازار تشکیل و موارد مورد نیاز رصد شده، همچنین در شهرستان‌ها نیز این ستاد یک روز در میان تشکیل شده و فرمانداران نیز در میان مردم در بازار حضور داشته و شرایط را رصد کرده اند.</p>
      <p>وی افزود: شرایط کشور بویژه در 10 روز اخیر ایجاب می‌کند که همه ما با حضور در بازار اطمینان میان مردم را تقویت کنیم تا مردم متوجه پای کار بودن تمام دستگاه‌ها و مسئولان مربوطه باشند و تا حصول نتیجه و اطمینان از بهبود شرایط باید این روند نظارت‌ها ادامه داشته باشد.</p>
      <p>استاندار مرکزی با اشاره به صادرات غیرنفتی خاطرنشان کرد: در هشت ماهه ابتدای سال جاری، 687 میلیون دلار معادل یک میلیون و 240 هزار تن صادرات غیرنفتی از استان صورت گرفته که این میزان در مقایسه با مدت مشابه سال گذشته 4 درصد افزایش داشته است و امید داریم تا پایان سال نسبت به آمار سال گذشته در صادرات غیرنفتی رشد بهتری داشته باشیم.</p>
      <p>وی با بیان اینکه اثرات افزایش قیمت بر سایر کالاها باید منطقی باشد، گفت: در یک هفته گذشته کشور در تلاطم طرح مدیریت مصرف سوخت بود و خسارات کم و زیادی در برخی استان‌ها صورت گرفت که برخی اعتراض مردم و برخی سوءاستفاده‌هایی بود که سبب خسارت‌های سنگین در برخی استان‌ها و البته متضرر شدن مردم شد، اما در استان مرکزی مردم با هوشیاری این بحران را به خوبی و با فرهنگ انقلابی پشت سر گذاشتند و حضور آنها در راهپیمایی روز چهارشنبه خط بطلانی بر توطئه های دشمنان بود.</p>
      <p>استاندار مرکزی ادامه داد: شنبه هفته گذشته شرایط اراک و برخی شهرها رو به بحران بود، اما با حضور و اقدامات به موقع و آمادگی دستگاه‌های انتظامی و قضایی و همکاری مردم و رسانه‌ها این بحران در استان مدیریت شد. تنها در شهرهای ساوه، اراک، محلات و خمین تعدادی از معترضان بازداشت شدند که ظرف کمتر از 24 ساعت تکلیف آنها مشخص و بیش از 90 درصد آنها با قید تعهد آزاد شدند.</p>
      <p>آقازاده در خصوص قطعی اینترنت بیان کرد: از شورای امنیت کشور تقاضای وصل شدن هرچه سریعتر اینترنت در استان را داریم تا استان مرکزی به عنوان امن ترین استان جزو اولین استان‌هایی باشد که اینترنت به سرعت در آن برقرار شود. البته اینترنت ADSL از چند روز پیش وصل شده است، همچنین تمام تلاش برای اینکه دولت الکترونیک در برخی نقاط استان قطع نشود انجام شده است.</p>
      <p>وی اضافه کرد: در توزیع بنزین در استان هیچ خللی وجود نداشته و تنها به دنبال شایعه ای مبنی بر اتمام اعتبار سهمیه آبان تا سی‌ام این ماه، صف‌های پمپ بنزین قدری شلوغ شد. با اجرای این طرح استفاده از ظرفیت جایگاه های سی‌ان‌جی استان افزایش یافته و از این ظرفیت به خوبی استفاده می‌شود. امیدواریم همه جایگاه‌های سی‌ان‌جی آماده خدمت رسانی به مردم باشند.</p>
      <p>به گزارش ایسنا، در این جلسه "زهرا آخانی" به عنوان معاون توسعه مدیریت و منابع استانداری مرکزی، حجت الاسلام عبدالله واحدی بعنوان مدیرکل اوقاف استان، علی وفایی مدیر بانک توسعه تعاون استان، حسین کلانتری بعنوان رییس دانشگاه آزاد استان، محمدرضا عباسی بعنوان مدیرکل پست استان، محمود مرادی بعنوان مدیرعامل شهر جدید امیرکبیر، فائزه عقیلی بعنوان مدیرکل روابط عمومی استانداری، احمدعلی جعفری بعنوان مدیر بانک مسکن و حسن خزائی پور بعنوان فرماندار فراهان معرفی شدند.</p>
      <p>انتهای پیام</p>
    </article>
  </body>
</html>