<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-e/risultato-gara-eprix-diriyah-2-doppietta-bmw-con-sims-e-gunther-vandoorne-4-468896.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T12:30:09+00:00"/>
    <meta property="og:title" content="ePrix Diriyah/2: festa BMW, doppietta con Sims e Günther"/>
    <meta property="og:description" content="Alexander Sims (BMW) ha vinto il secondo ePrix di Diriyah di Formula E. A podio anche Gunther e Di Grassi. Vandoorne 4°, Massa 19°"/>
  </head>
  <body>
    <article>
      <h1>ePrix Diriyah/2: festa BMW, doppietta con Sims e Günther</h1>
      <h2>Dopo due pole, il pilota britannico e BMW sono leader del campionato di Formula E. Si ferma ai piedi del podio la Mercedes di Vandoorne. Altra gara da dimenticare per Vergne</h2>
      <address><time datetime="2019-11-23T12:30:09+00:00">23 Nov 2019, 12:30</time> by <a rel="author">Matteo Sala</a></address>
      <p>Sono servite tre pole position, ma al terzo tentativo Alexander <b>Sims</b> è riuscito a centrare la sua prima vittoria in Formula E. Nel secondo appuntamento stagionale sulla pista di Diriyah, il 31enne britannico ha dominato qualifiche e gara, regalando a <b>BMW</b> la seconda vittoria nel campionato elettrico. Dopo la delusione di ieri, Sims ha condotto una gara senza sbavature, mostrando di avere il controllo totale della situazione anche quando la Safety Car lo ha costretto a due ripartenze, cancellando per due volte tutto il suo vantaggio (che era arrivato a superare i 5” al 13° passaggio) sugli inseguitori.</p>
      <p>A completare la festa bavarese, il secondo posto di Maximilian <b>Günther</b> (ma la sua piazza d’onore potrebbe essere in discussione per un possibile infrazione nella prima ripartenza), risalito dalla nona posizione in griglia. Per lui, <b>primo podio</b> alla sua seconda gara da ufficiale BMW, l’undicesima in Formula E dopo i nove ePrix corsi con Dragon nella passata stagione.</p>
      <slideshow>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-BMW-7.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-BMW-3-666x443.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-BMW-1-666x443.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-BMW-2.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-BMW-6.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-Diriyah-2019_20-DS-bmw-gunther.jpg"/>
        </figure>
      </slideshow>
      <p>Sconfitto ma soddisfatto dopo il pessimo venerdì, Lucas <b>Di Grassi</b>, che di podi da par suo ne ha collezionati 31. Per il brasiliano, anche un punto extra per aver ottenuto il giro più veloce tra i primi dieci (poi perso in favore di Da Costa, rientrato nella top ten). Audi nella top anche con Daniel Abt, nono (poi promosso ottavo) nonostante una penalità scontata nelle prime fasi di gara.</p>
      <p>Ai piedi del podio la <b>Mercedes</b> ufficiale di Stoffel <b>Vandoorne</b>, che partiva 11°: ottima rimonta quella del belga, ma a fare meglio ci ha pensato Nick <b>de Vries</b>, da 23° a 7° (ininfluenti i 5″ di penalità rimediati per un’infrazione tecnica). Quinto posto per la Silver Arrow 01 di di casa Venturi di Edoardo Mortara, mentre Felipe Massa ha collezionato una penalità dopo l’altra, chiudendo 19°.</p>
      <p>André <b>Lotterer</b>, sesto sotto la bandiera a scacchi con la sua Porsche 99X Electric, è stato penalizzato per aver sorpassato in regime di Safety Car, promuovendo la Nissan Oliver <b>Rowland</b>, che anche oggi salva il bilancio di casa Nissan. <b>Buemi</b>, in lizza per un posto sul podio, ha chiuso 14° dopo essere stato <b>spedito in testacoda</b> nelle prime fasi da Antonio Felix da Costa. Nella <i>top ten</i> anche James Calado (ai primi punti della carriera in Formula E), entrambi partita dal fondo, mentre Turvey, 8° al traguardo, è stato squalificato per aver consumato più energia del consentito.</p>
      <figure>
        <img src="https://www.formulapassion.it/wp-content/uploads/2019/11/Formula-E-Diriyah-2019_20-DS-jaguar-calado.jpg"/>
      </figure>
      <p><b>Sabato da dimenticare per Virgin, Techeetah e Mahindra</b>. Fuori dai giochi al 13° giro il leader di campionato, Sam <b>Bird</b>, spedito <b>a muro</b> da Evans in curva 4. Nell’incidente coinvolto anche Pascal Wehrlein, che nella sequenza di curva 5 e 6 non è riuscito a evitare la Virgin #2. Pochi giri dopo, al 19°, Robin <b>Frijns</b> ha perso il controllo della e-tron FE06 #4, chiudendo contro le barriere di curva 9 la sua gara.</p>
      <p>Due errori dei suoi piloti hanno invece affossato DS Techeetah. <b>Vergne</b> ha pagato in gara <a href="https://www.formulapassion.it/motorsport/formula-e/risultato-libere-eprix-diriyah-2-da-costa-vola-vergne-crash-468807.html">l’errore delle libere</a>, che lo ha costretto a un cambio di batteria, con conseguente<b> partenza dal fondo e 10” di Stop&amp;Go</b>. Le due Safety Car hanno rimesso il francese in scia al gruppo, ma la sua rimonta si è fermata in piazza 12 (poi 10° grazie alla penalità di Lotterer e alla squalifica di Turvey). Grande rammarico anche per Antonio Felix <b>da Costa</b>: il portoghese, risalito in terza posizione ai danni di Evans e Di Grassi, ha <b>tamponato al 9° giro Buemi</b>. Penalità inevitabile, e 13° posto finale.</p>
      <p>A mani vuote anche Mahindra: detto di Wehrlein (17°), peggio è andata a Jerome D’Ambrosio, che non è nemmeno riuscito a prendere parte alla gara per un problema tecnico che lo ha bloccato in griglia.</p>
      <p>Nella fiera degli <b>errori</b> imperdonabile quello commesso dalla direzione gara, che ha fatto rientrare la <b>safety car quando i commissari di percorso erano ancora in pista, con tanto di mezzi meccanici</b>, per rimuovere la Virgin #4 incidentata. Subito scattato il regime di Full Course Yellow, ma procedure decisamente da rivedere.</p>
      <p>In campionato<b> Sims guida con 35 punti</b>, davanti a Vandoorne (27) e Bird (26). BMW leader tra i Team con 53 punti. Seguono Mercedes (41) e Virgin (36). <a href="https://www.formulapassion.it/motorsport/formula-e/fe-risultati/eprix-diriyah-2-2019-classifiche-piloti-e-team-468898.html">Classifiche complete</a></p>
      <p>
        <a href="https://www.formulapassion.it/motorsport/formula-e/fe-risultati/eprix-diriyah-2-2019-ordine-darrivo-468897.html">
          <b>Formula E | ePrix Diriyah/2, ordine di arrivo aggiornato a seguito delle penalità</b>
        </a>
      </p>
      <footer>RIPRODUZIONE RISERVATA</footer>
    </article>
  </body>
</html>