<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709473"/>
    <meta property="og:site_name" content="ישראל היום"/>
    <meta property="article:published_time" content="2019-11-23T12:26:18+00:00"/>
    <meta property="og:title" content="&quot;המרגל&quot; נגד &quot;הרשת החברתית&quot;"/>
    <meta property="og:description" content="כוכב הקולנוע והטלוויזיה סאשה ברון כהן תוקף את פייסבוק: &quot;אם היו קיימים בשנות ה-30, היו מאפשרים להיטלר לפרסם'&quot;קולנוע"/>
  </head>
  <body>
    <article>
      <h1>"המרגל" נגד "הרשת החברתית"</h1>
      <h2>כוכב הקולנוע והטלוויזיה סאשה ברון כהן תוקף בחריפות את פייסבוק: "אם היו קיימים בשנות ה-30, היו מאפשרים להיטלר לפרסם על 'הבעיה היהודית'"</h2>
      <address><time datetime="2019-11-23T12:26:18+00:00">23 Nov 2019, 12:26</time> by <a rel="author" href="https://www.israelhayom.co.il/writer_articles?tid=61419" target="_blank">לירן אוהלי</a></address>
      <p>השחקן והקומיקאי היהודי סאשה ברון כהן ידוע מצד אחד כשחקן מוכשר הן בתחום הקומי והן בתחום הדרמטי, בו כיכב לאחרונה בסדרה "המרגל" על סיפור חייו של אלי כהן, ומנגד גם נחשב לאקטיביסט וכזה שבאמצעות הקומדיה והסאטירה דואג להביע את דעותיו, לטוב ולרע.</p>
      <p>ביום חמישי האחרון, בוועידת Never is Now שארגנה הליגה נגד השמצה, קיבל השחקן את "פרס המנהיגות" בזכות פעולותיו ומאמציו נגד בעיות השנאה והגזענות, ובפרט נגד יהודים. בנאום שנשא לאחר זכייתו לא חסך כהן ביקורת מהאנשים שעומדים בראש החברות הגדולות של הרשתות החברתיות, ובעיקר נגד פייסבוק, אותה כינה "מכונת התעמולה הגדולה בהיסטוריה", והעמוד בראשה מארק צוקרברג. </p>
      <p>
        <b>צפו בנאום המלא:</b>
      </p>
      <figure>
        <iframe src="https://www.youtube.com/embed/ymaWq5yZIYM" width="1189" height="669" data-service="Youtube" scrolling="no"/>
      </figure>
      <p>"אם פייסבוק הייתה קיימת במהלך שנות ה-30, הם היו מפרסמים את הפתרונות והרעיונות של היטלר לבעיית היהודים בפרסומות אותן הם מציגים באתר", תקף כהן והוסיף: "זו מכונת התעמולה הגדולה בהיסטוריה, אם תשלמו להם מספיק, הם יריצו כל פרסומת פוליטית שתרצו, גם אם מדובר בשקר, ואפילו יעזרו לכם למקד את הפרסום עבור המשתמשים שלהם. תארו לכם מה היה עושה גבלס עם פייסבוק".</p>
      <p>לאחר מכן עבר כהן לתקוף גם את גוגל, יוטיוב וטוויטר ואמר: "האלגוריתם שלהן תורם להפצת פייק ניוז ותאוריות קונספירציה שכל המטרה שלהן הוא לעורר פחד ובהלה בציבור ובכך ליצור עניין. למנכ"לים אכפת רק ממחיר המניות שלהם ולא משמירה על דמוקרטיה". </p>
      <p>הנאום, כדרכו של הקומיקאי המפורסם, היה בחלקו הומוריסטי ובחלקו רציני, אך גם בסוף, מיטב הביקורת והארס כוונו כלפי אדם אחד- מייסד פייסבוק: "מארק צוקרברג הוא יוליוס קיסר של ימינו", אמר ואף האשים את מייסד הרשת החברתית בכך שהוא מסרב לחסום מכחישי שואה מן האתר. </p>
    </article>
  </body>
</html>