<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/dancila-replica-pentru-orban-privind-comisarul-ue-ei-fac-jocurile-si-apoi-tipa-la-noi-fake-news-18608928"/>
    <meta property="og:site_name" content="Gândul"/>
    <meta property="article:published_time" content="2019-11-23T12:17:26+00:00"/>
    <meta property="og:title" content="Dăncilă, replică pentru Orban privind comisarul UE: Ei fac jocurile şi apoi ţipă la noi „fake news”"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Dăncilă, replică pentru Orban privind comisarul UE: Ei fac jocurile şi apoi ţipă la noi „fake news”</h1>
      <h2>Viorica Dăncilă a afirmat că premierul Ludovic Orban a dezvăluit adevărat miză a demiterii Guvernului, prin moţiune de cenzură, şi anume propunerea unui comisar european din partea PPE. Liderul PSD îi acuză pe liberali şi pe Klaus Iohannis că sunt duplicitari şi periculoşi.</h2>
      <address><time datetime="2019-11-23T12:17:26+00:00">23 Nov 2019, 12:17</time> by <a rel="author" href="https://www.gandul.info/autor/ana-petrescu" target="_blank">Ana Petrescu</a></address>
      <p>„Dragii mei, vă rog să distribuiţi acest video! Să vadă cât mai mulţi români care sunt adevăratele intenţii şi mize ale lui Klaus Iohannis! Pentru că sunt foarte mulţi cei care s-au întrebat care a fost adevăratul motiv din spatele moţiunii de cenzură, care a aruncat România în criză şi haos şi care a dus la o explozie a cursului euro la un maxim istoric! Vă rog să ascultaţi declaraţia lui Ludovic Orban de la Zagreb (unde şi domnul Iohannis a fost prezent!) în care le spune popularilor europeni că au dat jos Guvernul PSD pentru a putea propune ei un comisar din partea PPE, pentru ca popularii europeni să aibă majoritatea în noua Comisie!”, a scris Viorica Dăncilă, sâmbătă, pe Facebook.</p>
      <p>Fostul prim-ministru reproşează faptul că PNL şi şeful statului fac jocurile politice, însă încearcă să acopere aceste „manevre”, acuzând PSD de „fake news”.</p>
      <p>„Ei fac jocurile politice ale altora şi încearcă să acopere în presă aceste manevre ţipând la noi “fake news”! Iată adevăratul fake din politica românească: Klaus Iohannis şi PNL! Duplicitari, ipocriţi şi periculoşi aceşti întruchipaţi salvatori ai neamului!”, conchide Viorica Dăncilă, care a a ataşat postării sale un video cu afirmaţiile lui Ludovic Orban la Congresul PPE de la Zagreb din această săptămână.</p>
      <p>Ludovic Orban a declarat că Guvernul Dăncilă a fost schimbat cu unul de dreaptă pentru ca România să poată oferi un comisar european de la PPE, respectiv pe Adina Vălean. Premierul a precizat că era o situaţie injustă, deoarece PPE nu avea majoritate pentru noua Comisie Europeană.</p>
      <p>Adina Vălean, propusă de România comisar european pentru Transporturi, a primit aviz favorabil în Comisia pentru Transporturi a Parlamentului Uniunii Europene.</p>
      <p>Votul în PE pentru Executivul UE propus de preşedintele-ales Ursula von der Leyen va avea loc într-o sesiunea plenară programată pe 27 noiembrie.</p>
    </article>
  </body>
</html>