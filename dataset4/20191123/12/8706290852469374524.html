<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686064/aporrifthike-to-aitima-passari-na-dikastei-stin-ellada"/>
    <meta property="og:site_name" content="enikos.gr"/>
    <meta property="article:published_time" content="2019-11-23T12:49:00+00:00"/>
    <meta property="og:title" content="Απορρίφθηκε το αίτημα Πάσσαρη να δικαστεί στην Ελλάδα"/>
    <meta property="og:description" content="Απορρίφθηκε το αίτημα του Κώστα Πάσσαρη να έρθει να δικαστεί αυτοπροσώπως..."/>
  </head>
  <body>
    <article>
      <h1>Απορρίφθηκε το αίτημα Πάσσαρη να δικαστεί στην Ελλάδα</h1>
      <address>
        <time datetime="2019-11-23T12:49:00+00:00">23 Nov 2019, 12:49</time>
      </address>
      <p>Απορρίφθηκε το αίτημα του <a href="http://www.enikos.gr/society/685613/xespa-o-aderfos-tou-astynomikou-pou-dolofonithike-apo-ton-passari">Κώστα Πάσσαρη</a> να έρθει να δικαστεί αυτοπροσώπως στις 2 Δεκεμβρίου 2019 στο Μικτό Ορκωτό Εφετείο Αθηνών για τέσσερις ανθρωποκτονίες, 17 απόπειρες και άλλα αδικήματα, για τα οποία κρίθηκε ένοχος σε πρώτο βαθμό από το Μικτό Ορκωτό Δικαστήριο της Αθήνας, που του επέβαλε τέσσερις φορές ισόβια και 166 χρόνια κάθειρξη.</p>
      <p>Ο <a href="http://www.enikos.gr/society/685232/aitima-ton-archon-tis-roumanias-na-metaferthei-stin-ellada-o-kost">45χρονος κρατούμενος</a>, που από το 2001 εκτίει στις Ρουμανικές φυλακές της Γκέρλα ποινές δις ισόβια, για δύο δολοφονίες, που διέπραξε εκεί, έχει δηλώσει κατ’ επανάληψη μετανιωμένος και πως επιθυμεί να επιστρέψει στην Ελλάδα.</p>
      <p>
        <b>Πριν το αίτημα των Ρουμάνων</b>
      </p>
      <p>Το αίτημα του Πάσσαρη υποβλήθηκε στις 14 Νοεμβρίου 2019 στην Εισαγγελία Εφετών, πριν δηλαδή φτάσει στη χώρα μας το αίτημα των Ρουμάνων να έρθει να εκτίσει την ποινή του εδώ. Ούτως ή άλλως δεν ήταν γνωστό εκείνες τις μέρες το ρουμανικό αίτημα, το οποίο, όπως εκτιμούν δικαστικές πηγές, έχει ως βάση το γεγονός ότι η ποινή του στη Ρουμανία εξαντλείται εντός του 2020. Όπως ανέφερε στο αίτημα που υπέβαλε δια του συνηγόρου του Ανδρέα Ταγαράκη «δια της παρούσης σας δηλώνω ότι επιθυμών, ως έχω προς τούτο αναφαίρετο συνταγματικό και δικονομικό δικαίωμα, να εμφανιστώ αυτοπροσώπως, και όχι να εκπροσωπηθώ μόνο δια πληρεξούσιου δικηγόρου ενώπιον του ανωτέρω Δικαστηρίου, κατά τη συγκεκριμένη ή τυχόν σε μετ’ αναβολήν δικασίμους, λόγος για τον οποίο ΠΑΡΑΚΑΛΩ να αιτηθείτε και να διαταχθεί η μεταγωγή μου….». Ουσιαστικά δηλαδή το αίτημα είναι να μεταφερθεί στην Ελλάδα για τη δίκη και εν συνεχεία να επιστρέψει στις ρουμανικές φυλακές.</p>
      <p>
        <b>Ο εισαγγελέας Παναγιώτης Παναγιωτόπουλος</b>
      </p>
      <p>Στο αίτημα απάντησε αυθημερόν, ο εισαγγελέας Εφετών Παν. Παναγιωτόπουλος, ως προϊστάμενος του τμήματος ΜΟΔ-ΜΟΕ απλούστατα γιατί υφίσταται αρνητική αμετάκλητη αρνητική απάντηση των Ρουμάνων: «Απορρίπτει αίτηση. Υφίσταται η από 19.3.2019 αμετάκλητη απόφαση του Εφετείου Βουκουρεστίου που αρνείται την παράδοσή του στην Ελλάδα».</p>
      <p>Στη συνέχεια πάντως οι Ρουμάνοι εξέφρασαν τη βούλησή τους να τον επιστρέψουν για να εκτίσει εδώ την ποινή του, προφανώς ενόψει τις αποφυλάκισής του. Επέλεξαν δηλαδή την οριστική και όχι την προσωρινή μεταφορά του στη χώρα μας. Θέση στο θέμα πάντως πρέπει να πάρει και το Υπουργείο Δικαιοσύνης που έχει λόγο στην οριστική επιστροφή του Πάσσαρη.</p>
      <p>Πηγή: dikastiko.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/685969/martyras-sti-diki-sorra-kapoioi-theorousan-oti-itan-o-gios-tou-ap%0A%20%20%20%20%0A"/>
        <a href="http://www.enikos.gr/society/685951/diki-siemens-i-eisangeleas-zita-na-min-anagnoristoun-elafryntika-%0A%20%20%20%20%0A"/>
        <a href="http://www.enikos.gr/society/685613/xespa-o-aderfos-tou-astynomikou-pou-dolofonithike-apo-ton-passari%0A%20%20%20%20%0A"/>
        <a href="http://www.enikos.gr/society/685330/diki-siemens-oloi-eleftheroi-mechri-tin-anangelia-ton-poinon-tin-%0A%20%20%20%20%0A"/>
        <a href="http://www.enikos.gr/society/685320/tsoukatos-i-dikaiosi-irthe-epeita-apo-11-chronia-me-pikra-ta-afin%0A%20%20%20%20%0A"/>
        <a href="http://www.enikos.gr/society/685271/i-apofasi-gia-ta-mavra-tameia-tis-siemens-enochoi-22-katigoroumen%0A%20%20%20%20%0A"/>
        <a href="http://www.enikos.gr/society/685240/simera-i-diki-gia-ton-22chrono-pou-parenochlise-sexoualika-foitit%0A%20%20%20%20%0A"/>
        <a href="http://www.enikos.gr/society/685232/aitima-ton-archon-tis-roumanias-na-metaferthei-stin-ellada-o-kost%0A%20%20%20%20%0A"/>
        <a href="http://www.enikos.gr/society/685044/i-ora-tis-krisis-gia-ton-paidoktono-tis-kerkyras-to-voulevma-pou-%0A%20%20%20%20%0A"/>
      </related>
    </article>
  </body>
</html>