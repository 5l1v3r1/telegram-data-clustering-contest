<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/ludovic-orban-guvern-prefecti-subprefecti-schimbati-depesedizare-306911.html"/>
    <meta property="og:site_name" content="B1 TV"/>
    <meta property="article:published_time" content="2019-11-23T12:52:12+00:00"/>
    <meta property="og:title" content="Orban: Vom înlocui toţi prefecţii şi toţi subprefecţii / Acum i-am lăsat să organizeze alegerile. Îi batem cu prefecţii lor de le sună apa în cap"/>
    <meta property="og:description" content="Premierul Ludovic Orban a declarat că vor fi înlocuiți toți prefecții și toți subprefecții. Liderul liberal a precizat că dacă acest lucru nu s-a întâmplat până acum, asta a fost doar pentru că urmau..."/>
  </head>
  <body>
    <article>
      <h1>Orban: Vom înlocui toţi prefecţii şi toţi subprefecţii / Acum i-am lăsat să organizeze alegerile. Îi batem cu prefecţii lor de le sună apa în cap</h1>
      <address><time datetime="2019-11-23T12:52:12+00:00">23 Nov 2019, 12:52</time> by <a rel="author">Redacția B1.ro</a></address>
      <p>Premierul Ludovic Orban a declarat că vor fi înlocuiți toți prefecții și toți subprefecții. Liderul liberal a precizat că dacă acest lucru nu s-a întâmplat până acum, asta a fost doar pentru că urmau alegerile. </p>
      <p><i>„Acum i-am lăsat pe prefecţi să organizeze alegerile, că dacă ne apucăm să-i schimbăm pe prefecţi, imediat ne-ar fi acuzat că vrem să ne punem prefecţi. Îi batem cu prefecţii lor şi îi batem de le sună apa în cap cu prefecţii lor. Asta numai ca să le arătăm!”, </i>a declarat Ludovic Orban, la o întâlnire cu liberalii din judeţul Argeş, citat de <a href="https://www.news.ro/politic-intern/orban-vom-inlocui-toti-prefectii-toti-subprefectii-exista-niciun-fel-dubiu-privinta-asta-acum-i-lasat-organizeze-alegerile-ii-batem-prefectii-ii-batem-le-suna-apa-cap-1922405522002019112119178012">news.ro.</a></p>
      <p>El a insistat că Guvernul pe care îl conduce pur și simplu nu are cum să lucreze cu oamenii puși de Viorica Dăncilă: <i>„Prefectul este reprezentantul Guvernului în fiecare judeţ. Nu putem accepta să lucrăm cu cei pe care i-a pus Dăncilă sau mai ştiu eu ce PSD-ist. Ei dacă ar fi avut demnitate ar fi venit şi şi-ar fi scris demisia, pentru că aşa procedează normal un om care înţelege că el este pe sens invers, că nu poate să reprezinte Guvernul Partidului Naţional Liberal şi al opoziţiei în judeţ”. </i></p>
      <p><i>„Nu au plecat de bună voie, încă mai au timp să-şi scrie demisiile după alegeri, dacă nu şi le scriu, cu siguranţă vom înlocui toţi prefecţii şi toţi subprefecţii, nu există niciun fel de dubiu în privinţa asta”,</i> a continuat Ludovic Orban.</p>
      <p>Cât despre restul instituțiilor, a precizat premierul, acestea vor fi depesedizate: oamenii puși de PSD vor fi înlocuiți cu profesioniști, în urma unor concursuri corect organizate.<br/> </p>
    </article>
  </body>
</html>