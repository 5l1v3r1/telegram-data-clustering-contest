<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sharad-pawar-secret-deepened-in-maharashtra-political-corridor-many-questions-arising-over-ncp-chief-role-2864420.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T12:32:26+00:00"/>
    <meta property="og:title" content="सियासी गलियारे में शरद पवार का रहस्य गहराया, एनसीपी प्रमुख की भूमिका पर उठ रहे कई सवाल"/>
    <meta property="og:description" content="महाराष्ट्र की राजनीति के भीष्म पितामह कहे जाने वाले शरद पवार क्या सरकार बनाने के समूचे घटनाक्रम से वाकिफ थे? क्या सचमुच जूनियर पवार ने एनसीपी अध्यक्ष शरद पवार को पहले बता दिया था। शरद पवार बेबस हैं..."/>
  </head>
  <body>
    <article>
      <h1>सियासी गलियारे में शरद पवार का रहस्य गहराया, एनसीपी प्रमुख की भूमिका पर उठ रहे कई सवाल</h1>
      <address><time datetime="2019-11-23T12:32:26+00:00">23 Nov 2019, 12:32</time> by <a rel="author">पंकज कुमार पाण्डेय।,नई दिल्ली।</a></address>
      <p>महाराष्ट्र की राजनीति के भीष्म पितामह कहे जाने वाले शरद पवार क्या सरकार बनाने के समूचे घटनाक्रम से वाकिफ थे? क्या सचमुच जूनियर पवार ने एनसीपी अध्यक्ष शरद पवार को पहले बता दिया था। शरद पवार बेबस हैं या वे अपनी बेबसी के पीछे राजनीति का कोई नया गेम प्लान करके बैठे हैं। इस तरह के सवाल शनिवार को राजनीति के सबसे बड़े उलटफेर के बाद से सियासी गलियारे में गूंज रहे हैं। दो दिन पहले संसद में प्रधानमंत्री नरेंद्र मोदी से पवार की मुलाकात क्या सचमुच किसानों के मुद्दे पर हुई थी या इसी बैठक में पवार महाराष्ट्र की सियासत की नई पटकथा लिखकर गए थे। </p>
      <p>पवार का रहस्य तलाशने के लिए सियासी धुरंधरों के बीच भी इस तरह के सवाल आम रहे। सूबे की सियासत के अप्रत्याशित घटनाक्रम के साथ सियासत के गलियारे में कई तरह का फ्लैश बैक चलता रहा। बीते दिनों में घटनाक्रमों के तार जोड़कर शरद पवार की सियासत को समझने का प्रयास वे लोग भी कर रहे थे जिन्हें इसका पारंगत खिलाड़ी माना जाता है। राजनीितक दलों के बड़े बड़े रणनीतिकारों को नये घटनाक्रम की भनक तक नहीं थी। लेकिन लोगों के मन में यह सवाल कौंधता रहा कि अगर एनसीपी में इतनी बड़ी बगावत थी तो भला पवार को कैसे भनक तक नहीं थी।</p>
      <p>
        <b>Read Also: <a href="https://www.livehindustan.com/national/story-maharashtra-political-drama-is-not-new-for-indian-politics-such-incidents-happened-in-past-know-the-history-2864286.html">भारतीय राजनीति में नई नहीं है महाराष्ट्र जैसी घटना, जानें इतिहास</a></b>
      </p>
      <p>दिल्ली में बैठे तमाम दलों के रणनीतिकारों के बीच चर्चा में शरद पवार कहीं बेबस पात्र थे तो कहीं अभी भी उन्हें परदे के पीछे का प्रमुख पटकथा लेखक बताकर चाणक्य साबित करने की कोशिश हो रही थी। हर दल के नेता की सुविधा के मुताबिक अपनी व्याख्या दिन भर चलती रही। कांग्रेस के तमाम नेताओं के जेहन में यारद पवार अचानक उस खलनायक की तरह नजर आने लगे थे जिसने सालों पहले कांग्रेस अध्यक्ष सोनिया गांधी के विदेशी मूल के मुद्दे पर अलग पार्टी बना लिया था।</p>
      <p>कांग्रेस ने शुरुआती प्रतिक्रियाओं में शरद पवार को कठघरे में खड़ा करने का प्रयास किया। उनपर समझौते में देरी करने से लेकर पार्टी को एकजुट न रख पाने के आरोप लगाए गए। लेकिन पवार के रहस्य की गुत्थी नहीं खुली। माना जा रहा है कि पवार के पत्ते तब खुलेंगे जब वे अजित पवार को लेकर कोई कार्रवाई करने या न करने के बारे में स्पष्ट फैसला करेंगे। राज्यपाल के सामने एनसीपी का क्या रुख होगा और क्या पार्टी में टूट की शिकायत की जाएगी इन कदमों से भी एनसीपी और पवार के रहस्य से परदा उठाने की कोशिश होगी।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।</b>
      </p>
    </article>
  </body>
</html>