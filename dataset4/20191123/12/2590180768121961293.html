<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184982/%E0%A6%B8%E0%A6%BE%E0%A6%A4%E0%A6%B8%E0%A6%95%E0%A6%BE%E0%A6%B2%E0%A7%87-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%95-%E0%A6%A8%E0%A7%87%E0%A6%A4%E0%A6%BE%E0%A6%95%E0%A7%87-%E0%A6%AA%E0%A6%BF%E0%A6%9F%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE"/>
    <meta property="og:site_name" content="somoynews.tv"/>
    <meta property="article:published_time" content="2019-11-23T12:55:00+00:00"/>
    <meta property="og:title" content="সাতসকালে শিক্ষক নেতাকে পিটিয়ে হত্যা"/>
    <meta property="og:description" content="জমিজমা নিয়ে বিরোধের জেরে পাবনার আটঘরিয়ায় আশরাফ আলী (৪৫) নামের এক শিক্ষক নেতা..."/>
  </head>
  <body>
    <article>
      <h1>সাতসকালে শিক্ষক নেতাকে পিটিয়ে হত্যা</h1>
      <address><time datetime="2019-11-23T12:55:00+00:00">23 Nov 2019, 12:55</time> by <a rel="author">সময় সংবাদ</a></address>
      <p><b>জমিজমা নিয়ে বিরোধের জেরে পাবনার আটঘরিয়ায় আশরাফ আলী (৪৫) নামের এক শিক্ষক নেতাকে পিটিয়ে হত্যার অভিযোগ উঠেছে প্রতিপক্ষের বিরুদ্ধে।  </b><br/><br/>শনিবার (২৩ নভেম্বর) সকাল সাতটার দিকে এ ঘটনা ঘটে। নিহত আশরাফ আলী উপজেলার একদন্ত ইউনিয়নের মহেশপুর গ্রামের আব্দুল প্রামানিকের ছেলে। তিনি ওই উপজেলার ফুলবাড়িয়া সরকারি প্রাথমিক বিদ্যালয়ের প্রধান শিক্ষক এবং উপজেলা প্রাথমিক শিক্ষক সমিতির সাধারণ সম্পাদক ছিলেন।<br/><br/>আশরাফ আলীর ছেলে হোসাইন জানান, জমি নিয়ে প্রতিবেশী আফজাল হোসেনের সঙ্গে তার বাবার বিরোধ চলছিল। এ নিয়ে শনিবার সকালে বাড়ির পাশে মাঠে গিয়ে দেখে তার বিরোধপূর্ণ জমিতে প্রতিপক্ষ অবৈধ ভাবে চাষ করছে। মামলা চলমান থাকায় তিনি প্রতিপক্ষকে জমিতে চাষ করা থেকে বিরত থাকতে অনুরোধ করেন। এ নিয়ে বাক-বিতণ্ডার একপর্যায়ে প্রতিপক্ষের লোকজন এলোপাথারি লাঠিপেটা, কিলঘুষি, পদদলিত করে মৃত্যু নিশ্চিত করে তারা পালিয়ে যায়। খবর পেয়ে নিহতের স্বজন ও স্থানীয়রা থানায় খবর দিলে পুলিশ ঘটনাস্থলে গিয়ে মরদেহ উদ্ধা করে।<br/><br/>আটঘরিয়া থানার ভারপ্রাপ্ত কর্মকর্তা (ওসি) রকিবুল ইসলাম জানান, খবর পেয়ে ঘটনাস্থলে পুলিশ গিয়ে মৃতদেহ উদ্ধার করেছেন। তদন্ত সাপেক্ষে ঘটনার বিস্তারিত বলা যাবে। মরদেহ ময়নাতদন্তের জন্য মর্গে পাঠানোর প্রস্তুতি চলছে। থানায় মামলা হলে প্রতিপক্ষদের আইনের আওতায় আনা হবে।</p>
    </article>
  </body>
</html>