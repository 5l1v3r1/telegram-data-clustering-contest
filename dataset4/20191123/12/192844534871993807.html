<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/money/711179/"/>
    <meta property="og:site_name" content="Sanook"/>
    <meta property="article:published_time" content="2019-11-23T12:24:00+00:00"/>
    <meta property="og:title" content="พาณิชย์ลั่นเร่งกวาดล้าง “ยาปลอม” ให้หมดเกลี้ยงหลังพบระบาดหนักใน กทม."/>
    <meta property="og:description" content="นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ เผยว่ากระทรวงพาณิชย์เตรียมประสานหน่วยงานที่เกี่ยวข้อง อย่างกรมศุลกากร, กรมสอบสวนคดีพิเศษ, กองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ กองบังคับการปราบปรามการกระทำความผิดเกี่ยวกับการคุ้มครองผู้บริโภค กองอำนวยการรักษาความมั่นคงภายในราชอาณาจักร องค์การเภสัชกรรม สมาคมร้านขายยา เป็นต้น ให้เข้าร่วมเป็นพันธมิตรในการรณรงค์ “Safe Meds, Save Lives” กระตุ้นให้ประชาชน และนักท่องเที่ยวซื้อยาจากร้านขายยาที่ได้รับอนุญาต"/>
  </head>
  <body>
    <article>
      <h1>พาณิชย์ลั่นเร่งกวาดล้าง “ยาปลอม” ให้หมดเกลี้ยงหลังพบระบาดหนักใน กทม.</h1>
      <address>
        <time datetime="2019-11-23T12:24:00+00:00">23 Nov 2019, 12:24</time>
      </address>
      <p>นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ เผยว่ากระทรวงพาณิชย์เตรียมประสานหน่วยงานที่เกี่ยวข้อง อย่างกรมศุลกากร, กรมสอบสวนคดีพิเศษ, กองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ กองบังคับการปราบปรามการกระทำความผิดเกี่ยวกับการคุ้มครองผู้บริโภค กองอำนวยการรักษาความมั่นคงภายในราชอาณาจักร องค์การเภสัชกรรม สมาคมร้านขายยา เป็นต้น ให้เข้าร่วมเป็นพันธมิตรในการรณรงค์ “Safe Meds, Save Lives” กระตุ้นให้ประชาชน และนักท่องเที่ยวซื้อยาจากร้านขายยาที่ได้รับอนุญาต</p>
      <p>นอกจากนี้ กระทรวงเตรียมรือกับกระทรวงสาธารณสุขเพื่อมอบนโยบายต่อหน่วยงานที่เกี่ยวข้องในการป้องกันและปราบปรามการจำหน่ายยาปลอม และยาที่จำหน่ายโดยผู้ที่ไม่ได้รับอนุญาตพร้อมลงพื้นที่รณรงค์บริเวณที่มีการกระทำความผิดค่อนข้างมาก เช่น ซอยนานา ถนนสุขุมวิท ซึ่งมีการหลอกขายยาปลอมให้นักท่องเที่ยวและประชาชนอยู่บ่อยครั้ง</p>
      <p>นายวีรศักดิ์ ระบุว่า ยาปลอมเป็นการละเมิดเครื่องหมายการค้า โดยการนำเข้า ผลิต และจำหน่ายยาปลอม นอกจากจะสร้างความเสียหายทางเศรษฐกิจต่อเจ้าของเครื่องหมายการค้าสินค้ายาแล้ว ยังเป็นการซ้ำเติมผู้ป่วย หรือผู้ที่ใช้ยาให้ได้รับอันตรายต่อสุขภาพ หรือเสียชีวิตจากการใช้ยาปลอม สร้างความเสียหายต่อสุขภาพผู้ซื้อยาปลอมนั้นประเมินมูลค่าไม่ได้ นับเป็นความสูญเสียที่เสียหายหนักกว่าปัญหาการละเมินเครื่องหมายการค้า</p>
      <p>สำหรับยาปลอมที่มีการจำหน่ายกันเป็นอย่างมากมีหลายประเภท เช่น ยาเพิ่มสมรรถภาพทางเพศ ยาลดน้ำหนัก เป็นต้น โดยยาปลอมที่มีการจับกุมมาก คือ ยาไวอาก้า มีทั้งปลอมเครื่องหมายการค้า ปลอมยี่ห้อดังๆ และปลอมตัวยา โดยใช้แป้งมาทำ ทำให้ไม่มีสารออกฤทธิ์แต่อย่างใด เมื่อซื้อนำไปใช้ไม่มีประโยชน์และอาจเป็นโทษต่อร่างกาย กรณีการปลอมเครื่องหมายการค้านั้น จะมีโทษจำคุก 4 ปี ปรับ 400,000 บาท หรือทั้งจำทั้งปรับ และกรณีทำยาปลอมตาม พ.ร.บ. ยา มีโทษจำคุก 3 ปีถึงตลอดชีวิต และปรับ 10,000 – 50,000 บาท</p>
      <footer><b>ขอขอบคุณ<br/></b>ภาพ :<a href="https://www.istockphoto.com/th/photo/macro-shot-detail-of-red-round-sugar-coated-tablets-pills-on-stainless-steel-drug-tray-gm912825822-251288647">istockphoto</a></footer>
    </article>
  </body>
</html>