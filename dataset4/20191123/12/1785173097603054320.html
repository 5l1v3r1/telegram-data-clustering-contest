<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/alegeri-prezidentiale-2019-peste-128-000-de-romani-au-votat-pana-la-ora-12-00-la-sectiile-din-strainatate-in-turul-al-doilea-cu-peste-20-000-mai-multi-decat-la-primul-tur-1922400123002019111219178286"/>
    <meta property="og:site_name" content="News.ro"/>
    <meta property="article:published_time" content="2019-11-23T12:01:00+00:00"/>
    <meta property="og:title" content="Alegeri prezidenţiale 2019 - Peste 128.000 de români au votat până la ora 12.00, la secţiile din străinătate în turul al doilea, cu peste 20.000 mai mulţi decât la primul tur"/>
    <meta property="og:description" content="Numărul persoanelor care au votat la secţiile de votare deschise în străinătate a ajuns, sâmbătă, la ora 12.00, la 128.710, arată datele Biroului Electoral Central (BEC). Astfel, numărul votanţilor este cu peste 20.000 mai mare decât în primul tur al alegerilor prezidenţiale, la aceeaşi oră."/>
  </head>
  <body>
    <article>
      <h1>Alegeri prezidenţiale 2019 - Peste 128.000 de români au votat până la ora 12.00, la secţiile din străinătate în turul al doilea, cu peste 20.000 mai mulţi decât la primul tur</h1>
      <address>
        <time datetime="2019-11-23T12:01:00+00:00">23 Nov 2019, 12:01</time>
      </address>
      <p>
        <b>Numărul persoanelor care au votat la secţiile de votare deschise în străinătate a ajuns, sâmbătă, la ora 12.00, la 128.710, arată datele Biroului Electoral Central (BEC). Astfel, numărul votanţilor este cu peste 20.000 mai mare decât în primul tur al alegerilor prezidenţiale, la aceeaşi oră.</b>
      </p>
      <p>Potrivit BEC, la ora 12.00, datele privind prezenţa la vot arată că pe listele suplimentare au votat 128.710 persoane, în timp ce prin corespondenţă au votat 17.503.</p>
      <p>Numărul total al persoanelor care au votat în străinătate până la această oră este de 146.213.</p>
      <p>În primul tur al algerilor prezidenţiale, până sâmbătă, la ora 12.00, votaseră 108.191 persoane.</p>
      <p>Potrivit Ministerului Afacerilor Externe, a doua zi de vot este la acest moment în desfăşurare la secţiile de votare din Europa, Asia, Africa şi Australia.</p>
      <p>MAE precizează că secţia de votare nr. 427 din Savona, Italia a fost mutată la<br/>adresa Palazzo Comunale, Piazza Sisto IV, Savona, conform deciziei Autorităţii<br/>Electorale Permanente din data de 22 noiembrie 2019, ca urmare a unei situaţii de forţă majoră (cod roşu de inundaţii).</p>
      <p>Votul în cadrul celor 835 de secţii organizate în străinătate a început vineri, 22<br/>noiembrie, iar cetăţenii români din străinătate pot în continuare să îşi exercite<br/>dreptul de vot la acest scrutin astăzi şi mâine, în intervalul 7.00-21.00.</p>
      <p>Ministerul Afacerilor Externe reiterează recomandarea adresată cetăţenilor români aflaţi în străinătate pe durata alegerilor prezidenţiale de a se prezenta la vot pe durata ambelor zile pentru a evita eventuale aglomerări în cursul zilei de mâine. Harta interactivă a secţiilor de votare poate fi accesată pe site-ul oficial al MAE: <a href="http://www.mae.ro/maps/4083.">http://www.mae.ro/maps/4083.</a></p>
      <p>Votul în străinătate pentru al doilea tur de scrutin al alegerilor prezidenţiale a început, vineri, la ora 1.00, în Noua Zeelandă şi Australia şi se va încheia luni, la ora 7.00.</p>
      <p>Potrivit Autorităţii Electorale Permanente (AEP), 715.064 de persoane cu drept de vot locuiesc în străinătate şi pot vota la una dintre cele 835 de secţii de votare. În diaspora, votul se derulează pe durata a trei zile.</p>
      <p>La primul tur au votat în străinătate 675.348 persoane, dintre care 25.189 prin corespondenţă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>