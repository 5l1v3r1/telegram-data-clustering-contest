<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622929/%D8%B3%DB%8C-%D8%A7%D9%86-%D8%A7%D9%86-%D9%85%DB%8C-%DA%AF%D9%88%DB%8C%D8%AF-%D8%AA%D8%B1%D8%A7%D9%85%D9%BE-%D8%AF%D8%B1-%DB%8C%DA%A9%D8%B3%D8%A7%D8%B9%D8%AA-18-%D8%AF%D8%B1%D9%88%D8%BA-%DA%AF%D9%81%D8%AA%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T12:34:00+00:00"/>
    <meta property="og:title" content="سی ان ان می گوید ترامپ در یکساعت 18 دروغ گفته!"/>
    <meta property="og:description" content="دونالد ترامپ رئیس جمهوری آمریکا در مصاحبه ۵۳ دقیقه‌ای روز گذشته خود با شبکه تلویزیونی فاکس نیوز، ۱۸ بار دروغ گفت و بار دیگر مورد انتقاد و البته تمسخر رسانه‌های کشورش قرار گرفت؛ دروغ هایی که می‌تواند پرونده استیضاح وی را سنگین‌تر کند."/>
  </head>
  <body>
    <article>
      <h1>سی ان ان می گوید ترامپ در یکساعت 18 دروغ گفته!</h1>
      <address>
        <time datetime="2019-11-23T12:34:00+00:00">23 Nov 2019, 12:34</time>
      </address>
      <p>
        <i>دونالد ترامپ رئیس جمهوری آمریکا در مصاحبه ۵۳ دقیقه‌ای روز گذشته خود با شبکه تلویزیونی فاکس نیوز، ۱۸ بار دروغ گفت و بار دیگر مورد انتقاد و البته تمسخر رسانه‌های کشورش قرار گرفت؛ دروغ هایی که می‌تواند پرونده استیضاح وی را سنگین‌تر کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شبکه تلویزیونی سی‌ان‌ان روز شنبه با انتشار این خبر گزارش داد: ترامپ یکی از دروغگو ترین روسای جمهوری در تاریخ آمریکا است که اظهارات نادرستی بسیاری بر زبان رانده است.</p>
      <p>یکی از دروغ های هجده گانه ترامپ در مصاحبه روز گذشته با فاکس نیوز، ادعای خبرساز او درباره سفیر سابق آمریکا در اوکراین بود. ترامپ درحرفهایش مدعی شد که خانم ماری یووانوویچ حاضر نشده قاب عکس او (ترامپ) را در سفارت نصب کند درحالی که اصلا قاب عکسی از او به دست سفارت نرسیده بود.</p>
      <p>سی ان‌ان افزود: در جریان این مصاحبه مجری فاکس نیوز هربار که اشتباه و دروغ ترامپ را آشکار می ساخت، وی سکوت اختیار می کرد.</p>
      <p>بنابراین گزارش ترامپ دربخشی از این مصاحبه گفته بود که او نظامیان آمریکایی را از سوریه خارج کرده، درحالی که مجری برنامه فاکس نیوز متذکر شد که ترامپ صدها نظامی آمریکایی را درخاک سوریه نگاه داشته که ترامپ سکوت کرد.</p>
      <p>سی ان ان در ادامه گزارش داد: دروغ دیگر رئیس جمهوری آمریکا در این مصاحبه، انتقاد از کشورهای اروپایی بود که هیچ کمکی به اوکراین نکرده اند اما این درحالی بود که کشورهی اروپایی پس از الحاق شبه جزیره کریمه به خاک روسیه در سال ۲۰۱۴ صدها میلیون دلار کمک به اوکراین داشتند.</p>
      <p>این رسانه تصویری آمریکایی ادامه داد: ترامپ در جریان این مصاحبه مدعی شد که بسیاری از مردم آمریکا فکر می کنند که افشاگر مکالمه وی با رئیس جمهوری آمریکا اساسا شخص "آدام شف" رئیس کمیته اطلاعاتی مجلس نمایندگان است، اما این کاملا بی معنی است چراکه اساسات آدام شف این فرد نیست.</p>
      <p>بنابراین گزارش ترامپ ادعا کرد سِروِری که درجریان کارزار انتخاباتی ریاست جمهوری ۲۰۱۶ آمریکا متعلق به حزب دموکرات مورد حمله سایبری قرار گرفته بود، برای بررسی آن را به یک شرکتی که متعلق به یک فرد اوکراینی متولی است ، سپرده شد.</p>
      <p>سی ان ان گزارش داد: این ادعا خلاف است چراکه شرکت امنیتی سایبری که این تحقیقات را دنبال می کرد، به نام "کراود استرایک" (CrowdStrike) یک شرکت آمریکایی است که بنیانگذار آن فردی است متولد روسیه و نه اوکراین و درضمن دستگاه از لحاظ فیزیکی برای بررسی حمله سایبری به جایی منتقل نمی شود.</p>
      <p>ترامپ دربخش دیگری ازاین مصاحبه گفت که "زلنسکی" رئیس جمهوری اوکراین بحث "یوانوویچ" سفیر سابق آمریکا در اوکراین را پیش کشید و گفت که فرد خوبی نیست، اما این درحالی بود که بنابر اسناد مربوط به این مکالمه این ترامپ بود که موضوع سفیر خود در اوکراین را مطرح و از او بدگویی کرد.</p>
      <p>در بخش دیگری از این مصاحبه که ترامپ گفته بود «ماری یوانوویچ» (Marie Yovanovitch) سفیر آمریکا در اوکراین به مدت نزدیک به دوسال از نصب تصویر وی در سفارت خود داری کرده بود؛ "دنیل دیل" (Daniel Dale) خبرنگار و حقیقت یاب مکالمات ترامپ به سی ان ان گفت: با تماسی که با مقامات سفارت آمریکا در اوکراین داشتیم گفته شد که یوانوویچ هرگز مخالفتی با رئیس جمهوری آمریکا نداشته و ارسال نشدن عکس ترامپ به سایر سفارتخانه های آمریکا یک موضوع فراگیری بوده و این عکس اواخر سال ۲۰۱۷ میلادی بدست سفارت آمریکا در اوکراین رسیده است.</p>
      <p>سی ان ان افزود : مقامات دولت ترامپ ۹ ماه پس از گذشت حضور وی در کاخ سفید نخستین عکس رسمی وی را برای نصب به ادارات دولتی از جمله سفارتخانه ها ارسال کردند، این درحالی بود که بنا بر گزارش واشنگتن پست، ترامپ حدود ۷ ماه از حضور در کاخ سفید برای گرفتن این عکس حاضر نشده بود.</p>
      <p>دنیل دیل در بخشی از تحقیقات خود درباره اظهارات روز گذشته ترامپ به سی ان ان گفت: دو سوم آمریکایی های ترامپ را صادق نمی دانند و اکثر آمریکایی های آنچه ترامپ می گوید را باور ندارند.</p>
      <p>دروغ های مکرر ترامپ در مصاحبه روز گذشته با فاکس نیوز درحالی مطرح شده است که دموکرات ها برای فرا رسیدن روز استیضاح وی پیش از فرا رسیدن سال نو میلادی، لحظه شماری می کنند. دروغ های دیروز ترامپ می تواند پرونده استیضاح را علیه او سنگین تر کند.</p>
      <p>"آدام شف" رئیس کمیته اطلاعاتی مجلس نمایندگان در پایان تحقیقات و جلسه استماع شهود در اظهاراتی گفته بود: این رئیس جمهوری (دونالد ترامپ) تصور می کند که بالاتر از قانون قرار دارد و فرای از هرگونه مسئولیت پذیری است؛ از دید من هیچ چیزی خطرناک تر از یک رئیس جمهوری غیر اخلاقی که خود را بالاتر از قانون بداند نیست.</p>
      <p>پنجشنبه گذشته آخرین جلسات استماع شهود که ۹ نفر از مقامات کنونی و سابق کاخ سفید و دولت آمریکا بودند، در کمیته اطلاعات مجلس نمایندگان به پایان رسید.</p>
      <p>سی ان ان گزارش داد اکنون دموکرات ها روزهای پرکاری را در ماه دسامبر در پیش رو دارند که باید بنابر اسناد و مدارک و شهادت شهود، به استیضاح ترامپ تحت عنوان "سوء استفاده از قدرت" رای دهند و این کار تا پیش از کریسمس ۲۵ دسامبر (۴ دی ماه) خواهد بود.</p>
      <p>درصورت رای آوردن استیضاح، پرونده ترامپ برای محاکمه از کمیته قضایی مجلس نمایندگان به مجلس سنا فرستاده خواهد شد که این مساله در ژانویه ۲۰۲۰ صورت خواهد گرفت.</p>
      <p>سی ان ان گزارش داده بوددر صورت تصویب استیضاح از سوی مجلس نمایندگان دونالد ترامپ سومین رئیس جمهوری در تاریخ آمریکا خواهد بود که بعنوان رئیس جمهوری محاکمه می شود.</p>
    </article>
  </body>
</html>