<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/turkiye/3-gun-once-evlenen-cift-kuyumcudan-dolandiricilik-iddiasiyla-yakalandi"/>
    <meta property="og:site_name" content="CNN Türk"/>
    <meta property="article:published_time" content="2019-11-23T12:04:22+00:00"/>
    <meta property="og:title" content="3 gün önce evlenen çift, kuyumcudan dolandırıcılık iddiasıyla yakalandı"/>
    <meta property="og:description" content="Adana'da, 3 gün önce evlenen çift, bir kuyumcudan..."/>
  </head>
  <body>
    <article>
      <h1>3 gün önce evlenen çift, kuyumcudan dolandırıcılık iddiasıyla yakalandı</h1>
      <h2>Adana'da, 3 gün önce evlenen çift, bir kuyumcudan yaklaşık 65 bin lira değerindeki bilezikleri dolandırıcılık yöntemiyle çaldıkları iddiasıyla gözaltına alındı.</h2>
      <address><time datetime="2019-11-23T12:04:22+00:00">23 Nov 2019, 12:04</time> by <a rel="author">AA</a></address>
      <p>Merkez Çukurova ilçesi Şehitler Bulvarı'ndaki bir kuyumcuya giden Kemal A. (30), 7 <a href="https://www.cnnturk.com/haberleri/bilezik">bilezik</a> almak istediğini söyleyip ürünleri inceledi.</p>
      <p>Kuyumcudan çıkan ve yaklaşık 1 saat sonra dükkana yeniden gelen Kemal A, bilezikleri almaya karar verdiğini belirterek, yaklaşık 65 bin lira değerindeki altınları verdiği eşi Hale Nur A'yı (21) iş yerinden gönderdi.</p>
      <p>Alışverişi sürdüren Kemal A, beğendiği birkaç ürünü almak isterken kendisinden bileziklerin parasını isteyen kuyumcuyla tartışmaya başladı. </p>
      <p>Kemal A, bilezikleri verdiği kişiyi tanımadığını, kendilerinin isteği üzerine ürünleri bir kadına verdiğini iddia etti.</p>
      <p>Bunun üzerine Kemal A'yı yakalayıp polis merkezine götüren kuyumcu, durumu anlatıp şikayetçi oldu.</p>
      <p>Çalışma başlatan ekipler, iş yerinin güvenlik kamerasından Kemal A'nın bilezikleri verdiği kadının, 3 gün önce evlendiği eşi Hale Nur A. olduğunu tespit etti.</p>
      <p>Beyazevler Mahallesi'ndeki evinde şüpheli kadın gözaltına alındı.</p>
      <figure>
        <img src="https://i2.cnnturk.com/i/cnnturk/75/700x0/5dd92042bf21440474dbb480"/>
      </figure>
      <p>
        <b>Olay güvenlik kamerasına da yansıdı</b>
      </p>
      <p>Daha önce de dolandırıcılık ve uyuşturucu ticareti yapmak gibi suçlardan emniyette kaydı bulunan Kemal A, sorgusunda Hale Nur A'nın eşi olmadığını, kadını tanımadığını ileri sürdü.</p>
      <p>Hale Nur A. ise 3 gün önce evlendiklerini, Kemal A'nın da "mehir" olarak kendisine <a href="https://www.cnnturk.com/haberleri/altin">altın</a> aldığını, sonra da kendisini kuyumcudan gönderdiğini, ürünlerin parasını ödemediğinden haberi olmadığını iddia etti.</p>
      <p>Emniyetteki sorguları tamamlanan çift, dolandırıcılık iddiasıyla adliyeye sevk edildi.</p>
      <p>Olay, iş yerinin güvenlik kamerasına da yansıdı.</p>
      <related>
        <h4>ilgili haberler</h4>
        <a href="https://www.cnnturk.com/turkiye/adanada-is-yerlerinde-yangin"/>
        <a href="https://www.cnnturk.com/turkiye/baris-pinariyla-ilgili-kara-propagandaya-46-gozalti"/>
        <a href="https://www.cnnturk.com/turkiye/adanada-feto-sanigi-eski-astsubaya-6-yil-3-ay-hapis-cezasi"/>
      </related>
    </article>
  </body>
</html>