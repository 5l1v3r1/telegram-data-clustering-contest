<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_560688702_ViK-Pernik_e_iztochilo_ot_yazovir_Studena_1_mlnkubm_voda_poveche_ot_pozvolenoto"/>
    <meta property="og:site_name" content="webcafé"/>
    <meta property="article:published_time" content="2019-11-23T12:39:00+00:00"/>
    <meta property="og:title" content="ВиК-Перник е източило от язовир &quot;Студена&quot; 1 млн.куб.м. вода повече от позволеното"/>
    <meta property="og:description" content="ВиК-Перник от началото на годината е източило 1 млн. кубика вода повече от разрешеното от язовир &quot;Студена&quot;."/>
  </head>
  <body>
    <article>
      <h1>ВиК-Перник е източило от язовир "Студена" 1 млн.куб.м. вода повече от позволеното</h1>
      <address><time datetime="2019-11-23T12:39:00+00:00">23 Nov 2019, 12:39</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/21/water2111new/1170x657.jpg"/>
        <figcaption>
          <cite>Снимка: © iStock/Getty</cite>
        </figcaption>
      </figure>
      <p>ВиК-Перник от началото на годината е източило 1 млн. кубика вода повече от разрешеното от язовир "Студена".</p>
      <p>Това съобщават от Комисията за енергийно и водно регулиране (КЕВР) в отговор на запитване на омбудсмана във връзка с водната криза в Перник и останалите населени места в региона, които се снабдяват с вода от този язовир.</p>
      <p>От КЕВР са поискали информация за водния режим в региона от "ВиК" ООД, гр. Перник. От отговора на дружеството става ясно, че притокът в язовира за периода януари-октомври 2019 г. е 11,908 млн. куб.м., а разхода за питейно-битово водоснабдяване за този период е 16,577 млн.куб.м.</p>
      <p>Разрешението от Министерството на околната среда и водите (МОСВ) количество за водоснабдяване за питейно-битови нужди за този период е 15,500 млн.куб.м, посочват от КЕВР. Т.е. дружеството е използвало 1 млн.куб.м в повече.</p>
      <p>КЕВР са поискали допълнителна информация от ВиК-Перник за предприетите мерки в периода август-октомври 2019 г., когато е "видно, че се наблюдава значително намаление на обема на язовира".</p>
      <p>От Комисията обаче подчертават в отговора си пред омбудсмана, че нямат компетентност за осъществяване на контрол върху дейността по стопанисване и управление на публичните ВиК активи, ВиК операторите и язовирите. Отговорната институция в случая е АВиК-Перник с председател областния управител на Перник и Министерство на регионалното развитие и благоустройството (МРРБ).</p>
      <p>От КЕВР все пак са поискали от ВиК-Перник допълнителна информация за предприетите мерки.</p>
      <p>Перник и няколко населени места в общината от понеделник са на воден режим. Това се случва за пръв път от 1993 г.</p>
      <p>Същевременно жители на пернишкото село Мещица излязоха на протест заради режима. Според графика те ще разполагат с вода само веднъж на 48 часа и то през нощта, съобщава Nova.</p>
      <related>
        <h4>Още</h4>
        <a href="https://www.webcafe.bg/newscafe/bulgaria/id_1884725939"/>
        <a href="https://www.webcafe.bg/newscafe/obshtestvo/id_940339540"/>
        <a href="https://www.webcafe.bg/newscafe/obshtestvo/id_1285500426"/>
        <a href="https://www.webcafe.bg/webcafe/caffeine/id_1471985163"/>
      </related>
    </article>
  </body>
</html>