<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/durporobash/article/1625915/%E0%A6%86%E0%A7%9F%E0%A6%BE%E0%A6%B0%E0%A6%B2%E0%A7%8D%E0%A6%AF%E0%A6%BE%E0%A6%A8%E0%A7%8D%E0%A6%A1%E0%A7%87-%E0%A6%B8%E0%A6%BE%E0%A6%87%E0%A6%A6%E0%A6%BE-%E0%A6%AE%E0%A7%81%E0%A6%A8%E0%A6%BE-%E0%A6%A4%E0%A6%BE%E0%A6%B8%E0%A6%A8%E0%A7%80%E0%A6%AE%E0%A7%87%E0%A6%B0-%E0%A6%AA%E0%A6%B0%E0%A6%BF%E0%A6%9A%E0%A7%9F%E0%A6%AA%E0%A6%A4%E0%A7%8D%E0%A6%B0-%E0%A6%AA%E0%A7%87%E0%A6%B6"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T12:16:00+00:00"/>
    <meta property="og:title" content="আয়ারল্যান্ডে সাইদা মুনা তাসনীমের পরিচয়পত্র পেশ"/>
    <meta property="og:description" content="আয়ারল্যান্ডের প্রেসিডেন্ট মাইকেল ড্যানিয়েল হিগিন্সের কাছে দেশটিতে বাংলাদেশের অনাবাসিক রাষ্ট্রদূত হিসেবে আনুষ্ঠানিকভাবে পরিচয়পত্র পেশ করেছেন যুক্তরাজ্যে নিযুক্ত বাংলাদেশের হাইকমিশনার সাইদা মুনা তাসনীম। দেশটির রাজধানী ডাবলিনে প্রেসিডেন্টের বাসভবনে তিনি পরিচয় পেশ করেন।"/>
  </head>
  <body>
    <article>
      <h1>আয়ারল্যান্ডে সাইদা মুনা তাসনীমের পরিচয়পত্র পেশ</h1>
      <address><time datetime="2019-11-23T12:16:00+00:00">23 Nov 2019, 12:16</time> by <a rel="author">দূর পরবাস ডেস্ক</a></address>
      <p>আয়ারল্যান্ডের প্রেসিডেন্ট মাইকেল ড্যানিয়েল হিগিন্সের কাছে দেশটিতে বাংলাদেশের অনাবাসিক রাষ্ট্রদূত হিসেবে আনুষ্ঠানিকভাবে পরিচয়পত্র পেশ করেছেন যুক্তরাজ্যে নিযুক্ত বাংলাদেশের হাইকমিশনার সাইদা মুনা তাসনীম। দেশটির রাজধানী ডাবলিনে প্রেসিডেন্টের বাসভবনে তিনি পরিচয় পেশ করেন। এ সময় সাইদা মুনা তাসনীমের সঙ্গে ছিলেন তাঁর স্বামী তৌহিদুল আই চৌধুরী।</p>
      <p>সাইদা মুনা তাসনীম প্রেসিডেন্টের বাসভবনে পৌঁছার পর তাঁকে গার্ড অব অনার দেওয়া হয়। ঐতিহ্যবাহী গার্ড অব অনার প্রেসিডেন্ট হিগিন্স, তাঁর স্ত্রী, দেশটির মিনিস্টার ফর ডায়াসপোরা, ইন্টারন্যাশনাল ডেভেলপমেন্ট ও পররাষ্ট্র মন্ত্রণালয়ের উচ্চপদস্থ কর্মকর্তারা প্রত্যক্ষ করেন।</p>
      <p>পরিচয়পত্র পেশকালে রাষ্ট্রদূত আয়ারল্যান্ডের প্রেসিডেন্টের কাছে বাংলাদেশের রাষ্ট্রপতি মো. আবদুল হামিদ ও প্রধানমন্ত্রী শেখ হাসিনার শুভেচ্ছাবার্তা পৌঁছে দেন এবং দুই দেশের সম্পর্ক আরও এগিয়ে নেওয়ার বিষয়ে প্রত্যয় ব্যক্ত করেন।</p>
      <p>সাইদা মুনা তাসনীম আয়ারল্যান্ডের প্রেসিডেন্টকে আগামী বছর বাংলাদেশের জাতির পিতা বঙ্গবন্ধু শেখ মুজিবুর রহমানের জন্মশতবার্ষিকী উদ্‌যাপনের বিষয়ে অবহিত করে আশা করেন, আয়ারল্যান্ডেও এই উৎসব যথাযোগ্য মর্যাদায় উদ্‌যাপন করা হবে। তিনি ১৯৭১ সালে বাংলাদেশের মুক্তিযুদ্ধে আয়ারল্যান্ডের জনগণের নৈতিক সমর্থনের কথা উল্লেখ করে আশা করেন, ২০২২ সালে বাংলাদেশ ও আয়ারল্যান্ডের কূটনৈতিক সম্পর্কের ৫০ বছর দুই দেশের যৌথ উদ্যোগে পালন করা হবে।</p>
      <p>সাইদা মুনা তাসনীম আয়ারল্যান্ডকে ইউরোপের আইটি খাতের বহুজাতিক কোম্পানিগুলোর হাব হিসেবে উল্লেখ করে আইটি কোম্পানিগুলো প্রতি বাংলাদেশের সফটওয়্যার আউটসোর্সিংয়ের সক্ষমতা, বিশেষ করে ৬ লাখ ফ্রিল্যান্স আইটি পেশাদারকে নতুনভাবে মূল্যায়ন করার আহ্বান জানান। তিনি আয়ারল্যান্ডে বসবাসকারী বাংলাদেশি-আইরিশ কমিউনিটির প্রতি আইরিশ সরকার ও জনগণের সার্বিক সহযোগিতার জন্য ধন্যবাদ জানান এবং আশা করেন বাংলাদেশের দক্ষ জনশক্তির জন্য আইরিশ ভিসা ও ওয়ার্ক পারমিট আরও সহজ করা হবে। তিনি ঢাকায় আয়ারল্যান্ডের দূতাবাস খোলার জন্য প্রেসিডেন্ট হিগিন্সের প্রতি আহ্বান জানান।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/490a1bfa7558e3ee7b5c3f82b356e5be-5dd9235336270.jpg"/>
        <figcaption>আয়ারল্যান্ডের প্রেসিডেন্ট মাইকেল ড্যানিয়েল হিগিন্সের সঙ্গে সাইদা মুনা তাসনীম ও অন্যরা। ছবি: বাংলাদেশ হাইকমিশন, যুক্তরাজ্য</figcaption>
      </figure>
      <p>প্রেসিডেন্ট হিগিন্স প্রায় ১১ লাখ রোহিঙ্গাকে আশ্রয় দেওয়ার জন্য বাংলাদেশ সরকার ও প্রধানমন্ত্রী শেখ হাসিনার ভূমিকার প্রশংসা করেন। তিনি পরিবেশ সুরক্ষায় বাংলাদেশের বিভিন্ন পদক্ষেপের বিষয়ে আগ্রহ প্রকাশ করেন এবং এসডিজির লক্ষ্য অর্জনে বাংলাদেশের বিভিন্ন পদক্ষেপ সম্পর্কে জানতে চান।</p>
      <p>তিনি বঙ্গবন্ধুর জন্মদিন ও সেন্ট পেট্রিকস দিবস ১৭ মার্চ একই তারিখে হওয়ায় বিষয়টি উল্লেখ করে আশা করেন, আয়ারল্যান্ডেও বঙ্গবন্ধুর জন্মশত বার্ষিকী উদ্‌যাপন করা হবে।</p>
      <p>পরিচয়পত্র পেশ অনুষ্ঠানে দেশটির মিনিস্টার অব স্টেট ফর দ্য ডায়াসপোরা অ্যান্ড ইন্টারন্যাশনাল সিয়ারান কেনন, সেক্রেটারি জেনারেল টু প্রেসিডেন্ট আর্ট-ও-লিয়েরি, ডেপুটি সেক্রেটারি জেনারেল অব ডিপার্টমেন্ট অব ফরেন অ্যাফেয়ার্স অ্যান্ড ট্রেড ব্রেনডেন রজার্স ও যুক্তরাজ্যের বাংলাদেশ হাইকমিশনের প্রথম সচিব মো. সফিউল আলম উপস্থিত ছিলেন।</p>
      <p>সাইদা মুনা তাসনীম আইরিশ মিনিস্টারের সঙ্গে দ্বিপক্ষীয় বিষয়ে মতবিনিময় করেন। এ ছাড়া তাঁর সম্মানে বাংলাদেশ-আইরিশ কমিউনিটি আয়োজিত এক অভ্যর্থনা অনুষ্ঠানে তিনি যোগ দেন। এ সময় বাংলাদেশি-আইরিশ কমিউনিটির বিশিষ্ট ব্যক্তিরা আয়ারল্যান্ডে যুক্তরাজ্যের বাংলাদেশ হাইকমিশনের নিয়মিত ও উন্নত ভিসা সার্ভিসের প্রশংসা করেন। বিজ্ঞপ্তি</p>
    </article>
  </body>
</html>