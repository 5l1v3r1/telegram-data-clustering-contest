<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Jihlava-V-pristim-tydnu-probehne-scitani-osob-v-bytove-nouzi-604416"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T12:56:00+00:00"/>
    <meta property="og:title" content="Jihlava: V příštím týdnu proběhne sčítání osob v bytové nouzi"/>
    <meta property="og:description" content="Městské byty se nabídnou domácnostem, které mají prokazatelnou motivaci pro bydlení."/>
  </head>
  <body>
    <article>
      <h1>Jihlava: V příštím týdnu proběhne sčítání osob v bytové nouzi</h1>
      <address>
        <time datetime="2019-11-23T12:56:00+00:00">23 Nov 2019, 12:56</time>
      </address>
      <p>
        <b>Městské byty se nabídnou domácnostem, které mají prokazatelnou motivaci pro bydlení.</b>
      </p>
      <p>V rámci přípravné fáze projektu „Bydlení především: Testování konceptu Housing First v Jihlavě“ proběhne ve dnech 25. listopadu – 1. prosince tzv. registrační týden. Jedná se o sčítání osob a rodin v bytové nouzi na území města Jihlavy za účasti dobrovolníků a sociální pracovníků.</p>
      <p>„V uvedeném týdnu budou oslovovat osoby a rodiny v bytové nouzi v Jihlavě a vyplňovat s nimi dotazníky sledující povahu a závažnost bytové nouze. Veškerá data budou skladována podle zásad ochrany osobních údajů a informace o ohrožení nebudou identifikovatelná s konkrétní osobou či rodinou,“ uvedl radní města Daniel Škarka.</p>
      <p>Během registračního týdne se zájemci o účast v projektu mohou přijít sami zaregistrovat a vyplnit dotazník do zasedací místnosti odboru sociálních věcí Magistrátu města Jihlavy (Vrchlického 16, Jihlava), kde bude přítomen sociální pracovník. Zasedací místnost bude po dobu trvání registračního týdne otevřená v těchto časech:</p>
      <ul>
        <li>PO: 12 – 17 hod.,</li>
        <li>ÚT: 8 – 16 hod.,</li>
        <li>ST: 8 – 17 hod.,</li>
        <li>ČT: 8 – 16 hod.,</li>
        <li>PÁ: 8 – 14 hod.</li>
      </ul>
      <p>Sesbíraná data o osobách a rodinách v bytové nouzi v Jihlavě následně pracovníci projektu analyzují a připraví skupiny podle velikosti domácností. Členové Komise pro neziskovou<br/>a sociální oblast Rady města Jihlavy za přítomnosti notáře vylosují domácnosti, kterým bude nabídnut městský byt k pronájmu a intenzivní podpora sociálních pracovníků. Do losování budou zařazeny domácnosti, které mají prokazatelnou motivaci pro bydlení.</p>
      <p>Od začátku ledna 2020 budou vybrané domácnosti postupně zabydlovány do městských bytů, kam budou docházet pracovníci Oblastní charity Jihlava a poskytovat zabydleným potřebnou podporu.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Jihlava-Vagon-diakonie-opet-zastavi-na-mestskem-nadrazi-603703"/>
        <a href="https://www.parlamentnilisty.cz/politika/obce-volicum/Jihlava-Poradatele-kulturnich-akci-mohou-zadat-mesto-o-dotaci-603517"/>
        <a href="https://www.parlamentnilisty.cz/politika/obce-volicum/Jihlava-Zastupitelstvo-bude-jednat-o-memorandu-s-VAS-601976"/>
        <a href="https://www.parlamentnilisty.cz/politika/obce-volicum/Jihlava-spousti-projekt-Housing-First-601866"/>
      </related>
    </article>
  </body>
</html>