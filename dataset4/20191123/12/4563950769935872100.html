<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/50923"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-23T12:22:00+00:00"/>
    <meta property="og:title" content="จบข่าว!'กำนัน'ปัด'หมอวรงค์'เสียบรมต.แทน'หม่อมเต่า'-ประชาธิปัตย์หายใจอย่างไรผมได้ยินหมด"/>
    <meta property="og:description" content="เมื่อเวลา 10.00 น. ที่อาคาร ทู แปซิฟิคเพลสเพลส พรรครวมพลังประชาชาติไทย(รปช.) จัดงานต้อนรับนพ.วรงค์ เดชกิจวิกรม อดีตส.ส.พิษณุโลก พรรคประชาธิปัตย์ ภายหลังจากที่ได้ยื่นหนังสือลาออก"/>
  </head>
  <body>
    <article>
      <h1>จบข่าว!'กำนัน'ปัด'หมอวรงค์'เสียบรมต.แทน'หม่อมเต่า'-ประชาธิปัตย์หายใจอย่างไรผมได้ยินหมด</h1>
      <address>
        <time datetime="2019-11-23T12:22:00+00:00">23 Nov 2019, 12:22</time>
      </address>
      <p>23 พ.ย 62 - เมื่อเวลา 10.00 น. ที่อาคาร ทู แปซิฟิคเพลสเพลส พรรครวมพลังประชาชาติไทย(รปช.) จัดงานต้อนรับ นพ.วรงค์ เดชกิจวิกรม อดีตส.ส.พิษณุโลก พรรคประชาธิปัตย์ ภายหลังจากที่ได้ยื่นหนังสือลาออกจากสมาชิกพรรคประชาธิปัตย์ และมาสมัครเป็นสมาชิกพรรครปช. แทน</p>
      <p>โดยนายสุเทพ เทือกสบุรรณ ผู้ร่วมจัดตั้งพรรครปช. กล่าวช่วงหนึ่งว่าตนได้ข่าวว่าหมอกำลังจะออกจากพรรคประชาธิปัตย์ ไม่ต้องถามว่ารู้ได้อย่างไร ก็เพราะตนเคยเป็นเลขาธิการพรรคประชาธิปัตย์มาก่อน </p>
      <p>"ฉะนั้น ประชาธิปัตย์หายใจอย่างไรผมได้ยิน พอได้ข่าวว่าหมอกำลังเดินทางไปพบนายชวน เพื่อลา หมอวรงค์น่ารักมาก กว่าจะประกาศตัวชัดเจนก็เดินสายไปบอกคนสำคัญในประชาธิปัตย์ว่าจะลาออกจากพรรค เมื่อผมได้ข่าวก็เรียนกรรมการบริหารพรรคของเรา จนมีมติว่าทันทีที่ลาออกเป็นทางการให้ผมเป็นตัวแทนพรรคไปเรียนเชิญ ผมเลยทำหน้าที่เป็นทูตพิเศษ หมอก็ชอบๆพรรคเราอยู่แล้ว พรหมลิชิตชักพา หมอถามถึงความตั้งใจว่าจะพาพรรคไปทำอะไรบ้าง คุยกันเสร็จก็บอกว่าเมื่อยื่นใบลาออกจะมาสมัครรปช.ทันที” นายสุเทพ กล่าว</p>
      <p>นายสุเทพ กล่าวต่อว่า สมัยที่ตนทำงานเป็นเลขาธิการพรรคประชาธิปัตย์ ต้องดูแลและทำงานร่วมกับสมาชิก หมอวรงค์เรียกว่าเป็นคนที่ตนถูกใจคนเดียว ตั้งใจทำงาน มุ่งมานะ เอาจริงเอาจังสมเป็นตัวแทนประชาชนที่ได้รับความไว้วางใจ โดยผลงานที่เข้าตากรรมการมากที่สุด คือ ตรวจสอบโครงการรับจำนำข้าว ซึ่งมีการทุจริตติดอันดับโลก ในสภาไม่มีความสนใจอะไรมากมายเพราะไม่มีข้อมูล แต่หมอวรงค์นำข้อมูลมาบอกสมาชิกพรรค ใหม่ๆคนไม่ค่อยเชื่อมั่น เพราะเป็นหมอไม่ค่อยเชื่อว่าจะมีความรู้ความเชี่ยวชาญด้านข้าว แต่หมอวรงค์ก็ทุ่มเทให้กับข้อมูลตลอด และที่ประหลาดใจคือหมอวรงค์ได้สำเนาเช็คของเสี่ยเปี๋ยงมาได้ ซึ่งผลจากความทุ่มเทนี้ ทำให้คนไทยทั้งประเทศได้เห็นพิษภัยความร้ายกาจของพรรคการเมือง ของผู้บริหารประเทศกระทำการหาประโยชน์จากทางอำนาจทางการเมืองที่สร้างความเสียหายให้กับประเทศ  </p>
      <p>"ความที่รู้จักใกล้ชิดกับหมอวรงค์ รู้ธรรมชาตินิสัยเป็นอย่างไร วิญญาณอุดมการณ์เป็นอย่างไร พอทราบว่าจะลาออก ก็รีบมารายงานต่อคณะกรรมการบริหาร หมอวรงค์จะมาเป็นกำลังสำคัญของเรา ตนก็รอว่าเมื่อหมอเข้ามาเป็นสมาชิกพรรคโดยสมบูรณ์แล้ว จะนำเสนอหัวหน้าและคณะกรรมการบริหารพรรคมอบหมายทำหน้าที่เป็นผู้ออกไปเคลื่อนไหวจัดตั้งสาขาพรรคในพื้นที่ต่างๆทั่วประเทศ ดังนั้น คิดว่าหมอจะทำงานให้พรรคได้ดี  ตั้งสาขาพรรคที่ไหน ติดต่อหมอได้เป็นการพิเศษ"</p>
      <p>ผู้ก่อตั้งพรรครปช. กล่าวว่าอาจมีคนปั่นกระแสว่ามีการตกลงกับหมอวรงค์ให้มาเป็นหัวหน้าพรรค หรือจะให้เป็นรัฐมนตรีหลังมีการปรับครม. ตนว่าเขาเหล่านั้นคาดการณ์กันไปเยอะมาก เรียนยืนยันต่อหน้าทุกท่านว่า ม.ร.ว.จัตุมงคล ยังจะเป็นหัวหน้าพรรคต่อไปจนครบสี่ปี และจะยังทำหน้าที่เป็นรมต.ต่อไปจนจบสมัยของรัฐบาลนี้.</p>
    </article>
  </body>
</html>