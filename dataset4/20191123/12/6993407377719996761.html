<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-malaysia-sudno-z-ukrainskym-ekipazhem/30288185.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T12:39:32+00:00"/>
    <meta property="og:title" content="Малайзія затримала судно з українським екіпажем, але не сам екіпаж – МЗС"/>
    <meta property="og:description" content="Влада Малайзії затримала в своїх територіальних водах корабель New Orion, більшість екіпажу якого – українці, проте до самих моряків претензій немає, повідомив журналістам 23 листопада заступник голов"/>
  </head>
  <body>
    <article>
      <h1>Малайзія затримала судно з українським екіпажем, але не сам екіпаж – МЗС</h1>
      <address>
        <time datetime="2019-11-23T12:39:32+00:00">23 Nov 2019, 12:39</time>
      </address>
      <p>Влада Малайзії затримала в своїх територіальних водах корабель New Orion, більшість екіпажу якого – українці, проте до самих моряків претензій немає, повідомив журналістам 23 листопада заступник голови департаменту консульської служби Міністерства закордонних справ України Василь Кирилич.</p>
      <p>«За інформацією морської поліції Малайзії, затриманим є судно, а не екіпаж, склад якого – українці. Тримаємо справу на контролі», – передає слова представника МЗС, зокрема, видання <a href="https://www.pravda.com.ua/news/2019/11/23/7232811/">«Українська правда»</a>.</p>
      <p>
        <b>Читайте також: <a href="https://www.radiosvoboda.org/a/news-firsov-avaria-tankera-naftoprodukty/30288158.html">Вміст нафтопродуктів у місці аварії танкера поблизу Одеси в 157 разів перевищує норму – Фірсов​</a></b>
      </p>
      <p>За словами Кирилича, судно затримали за спуск якоря без отримання на те попередньої згоди. Із громадянами України, які були на борту, вже зв’язався український консул.</p>
      <p>22 листопада малайзійські ЗМІ повідомили, що місцева Агенція з дотримання морського права затримала суховантажне судно New Orion за відсутність дозволу на спуск якоря в територіальних водах Малайзії.</p>
      <p>На борту було 23 людини, з них 22 громадянина України і один громадянин Росії, віком від 21 до 68 років.</p>
    </article>
  </body>
</html>