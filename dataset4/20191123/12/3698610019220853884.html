<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/dzhonson-prokomentuvav-rozsliduvannya-schodo-vtruchannya-rosiyi-u-referendum-po-brexit-330669_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T12:59:00+00:00"/>
    <meta property="og:title" content="Джонсон прокоментував розслідування щодо втручання Росії у референдум по Brexit"/>
    <meta property="og:description" content="Блокування публікації парламентського звіту прем'єр, як і раніше, пов'язує з виборчим процесом у Британії."/>
  </head>
  <body>
    <article>
      <h1>Джонсон прокоментував розслідування щодо втручання Росії у референдум по Brexit</h1>
      <h2>Блокування публікації парламентського звіту прем'єр, як і раніше, пов'язує з виборчим процесом у Британії.</h2>
      <address>
        <time datetime="2019-11-23T12:59:00+00:00">23 Nov 2019, 12:59</time>
      </address>
      <p>Прем'єр-міністр Великої Британії Борис Джонсон не бачить доказів <b><a href="https://dt.ua/WORLD/u-britaniyi-ne-zmogli-viznachiti-masshtab-vtruchannya-rf-u-referendum-schodo-brexit-329977_.html">втручання Росії в референдум щодо виходу країни з ЄС</a></b>. Таку думку Джонсон  озвучив під час передвиборчих дебатів у п'ятницю, 22 листопада.</p>
      <p>Раніше уряд Джонсона заблокував оприлюднення звіту міжпартійного парламентського комітету про можливий російський вплив на бажання британців вийти з Євросоюзу.</p>
      <p>Відповідаючи на запитання, Джонсону довелось захищати це рішення. Тож прем'єр заявив, що твердження про російське втручання в референдум щодо Brexit є  "дурнею, схожою на історії про Бермудський трикутник", пише <a href="https://news.sky.com/video/boris-johnson-dismisses-russian-concerns-as-bermuda-triangle-stuff-11867604">Sky News</a>.</p>
      <p>"Немає жодних доказів, які свідчили б про будь-яке втручання в будь-яку британську виборчу подію... Причина (втаємничення звіту – ред.) полягає в тому, що я не бачу підстав для втручання в нормальний робочий графік тільки тому, що йдуть вибори", - сказав Джонсон. </p>
      <p>На сам кінець дебатів він категорично заперечив будь-чиє втручання у референдум про Brexit, наголошує "<a href="https://www.eurointegration.com.ua/news/2019/11/23/7103401/">Європейська правда</a>".</p>
      <p>"Вибачте, але все це схоже на дурню про Бермудський трикутник. Як і припущення про те, що результати референдуму, на якому 17,4 млн чоловік проголосували за вихід з ЄС, були якимось чином підроблені, перекручені", - резюмував прем'єр.</p>
      <p>Раніше екскандидатка у президенти США Гілларі <b><a href="https://dt.ua/WORLD/klinton-rozkritikuvala-dzhonsona-cherez-zatrimku-z-publikaciyeyu-dopovidi-pro-vtruchannya-rf-u-veliko-britaniyu-329352_.html">Клінтон заявила, що відмова Великої Британії публікувати парламентський звіт </a></b>про можливе російське втручання є "нез'ясовною і ганебною".</p>
      <p>"Мені видається незбагненним, що ваш уряд не публікує урядову доповідь про російський вплив. Нез'ясованим і ганебним. Кожна людина, яка візьме участь у голосуванні, заслуговує того, щоб побачити цю доповідь до виборів", - сказала політик.</p>
      <p>Доповідь парламентського комітету з розвідки і безпеки була перевірена спецслужбами, однак офіс прем'єр-міністра Бориса Джонсона поки не дав згоду на його публікацію, що означає, що він не буде оприлюднений до виборів 12 грудня.</p>
      <p>Адміністрація <b><a href="https://dt.ua/WORLD/britansku-rozvidku-poperedili-pro-vtruchannya-rf-u-spravi-krayini-cnn-329193_.html">прем'єра Джонсона неодноразово заперечувала</a></b>, що нездатність опублікувати звіт до виборів є політично вмотивованою. </p>
      <footer>За матеріалами: <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>