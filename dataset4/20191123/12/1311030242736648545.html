<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625914/%E0%A6%A4%E0%A6%B0%E0%A7%81%E0%A6%A3%E0%A7%80%E0%A6%95%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE%E0%A7%9F-%E0%A6%95%E0%A6%BF%E0%A6%B6%E0%A7%8B%E0%A6%B0-%E0%A6%97%E0%A7%8D%E0%A6%AF%E0%A6%BE%E0%A6%82%E0%A7%9F%E0%A7%87%E0%A6%B0-%E0%A7%AD-%E0%A6%9C%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T12:06:00+00:00"/>
    <meta property="og:title" content="তরুণীকে অপহরণের চেষ্টায় কিশোর গ্যাংয়ের ৭ জন গ্রেপ্তার"/>
    <meta property="og:description" content="রংপুরে এক ছাত্রীকে অপহরণের চেষ্টার অভিযোগে সাত তরুণকে গ্রেপ্তার করেছে পুলিশ। তাঁরা হারাগাছ এলাকায় গড়ে ওঠা টাইগার গ্রুপ নামে কিশোর গ্যাং-এর সদস্য। বিয়ের প্রস্তাব ফিরিয়ে দেওয়ায় উচ্চ মাধ্যমিক পড়ুয়া ওই ছাত্রীকে অপহরণ করতে চেয়েছিলেন তাঁরা।"/>
  </head>
  <body>
    <article>
      <h1>তরুণীকে অপহরণের চেষ্টায় কিশোর গ্যাংয়ের ৭ জন গ্রেপ্তার</h1>
      <address><time datetime="2019-11-23T12:06:00+00:00">23 Nov 2019, 12:06</time> by <a rel="author">নিজস্ব প্রতিবেদক, রংপুর</a></address>
      <p>রংপুরে এক ছাত্রীকে অপহরণের চেষ্টার অভিযোগে সাত তরুণকে গ্রেপ্তার করেছে পুলিশ। তাঁরা হারাগাছ এলাকায় গড়ে ওঠা টাইগার গ্রুপ নামে কিশোর গ্যাং-এর সদস্য। বিয়ের প্রস্তাব ফিরিয়ে দেওয়ায় উচ্চ মাধ্যমিক পড়ুয়া ওই ছাত্রীকে অপহরণ করতে চেয়েছিলেন তাঁরা।<br/><br/>আজ শনিবার দুপুরে রংপুর নগরের হারাগাছ থানায় সংবাদ সম্মেলনে মহানগর পুলিশের অতিরিক্ত পুলিশ কমিশনার আবু সুফিয়ান এসব তথ্য জানান। ঘটনাটি বেশ কিছুদিন আগে হলেও তদন্ত ও অনুসন্ধানের জন্য কিছুটা সময় নেওয়া হয় বলে পুলিশের পক্ষ জানানো হয়।</p>
      <p>গ্রেপ্তারকৃতরা হলেন আশিকুর রহমান ওরফে চৌধুরী (২৫), মাহিন ইসলাম (২২), আসাদুজ্জামান শুভ (২৫), শুকুর আলী (১৯), আলম হোসেন (২২), মাইক্রোবাসচালক মনিরুল ইসলাম (২৩) ও নাসিম মাহমুদ (১৯)। গত বৃহস্পতিবার তাঁদের আদালতের মাধ্যমে কারাগারে পাঠানো হয়।</p>
      <p>সংবাদ সম্মেলনে লিখিতভাবে অতিরিক্ত পুলিশ সুপার আবু সুফিয়ান জানান, প্রাইভেট পড়া শেষে কলেজ পড়ুয়া ছাত্রী গত ২৬ অক্টোবর সন্ধ্যার দিকে অটোরিকশায় করে বাড়ি ফিরছিলেন। এ সময় অপহরণকারীরা সংঘবদ্ধ হয়ে রংপুর নগরের বুদুকমলা এলাকার দিনার ইটভাটার সামনে অটোচালকের গতিরোধ করে। ধারালো দেশীয় অস্ত্র ঠেকিয়ে চালককে জিম্মি করে ওই ছাত্রীকে জোর করে মাইক্রোবাসে তুলে নেয়। এ সময় অটো চালকের চিৎকারে আশপাশের লোকজন ছুটে এসে মাইক্রোবাসসহ চারজন অপহরণকারীকে আটক করে। এরপর তাদের পুলিশের সোপর্দ করা হয়। এ ঘটনার সূত্র ধরে পুলিশ দীর্ঘ দিন তদন্ত করে অনুসন্ধান চালিয়ে পর্যায়ক্রমে এই অপহরণের সঙ্গে জড়িত সাত ব্যক্তিকে আটক করতে সক্ষম হয়। তারা অপহরণের ঘটনা স্বীকার করেছে।</p>
      <p>রংপুর মেট্রোপলিটন পুলিশের সহকারী পুলিশ কমিশনার (মাহিগঞ্জ জোন) ফারুক আহমেদ জানান, অপহরণকারীরা রংপুরের হারাগাছ এলাকায় টাইগার গ্রুপ নামে কিশোর গ্যাং গড়ে তুলেছে। এই গ্রুপটি আরও নানা অপরাধের সঙ্গে যুক্ত। তিনি আরও বলেন, কলেজ পড়-পড়ুয়া ওই ছাত্রীর সঙ্গে দুই বছর আগে প্রেমের সম্পর্ক থাকলেও পরে তা ভেঙে যায়। কিছুদিন আগে বিয়ের প্রস্তাব পাঠালে মেয়ের পরিবার এতে রাজি না হওয়ায় ক্ষুব্ধ হয়ে উঠে সাবেক প্রেমিক আসাদুজ্জামান শুভ। এর জের ধরে গত ২৬ অক্টোবর সন্ধ্যায় পূর্ব পরিকল্পনা অনুযায়ী ওই তরুণীকে অপহরণের চেষ্টা চালায়।</p>
      <p>এ ঘটনায় ওই তরুণীর মা বাদী হয়ে ওই দিনই নারী ও শিশু নির্যাতন দমন আইনে হারাগাছ থানায় একটি অপহরণ মামলা করেন।</p>
    </article>
  </body>
</html>