<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837398-politseyskiy-pide-pid-sud-za-smertelne-pobittya-cholovika-cherez-vidmovu-buti-ponyatim"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T12:46:00+00:00"/>
    <meta property="og:title" content="Поліцейський піде під суд за смертельне побиття чоловіка через відмову бути понятим"/>
    <meta property="og:description" content="КИЇВ. 23 листопада. УНН. Оперуповноваженого Нацполіції на Вінничині судитимуть за перевищення повноважень, внаслідок чого загинула людина - йдеться про …"/>
  </head>
  <body>
    <article>
      <h1>Поліцейський піде під суд за смертельне побиття чоловіка через відмову бути понятим</h1>
      <address><time datetime="2019-11-23T12:46:00+00:00">23 Nov 2019, 12:46</time> by <a rel="author">Юлія Шрамко</a></address>
      <p><b>КИЇВ. 23 листопада. УНН.</b> Оперуповноваженого Нацполіції на Вінничині судитимуть за перевищення повноважень, внаслідок чого загинула людина - йдеться про справу побиття чоловіка через відмову бути понятим. Про це <b>УНН</b> повідомили у пресслужбі ДБР.</p>
      <p>"Скеровано до суду обвинувальний акт щодо старшого оперуповноваженого сектору кримінальної поліції Київського відділення поліції Вінницького відділу поліції ГУНП у Вінницькій області за підозрою у перевищенні своїх службових повноважень, що призвели до смерті людини", - повідомили у бюро.</p>
      <p>Досудовим розслідуванням встановлено, що <a href="https://www.unn.com.ua/uk/news/1808783-vinnitskogo-politseyskogo-za-perevischennya-povnovazhen-posadili-pid-domashniy-aresht">правоохоронець</a> запропонував громадянину бути понятим під час вилучення бойових припасів. Отримавши відмову, між ними виник конфлікт, в результаті якого правоохоронець наніс чоловіку удар кулаком в обличчя. Від удару потерпілий впав та вдарився головою об асфальтне покриття. Від отриманих ушкоджень чоловік <a href="https://www.unn.com.ua/uk/news/1808802-cholovik-yakogo-u-vinnitsi-pobiv-politseyskiy-za-vidmovu-buti-ponyatim-pomer">помер</a> у лікарні, не приходячи до свідомості.</p>
      <p>У разі доведення вини, правоохоронцю загрожує покарання у вигляді позбавлення волі на строк від 7 до 10 років з позбавленням права обіймати посади на строк до 3 років.</p>
    </article>
  </body>
</html>