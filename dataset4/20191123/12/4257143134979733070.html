<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/23/biro-lajos-felnottek-a-fiatal-sztarsefek-megis-hianyzik-az-utanpotlas"/>
    <meta property="og:site_name" content="infostart"/>
    <meta property="article:published_time" content="2019-11-23T12:15:00+00:00"/>
    <meta property="og:title" content="Bíró Lajos: felnőttek a fiatal sztárséfek, mégis hiányzik az utánpótlás"/>
    <meta property="og:description" content="A vezető magyar szakácsoknak már nem kell szégyenkezniük külföldön, sokan nemzetközi szinten is megállják a helyüket – mondta Bíró Lajos séf az InfoRádióban. A szakember szerint a hazai vendéglátás egyes szegmenseiben, ettől függetlenül, még mindig komoly hiányosságok tapasztalhatók, amit az oktatás újjászervezésével lehetne orvosolni."/>
  </head>
  <body>
    <article>
      <h1>Bíró Lajos: felnőttek a fiatal sztárséfek, mégis hiányzik az utánpótlás</h1>
      <address><time datetime="2019-11-23T12:15:00+00:00">23 Nov 2019, 12:15</time> by <a rel="author">Infostart / InfoRádió - Király István Dániel</a></address>
      <h3>A vezető magyar szakácsoknak már nem kell szégyenkezniük külföldön, sokan nemzetközi szinten is megállják a helyüket – mondta Bíró Lajos séf az InfoRádióban. A szakember szerint a hazai vendéglátás egyes szegmenseiben, ettől függetlenül, még mindig komoly hiányosságok tapasztalhatók, amit az oktatás újjászervezésével lehetne orvosolni.</h3>
      <p>Bíró Lajos most megjelent, A disznót`Ortól a Bocuse d`Orig! - Magyar konyha pimaszul című kötete egy korrajz, amelyben 1971-től, négyszer tíz évre elosztva, az adott kor divatételei lettek újragondolva kétszer-háromszor-négyszer, akár ötször is – ismertette Bíró Lajos. A séf azt vallja, hogy az a vendéglős,</p>
      <p>
        <mark>aki csal és átvágja a vendéget, rendkívül primitív és buta,</mark>
      </p>
      <p>ugyanis egyáltalán nincsen rákényszerítve, mint az előző rendszerben, hogy simlizzen.</p>
      <p>Mint fogalmazott, régen azért hamisították például a borjút – sertésszűzből vagy pulykacombból –, mert egyszerűen nem volt beszerezhető, és sok esetben működött is, mert a vendégek el akartak hinni, hogy valóban azt esznek.</p>
      <p>A szakember úgy véli, idehaza a gasztronómia oktatásában lenne égető szükség változtatásokra, miután hiába szajkózzák a fontosságát, továbbra is nagyon rossz minőségű. Csak akkor fog megváltozni, nézve a külföldi példákat, ha az állam nagyon sok pénzt belerak. A vendéglátóipar szereplőinek oktatása ugyanis nagyon komoly anyagi ráfordítást igényel, elsősorban az alapanyagok miatt.</p>
      <blockquote>Rengeteg és drága alapanyagot kell elhasználni ahhoz, hogy a fiatalok elsajátítsák a szakmát:</blockquote>
      <p>meg kell tanulniuk, hogy hogyan kell elkészíteni egy kagylót, egy rákot, vagy például hogyan kell megsütni egy steaket – sorolta Bíró Lajos. A Michelin-csillagos éttermekben azonban nincs arra idő, hogy foglalkozzanak a fiatalokkal, ráadásul a sztázsolási lehetőségek sem adottak, ami a séf reményei szerint idővel megváltozik.</p>
      <p>Bíró Lajos megjegyezte,</p>
      <blockquote>van egy réteg, Széll Tamásék korosztálya, Varju “Vili” Viktor, Sárközi Ákos, Győrffy Árpád, Ádám Csaba, Bicsár Attila, aki már bárhol a világon megállja a helyét,</blockquote>
      <p>vagyis nem kell szégyenkeznünk, és állandóan hanyatt esni a csodálkozástól, hogy külföldön mit tudnak, mert már mi is tudjuk.</p>
      <p>
        <i>Nyitókép: MTI Fotó: Balogh Zoltán</i>
      </p>
      <p>
        <b>Kapcsolódó hang</b>
      </p>
      <p>Bíró Lajos új könyve</p>
      <figure>
        <audio src="https://infostart.hu/audio/00005/000053dbb.mp3"/>
      </figure>
      <p> </p>
    </article>
  </body>
</html>