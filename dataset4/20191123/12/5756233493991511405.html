<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622924/%DA%A9%D8%AF%D8%A7%D9%85-%D8%AF%D8%AE%D8%AA%D8%B1%D8%A7%D9%86-%D8%B2%D9%88%D8%AF%D8%AA%D8%B1-%D9%81%D8%B1%DB%8C%D8%A8-%D9%85%DB%8C%E2%80%8C%D8%AE%D9%88%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T12:01:00+00:00"/>
    <meta property="og:title" content="کدام دختران زودتر فریب می‌خورند؟"/>
    <meta property="og:description" content="ابراهیم اندرخورا جامعه شناس در این خصوص که چرا دختران، سریع در دام فریبکاری مردان گرفتار می‌شوند، یادداشتی نوشته است."/>
  </head>
  <body>
    <article>
      <h1>کدام دختران زودتر فریب می‌خورند؟</h1>
      <address>
        <time datetime="2019-11-23T12:01:00+00:00">23 Nov 2019, 12:01</time>
      </address>
      <p>
        <i>ابراهیم اندرخورا جامعه شناس در این خصوص که چرا دختران، سریع در دام فریبکاری مردان گرفتار می‌شوند، یادداشتی نوشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>معمولا در ارتباطات بین دو جنسیت سه اصل وجود دارد که مبنای شکل گیری ارتباطات به شمار می‌رود. نخست ازدواج و تشکیل خانواده است و دومین اصل دوستی با ماهیت اجتماعی بیان می‌شود و درنهایت صرفا برخی افراد به منظور گذران اوقات فراغت یا تفریح گروه‌های دوستانه‌ای را تشکیل می‌دهند که در نهایت ختم به بدترین و هولناک‌ترین اتفاقات می‌شود.</p>
      <p>اغلب دختران در جامعه امروزی در قالب همین دوستی‌ها فریب می‌خورند و افراد سودجو دام‌هایی را برای شان پهن می‌کنند که پرونده‌های تلخی را شاهد هستیم.</p>
      <figure>
        <img src="https://aftabnews.ir/files/fa/news/1398/9/2/362460_457.jpg"/>
      </figure>
      <p>وقتی انتخاب یک دوست بر مبنای اطلاعات غیرواقعی یا دروغ شکل می‌گیرد طبیعتا نتیجه آن آرامش واقعی نخواهد بود. بسیار اتفاق می‌افتد که دختران به واسطه نقش‌های غیرواقعی و ریاکارانه یا با ماهیت فریبکاری وارد ارتباطاتی می‌شوند که از ریشه برای اخاذی یا سوء استفاده از فرصت‌های متفاوت فردی است.</p>
      <p>البته این اتفاق برای مردان نیز رخ می‌دهد و دخترانی هستند که با چنین اهدافی از مردان سوء استفاده می‌کنند.</p>
      <p>در انتخاب فردی که برای مورد سوء استفاده قرار گرفتن افراد خاص تمرکز می‌کنند معمولا افراد مهرطلب و خودشیفته بیشتر به چشم می‌آیند. افرادی که شدیدا تمایل به تایید شدن و توجه دارند و افرادی که شدیدا مغرور و متکبر هستند و جز خود به فرد دیگری توجه ندارند و فارغ از جنسیت مرد یا زن بودن این اتفاق به عنوان یک اختلال شخصیتی یا اختلال رفتاری باید مورد توجه قرار گیرد.</p>
      <p>نکته اساسی این که ما برای انتخاب شریک زندگی دوستان اجتماعی یا برای گذران اوقات فراغت چه اولویت‌هایی داریم و پایبند به چه اصولی هستیم. این که یک مرد یا یک زن از اعتبار و اعتماد طرف مقابل در دوستی سوء استفاده کند و فرد مقابل خود را مورد اخاذی قرار دهد قطعا قوانین دوستی را زیر پا گذاشته و از ابتدا با هدف اخاذی طعمه‌های خود را انتخاب کرده است.</p>
      <p>افراد فریبکار معمولا از دختران ساده لوح برای رسیدن به اهداف شوم خود استفاده می‌کنند و تمرکزشان روی انتخاب افرادی است که در زندگی‌شان تنش‌های زیادی دارند و کمبود عاطفی دارند. به هر حال باید پذیرفت که این دختران با اختیار و انتخاب خود در این دام‌ها اسیر شده‌اند و نمی‌توان گفت همه آن‌ها با اجبار و زور مورد اخاذی قرار گرفته اند. از این رو بسیار اهمیت دارد که در ارتباطات اجتماعی و درون فردی تصمیم‌های آگاهانه از بلوغ شخصیت افراد است و مشورت و تصمیم گیری‌های بزرگ از افرادی که قابل اعتماد هستند سبب می‌شود دختران کمتر فریب افراد سودجو را بخورند. برای مقابله با زشتی و ناهنجاری‌های چنین رفتارهای ناپسندی در جامعه باید گفت ایجاد کانون‌های کنترل کننده به صورت مادی و معنوی یاری دهنده خواهد بود.</p>
      <p>افزایش سطح آگاهی و دانش فردی و عمومی به دختران از سن کم سبب می‌شود کمتر درگیر چنین مسائل تخریبی در جامعه شوند و خانواده نیز به عنوان یک کانون تربیتی مهم نقش به سزایی در رفع کمبودهای عاطفی دختران دارند.</p>
    </article>
  </body>
</html>