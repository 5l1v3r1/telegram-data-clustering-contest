<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806805/%D8%A7%D9%85%DB%8C%D8%B1-%D8%AD%DB%8C%D8%AF%D8%B1%DB%8C-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD%E2%80%8C%D9%87%D8%A7%DB%8C-%D9%85%D9%88%D8%AB%D8%B1-%D9%81%D8%B1%D9%87%D9%86%DA%AF%DB%8C-%D8%A7%D8%B2-%D9%85%D9%88%D9%84%D9%81%D9%87%E2%80%8C%D9%87%D8%A7%DB%8C-%D9%85%D9%87%D9%85-%D8%AF%D8%B1-%D8%AE%D9%86%D8%AB%DB%8C-%D8%B3%D8%A7%D8%B2%DB%8C-%D8%AA%D9%88%D8%B7%D8%A6%D9%87%E2%80%8C%D9%87%D8%A7%DB%8C-%D8%AF%D8%B4%D9%85%D9%86%D8%A7%D9%86-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T12:08:00+00:00"/>
    <meta property="og:title" content="امیر حیدری: اجرای طرح‌های موثر فرهنگی از مولفه‌های مهم در خنثی سازی توطئه‌های دشمنان است"/>
    <meta property="og:description" content="فرمانده نیروی زمینی ارتش گفت: با توجه به تهاجم فرهنگی دشمنان، اجرای طرح‌های موثر فرهنگی، قرآنی، اسلامی و اخلاقی از مولفه‌های مهم در خنثی سازی توطئه‌های دشمنان است."/>
  </head>
  <body>
    <article>
      <h1>امیر حیدری: اجرای طرح‌های موثر فرهنگی از مولفه‌های مهم در خنثی سازی توطئه‌های دشمنان است</h1>
      <h2>فرمانده نیروی زمینی ارتش گفت: با توجه به تهاجم فرهنگی دشمنان، اجرای طرح‌های موثر فرهنگی، قرآنی، اسلامی و اخلاقی از مولفه‌های مهم در خنثی سازی توطئه‌های دشمنان است.</h2>
      <address>
        <time datetime="2019-11-23T12:08:00+00:00">23 Nov 2019, 12:08</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، امیر سرتیپ کیومرث حیدری فرمانده نیروی زمینی ارتش در همایش مسئولین مجتمع‌های فرهنگی کوی‌های سازمانی نیروی زمینی ارتش که در ستاد این نیرو برگزار شد گفت: باید شکرگزار نعمات خداوند منان باشیم که جوانی ما را با پیروزی انقلاب اسلامی و حضرت امام خمینی (ره) متقارن کرد که دریچه‌های تربیت اسلامی، معنوی و قرآنی را به روی ما باز کرد.<br/><br/>وی با بیان اینکه انقلاب اسلامی دگرگونی را درمنطقه ایجاد کرد، افزود: یکی از موضوعات مهم در دگرگونی انقلاب، ترویج فرهنگ قرآن و معنویت در جامعه اسلامی بود که با برنامه‌های مختلف فرهنگی تحقق پیدا کرد.<br/><br/>امیر سرتیپ حیدری انجام برنامه‌های فرهنگی را در سطح یگان‌ها و کوی‌های سازمانی تکلیف مهم خواند و تصریح کرد: نگاه سلسله مراتب فرماندهی در نیروی زمینی ارتش نسبت به کارکنان و خانواده‌ها همانند عائله تحت تکفل است، طرح‌های لبیک یا امام خامنه‌ای (مدظله العالی) این نیرو در قالب برنامه‌های ارتقا آمادگی رزمی، قرآنی، معیشتی و طرح‌های مهم فرهنگی به شکل مطلوبی در حال اجرا است.<br/><br/>فرمانده نیروی زمینی ارتش با اشاره به اینکه نهضت فرهنگی در طرح‌های لبیک و مصباح در ارتش جمهوری اسلامی ایران تجلی پیدا کرده است، گفت: تاکید مقام معظم رهبری (حفظه الله تعالی) این است که در حوزه خانواده فعالیت‌های فرهنگی بیشتری انجام شود که برابر منویات معظم له طرح‌ها و برنامه‌های متنوعی در سطح ارتش جمهوری اسلامی ایران در حال اجرا است.<br/><br/>وی ادامه داد: در حوزه تربیت و سبک زندگی اسلامی باید گام‌های موثرتری را برداشت و ما در نیروی زمینی در این خصوص طرح‌ها و برنامه‌های مطلوبی را در دستور کار خود قرار داده ایم، فرماندهی در هر شرایطی حمایت کننده و پشتیبان اجرای طرح‌ها و برنامه‌های فرهنگی است.<br/><br/>فرمانده نیروی زمینی ارتش خاطر نشان کرد: با توجه به شرایط منطقه و همچنین هجمه‌های فرهنگی که از سوی دشمنان نسبت به جمهوری اسلامی ایران طرح ریزی می‌شود، اجرای طرح‌های موثر فرهنگی، قرآنی، اسلامی و اخلاقی در سطح کوی‌های سازمانی، از مولفه‌های مهم در خنثی سازی توطئه‌های دشمنان است.</p>
    </article>
  </body>
</html>