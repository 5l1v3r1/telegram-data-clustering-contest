<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824062-zabrudnenna-vodi-na-misci-avarii-tankera-delfi-vise-za-normu-u-157-raziv-firsov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T12:32:00+00:00"/>
    <meta property="og:title" content="Забруднення води на місці аварії танкера &quot;Делфі&quot; вище за норму у 157 разів — Фірсов"/>
    <meta property="og:description" content="Фахівці Держекоінспеції встановили перевищення у 157 разів вмісту нафтопродуктів в епіцентрі події за участю танкера &quot;Делфі&quot; в Одесі."/>
  </head>
  <body>
    <article>
      <h1>Забруднення води на місці аварії танкера "Делфі" вище за норму у 157 разів — Фірсов</h1>
      <h2>Фахівці Держекоінспеції встановили перевищення у 157 разів вмісту нафтопродуктів в епіцентрі події за участю танкера "Делфі" в Одесі.</h2>
      <address>
        <time datetime="2019-11-23T12:32:00+00:00">23 Nov 2019, 12:32</time>
      </address>
      <p>Про це у <a href="https://www.facebook.com/egor.firsov/posts/3080521258630870">Facebook</a> написав виконувач обов'язків глави Держекоінспекції Єгор Фірсов.</p>
      <p>"Тримаю на особистому контролі ситуацію в Одесі. Станом на зараз ситуація не є критичною, але рекомендую відмовитись від купання у морі. Нашими фахівцями встановлено перевищення вмісту в епіцентрі події нафтопродуктів у 157 разів", - написав Фірсов.</p>
      <p>За його словами, інспектори наразі працюють на місці і продовжують моніторинг забруднення у межах своїх повноважень і зони відповідальності.</p>
      <p>"Координуємо дії з АМПУ (Адміністрація морських портів України - ред.), на жаль, наразі через шторм зробити можна небагато — вздовж берега розтягнули сорбуючі бони. Як тільки шторм вщухне, бони встановлять навколо аварійного буксира, щоб уникнути поширення плям паливно-мастильних матеріалів у море. Отримавши доступ до судна, фахівці зможуть провести обстеження і встановити більш точні показники забруднення", - додав він.</p>
      <p>В.о. глави Держекоінспекції додав, що наразі вже є певна інформація про саме судно.</p>
      <p>"Це рейдово-портовий нафтоналивний плавбункеровщик болгарського проєкту 585. Його довжина 59 метрів, ширина - 10 метрів, вантажопідйомність 1565 тонн. Відомо, що власник судна «Фактор груп лімітед» зареєстрований у Харкові і належить Джавадову Шамсаддіну Алі Огли", - зазначив Фірсов.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823482-avaria-bila-odesi-ekipaz-tankera-delfi-vidmovlaetsa-vid-evakuacii.html">Аварія біля Одеси: екіпаж танкера "Делфі" відмовляється від евакуації</a>
      </blockquote>
      <p>Як повідомлялося, вночі 22 листопада в районі міського пляжу «Дельфін» в Одесі виявлено підтоплений танкер "Делфі" (прапор Молдова), що ліг на мілину.</p>
      <p>Рятувальники зняли з судна двох членів екіпажу та капітана, попри те, що судновласник заборонив команді залишати борт судна і подавати сигнал SOS.</p>
      <p>За інформацією журналістів, з корпусу танкера, що, можливо, зазнав пошкоджень при зіткненні з хвилеломом, витікають нафтопродукти, а також із бочок, знесених з палуби судна.</p>
      <p>Танкер "Делфі" спущено на воду в 1974 році в Болгарії. До 2010 року він ходив під прапором України з портом приписки Одеса. Зараз власником судна є компанія Atenia Holding Ltd, а порт приписки — Джурджулешти.</p>
    </article>
  </body>
</html>