<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vchyteli_pochatkovyh_klasiv_vyvchatymut_robotu_v_inklyuzyvnyh_klasah_331492.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T12:34:00+00:00"/>
    <meta property="og:title" content="Вчителі початкових класів вивчатимуть роботу в інклюзивних класах"/>
    <meta property="og:description" content="З 2020 року програма підвищення кваліфікації вчителів початкових класів міститиме новий обов'язковий модуль – інклюзивне навчання. Про це інформують у прес-службі МОН."/>
  </head>
  <body>
    <article>
      <h1>Вчителі початкових класів вивчатимуть роботу в інклюзивних класах</h1>
      <h2>З 2020 року програма підвищення кваліфікації вчителів початкових класів міститиме новий обов'язковий модуль – інклюзивне навчання. Про це інформують у прес-службі МОН.</h2>
      <address>
        <time datetime="2019-11-23T12:34:00+00:00">23 Nov 2019, 12:34</time>
      </address>
      <p>Він має навчити педагогів працювати з дітьми з особливими освітніми потребами (ООП), а також допомогти їм в організації роботи інклюзивного класу. Про це заявила заступник Міністра освіти і науки Любомира Мандзій під час відкриття Форуму “Навчання без перешкод: як зробити українські школи інклюзивними” сьогодні, 22 листопада 2019 року, в Києві.</p>
      <p>Під час форуму Любомира Мандзій наголосила, що вирішувати проблеми інклюзії, зокрема розвивати цей напрям, необхідно за допомогою взаємодії та співпраці як на центральному, так і на локальному рівнях.</p>
      <p>ʺЖодна з систем – освіти, охорони здоров’я, соціального захисту – не може діяти лише самостійно. Ми мусимо докласти всіх зусиль, щоб налагодити взаємодію між установами, які приймають рішення на центральному рівні. Переконана, що це стане поштовхом для підтримки інклюзивної освіти на місцях. Без зміни системи, з одним лише бажанням будь-якого міністерства, в нас нічого не вийде. Тож ми працюватимемо над тим, щоб наше партнерство було ефективнимʺ, – заявила Любомира Мандзій.</p>
      <p>Вона повідомила, що зі свого боку МОН вже працює над змінами і готове розвивати напрям інклюзії надалі. Так, впродовж 2018-2019 років створено мережу з 603 інклюзивно-ресурсних центрів. У найближчих планах – створити ще 96. Таким чином, до кінця 2020 року мережа центрів складатиме майже 700 закладів.</p>
      <p>Серед змін за останні 3 роки – закупівля 5 сучасних методик світового рівня, введення надбавки до 20% для вчителів, які працюють в інклюзивних класах, поява посади асистента вчителя в кожному класі, де навчаються діти з особливими освітніми потребами.</p>
      <p>ʺСкажу про ще одну перемогу цього року. В державному бюджеті на 2020 рік враховано всіх дітей, які почали інклюзивне навчання станом на 5 вересня 2019 року. Це вже не та ситуація, яку ми мали торік. Так само враховано асистентів вчителів та інклюзивні класиʺ, – додала заступник Міністра.</p>
      <p>З-поміж цілей МОН на найближчі 5 років – розвиток інклюзії у дитсадках та школах, профорієнтація дітей з ООП, розвиток мережі ІРЦ та оптимізація мережі спеціальних закладів загальної середньої освіти. Також у планах – робота з вчителями.</p>
      <p>Форум ʺНавчання без перешкод: як зробити українські школи інклюзивнимиʺ триватиме у Києві 22-23 листопада. Учасники заходу обговорять надання послуг дітям з ʺгруп ризикуʺ та дітям з ООП в контексті реформи освіти в Україні, проблемні питання інклюзивної освіти та способи їх вирішення. Також на форумі презентують міжнародне дослідження доступності освітніх послуг та найкращі кейси з впровадження інклюзивної освіти, раннього втручання та методик роботи з дітьми з ООП.</p>
      <p>Нагадаємо, як писало Гал-інфо, у МОН хочуть замінити "<a href="https://galinfo.com.ua/news/u_mon_hochut_zaminyty_literaturu_strazhdan_u_shkilniy_programi_331486.html">літературу страждань</a>" у шкільній програмі.</p>
    </article>
  </body>
</html>