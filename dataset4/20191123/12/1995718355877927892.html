<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152828-u-rozhyschi-v-hrami-vstanovyly-organ-video"/>
    <meta property="og:site_name" content="ВолиньPost"/>
    <meta property="article:published_time" content="2019-11-23T12:00:00+00:00"/>
    <meta property="og:title" content="У Рожищі в храмі встановили орган. ВІДЕО"/>
    <meta property="og:description" content="У рожищенському римо-католицькому костелі Переображення Господнього завершили реставрацію і встановлення проспекту органу"/>
  </head>
  <body>
    <article>
      <h1>У Рожищі в храмі встановили орган. ВІДЕО</h1>
      <address>
        <time datetime="2019-11-23T12:00:00+00:00">23 Nov 2019, 12:00</time>
      </address>
      <p>У рожищенському римо-католицькому костелі Переображення Господнього завершили реставрацію і встановлення проспекту органу.<br/><br/>Про це розповів настоятель храму отець<b> Роман Бурник</b>, інформує <a href="https://vo.suspilne.media/news/48257">Суспільне Волині</a>. <br/><br/>За його словами, робота тривала два місяці. <br/><br/><b>Петро Сухоцький</b> грає у кафедральному соборі Святих Петра і Павла в Луцьку. Розповідає, що понад 10 років тому познайомився з настоятелем костелу в Гданську Республіки Польща. Згодом він подарував рожищенському храму орган.<br/><br/>«Розбираємо костел, розбираємо інструмент, якщо хочете, приїжджайте, забирайте. Звичайно, настоятель отець Роман Бурник зголосився. Він захотів мати в себе інструмент. Ми приїхали, вже орган був розібраний, лежав на підлозі церкви. Все, що було, ми загрузили і привезли сюди», – каже Петро Сухоцький.<br/><br/>10 років інструмент розібраним лежав у костелі.<br/><br/>«Були майстри одні, другі, дивились, перекладали з весни на літо, з літа на весну і так пройшло 10 років. Вдалося знайти майстра в нас на Україні із Закарпаття», – згадує отець Роман Бурник. <br/><br/>Встановлює орган майстер Шандор Шрайнер. «Ми пробуємо цей орган відновити. Жодна трубка не підписана. Це як велике лего. Намагаємося все поставити на свої місця», – каже він. <br/><br/>Подарованому Гданською громадою органу близько 50-ти років, розповів отець Роман Бурник. Деякі його дерев’яні частини ще в Польщі пошкодив шашель. Багато деталей викинули. Нині їх заново необхідно виготовляти. За 10 років, поки інструмент лежав, його стан погіршився. Допомагали зберегти орган прихожани і небайдужі мешканці Рожищ.<br/><br/><b>Павло Черняховський</b>, який допомагав реставрувати орган, каже: «Може, 1000 дірок. Якщо взяти з однієї сторони, воно все було в дірках. По 1000, по 2000 дірок. Спочатку обробляли розчином спеціальним, потім у кожну дірку заганяли розчин шприцом, після того клеєм заробляли кожну дірку, а тоді вже шпаклювали та фарбували».<br/><br/>Металеві конструкції органу також реставрували. Встановлені на фасаді труби чистили наждачним папером і фарбували, каже отець Роман Бурник.<br/><br/>«Ті великі труби, що на фасаді були розламані. Тут на місці паяли їх, чистили, шліфували, фарбували, ті труби виглядають, як нові, але вони зроблені всі тут на місці. То робота майстра», – розповів священник.<br/><br/>Реставрація і встановлення органу дороговартісні. Економлять на дерев’яних деталях, які можуть виготовити самостійно. Натомість тисячу спеціальних мембран замовляли на угорській фабриці, розповів музикант Петро Сухоцький.<br/><br/>«Одна мембрана найдешевша – 2 євро, найдорожча – до 6 євро, залежно від розміру. Чим більша – тим дорожча», – зазначив Петро Сухоцький.<br/><br/>Орган у рожищенському костелі пневматичний. Має 14 регістрів і можливість доставити стільки ж. Встановлений фасад органу – перший видимий результат двомісячної роботи, каже отець Роман Бурник. І додає: сподівається, що зазвучить старовинний інструмент у храмі на найближчі свята.</p>
      <figure>
        <iframe src="https://www.youtube.com/embed/RegSUWGSqXI" width="750" height="422" data-service="Youtube" scrolling="no"/>
      </figure>
    </article>
  </body>
</html>