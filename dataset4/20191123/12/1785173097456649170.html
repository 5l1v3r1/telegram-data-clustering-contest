<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/ministrul-transporturilor-stiu-problemele-cu-care-se-confrunta-cei-de-la-dacia-mare-parte-dintre-acestea-se-pot-rezolva-1922400223002019111219178275"/>
    <meta property="og:site_name" content="News.ro"/>
    <meta property="article:published_time" content="2019-11-23T12:02:00+00:00"/>
    <meta property="og:title" content="Ministrul Transporturilor: Ştiu problemele cu care se confruntă cei de la Dacia. Mare parte dintre acestea se pot rezolva"/>
    <meta property="og:description" content="Ministrul Transporturilor, Infrastructurii şi Comunicaţiilor, Lucian Bode, a anunţat că ştie problemele referitoare la infrastructură, cu care se confruntă constructorul auto Dacia, şi consideră că mare parte dintre acestea pot fi rezolvate."/>
  </head>
  <body>
    <article>
      <h1>Ministrul Transporturilor: Ştiu problemele cu care se confruntă cei de la Dacia. Mare parte dintre acestea se pot rezolva</h1>
      <address><time datetime="2019-11-23T12:02:00+00:00">23 Nov 2019, 12:02</time> by <a rel="author">Dinu Boboc</a></address>
      <p>
        <b>Ministrul Transporturilor, Infrastructurii şi Comunicaţiilor, Lucian Bode, a anunţat că ştie problemele referitoare la infrastructură, cu care se confruntă constructorul auto Dacia, şi consideră că mare parte dintre acestea pot fi rezolvate.</b>
      </p>
      <p>Vineri, Lucian Bode, împreună cu Ludovic Orban, Prim-Ministrul României, Costel Alexe, ministrul Mediului, Apelor şi Pădurilor, au avut o întrevedere cu reprezentanţii managementului companiei Dacia şi cu CEO Groupe Renault România, Christophe Dridi.</p>
      <p>Discuţiile au vizat printre altele stadiul proiectelor de infrastructură necesare pentru dezvoltarea atât a exportului de autovehicule produse în uzinele Dacia cât şi a economiei naţionale, în general.</p>
      <p>În cadrul discuţiilor, Bode a precizat că în zona infrastructurii se va pune accent pe creşterea volumului de investiţii deoarece numai aşa se pot crea premisele unei dezvoltări economice durabile.</p>
      <p>”La întâlnirea cu reprezentanţii conducerii Dacia am convenit asupra formării unor grupuri de lucru alcătuite din reprezentanţi ai administraţiei, ai investitorilor privaţi şi consilieri ai Prim-Ministrului. Ştiu problemele cu care se confruntă cei de la Dacia şi am convingerea că printr-un dialog permanent, mare parte dintre acestea se pot rezolva. Deja le-am transmis ca s-a rezolvat situaţia pe care mi-au semnalat-o în ceea ce priveşte portul Constanţa: din ianuarie 2020 nu se vor mai desfăşura operaţiuni încărcare/descărcare mărfuri pulbere vrac, la dana vecină cu zona unde se află autoturismele Dacia, destinate exportului. În ceea ce priveşte relaţia contractuală cu CFR Marfă, sper ca noua conducere a societăţii să găsească, prin dialogul cu reprezentanţii Dacia, o soluţie care să avantajeze ambele părţi” a spus Lucian Bode.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>