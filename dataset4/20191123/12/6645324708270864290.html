<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/interview/dafne-galicija-majkata-kojato-plati-s-jivota-si-borbata-sreshtu-korupcijata-news_1408921.html"/>
    <meta property="og:site_name" content="Actualno.com"/>
    <meta property="article:published_time" content="2019-11-23T12:00:00+00:00"/>
    <meta property="og:title" content="Дафне Галиция: Майката, която плати с живота си борбата срещу корупцията"/>
    <meta property="og:description" content="Какво ви говори името Дафне Галиция? Да, става дума за малтийската журналистка, убита по жесток и показен начин, сякаш за назидание на всички нейни колеги, които се ровят където не им е работата ."/>
  </head>
  <body>
    <article>
      <h1>Дафне Галиция: Майката, която плати с живота си борбата срещу корупцията</h1>
      <address><time datetime="2019-11-23T12:00:00+00:00">23 Nov 2019, 12:00</time> by <a rel="author" href="https://www.actualno.com/editors/uid/170" target="_blank">Илия Лазаров</a></address>
      <p>Какво ви говори името Дафне Галиция? Да, става дума за малтийската журналистка, <a href="https://www.actualno.com/europe/vzrivenata-jurnalistka-v-malta-kydeto-poglednete-ima-moshenici-news_639208.html">убита по жесток и показен начин</a>, сякаш за назидание на всички нейни колеги, които се ровят "където не им е работата". <br/><br/><br/>Дафне Каруана Галиция разследваше корупция по високите етажи на властта в родната си Малта, но тя бе и майка и съпруга, чиято дейност и съдба разтърси мнозина, както на острова, така и по целия свят. С разкритията си <b>Галиция се изправи сама срещу могъщи фигури в местния политически и бизнес елит, разкри част от незаконните им схеми и това ѝ струва живота</b>. Повече от 2 години след убийството ѝ и въпреки обещанията на премиера Джоузеф Мускат, <b>поръчителят все още е неизвестен</b>. Вече има главен заподозрян – влиятелният малтийски бизнесмен <a href="https://www.actualno.com/europe/arestuvaha-biznesmen-za-ubijstvoto-na-jurnalistkata-dafne-galicija-news_1408196.html">Йорген Фенек, който бе арестуван</a> при опит да напусне страната. Но едва ли той е единственият виновник. <i><a href="https://www.actualno.com/">Actualno.com</a> се срещна и разговаря със <b>сина на Дафне Галиция – Матю</b> (на снимката отдолу), който също е журналист и се бори да разкрие истината за убийството ѝ (<b>разговорът стана факт малко преди ареста на Фенек и последните разкрития по случая</b>).</i></p>
      <figure>
        <img src="https://i.actualno.com/actualno_2013/upload/2019/11/22/0396561001574452333_big.jpg"/>
      </figure>
      <p>"<b>Все още се опитваме да разберем кой е поръчителят</b>. В малка държава като Малта би трябвало да е много лесно да се намери човекът, който е отговорен за убийството ѝ. Но 2 години по-късно, ние все още се борим за това. Толкова време се борим за нещо, което се приема за нормално – <b>да има правосъдие</b>", казва той. Разследването тече много бавно, като едва в последните дни има раздвижване. "Правителството действа твърде тромаво – в него има хора, които не разбират много добре човешките права, демокрацията и това, което се очаква от една демократична държава. Трудно е да се борим както срещу това невежество, така и срещу по-злонамереното им поведение", обяснява Матю.</p>
      <related>
        <a href="https://www.actualno.com/europe/gnevna-tylpa-opita-samorazprava-s-ministyra-na-pravosydieto-v-malta-news_1408239.html"/>
      </related>
      <p>"<b>Демокрацията в Малта почти изобщо не съществува</b>. Не говоря за изборите, при които имаш право да гласуваш на всеки няколко години. Говоря за демократичната култура, която на практика отсъства", категоричен е той. Едва ли е случайно цялото протакане около разследването, към което има <a href="https://www.actualno.com/europe/gnevna-tylpa-opita-samorazprava-s-ministyra-na-pravosydieto-v-malta-news_1408239.html">огромен обществен интерес</a>. "В правителството има хора, които играят активна роля в корупцията, която разследваше майка ми. Такъв например е <b>шефът на кабинета на премиера (и негов много близък съратник Кийт Скембри, б.а.). Той е крайъгълен камък в малтийската корупция</b>", обяснява Матю. <b>Какво прикриват политиците?</b></p>
      <figure>
        <img src="https://i.actualno.com/actualno_2013/upload/2019/11/22/0660082001574449338_big.jpg"/>
      </figure>
      <p>Въпреки обещанието на премиера Мускат поръчителят на убийството на Галиция да бъде разкрит и съден, роднините ѝ смятат, че не се прави кой знае какво в тази насока. Създава се усещането, че властите съзнателно прикриват поръчителя, тъй като нещо ги свързва с него. <br/><br/>"За всички е очевидно, че разследването на убийството на майка ми ще доведе нагоре по веригата на управлението. Намираме се в ситуация, в която <b>хората, отговорни за разследването на този случай, са същите, които са виновни за корупцията</b>", казва Матю. Мускат твърди, че няма доказателства политици да са замесени в убийството на журналистката.</p>
      <related>
        <a href="https://www.actualno.com/europe/arestuvaha-biznesmen-za-ubijstvoto-na-jurnalistkata-dafne-galicija-news_1408196.html"/>
      </related>
      <p>Вместо да почетат паметта ѝ, <b>властите всяка нощ премахват цветята, свещите и посланията от импровизирания мемориал на журналистката</b>, който се намира пред съдебната палата в столицата Валета. "Това е отвратително", гневно отсича Матю. А посланията са повече от красноречиви: "Справедливост за Дафне", "Тя беше убита, защото беше важна", "<b>Говори истината, дори гласът ти да трепери</b>", "Няма да се откажем заради забавеното правосъдие", призовавайки за справедливост, промяна и борба срещу безнаказаността. <b>Никой не е в безопасност</b></p>
      <figure>
        <img src="https://i.actualno.com/actualno_2013/upload/2019/11/20/0904614001574269331_big.jpg"/>
      </figure>
      <p>След убийството на Дафне Галиция, журналистите в Малта се чувстват все по-несигурни. "Използвайки кола-бомба, <b>отправяш много ясно послание към всички – че</b> <b>действаш безнаказано и си готов да правиш каквото пожелаеш</b>. Изключително трудно е да се бориш срещу тези хора", признава синът ѝ. Въпреки рисковете, синовете на убитата журналистка и международна група от репортери продължиха да публикуват материали за корупцията в Малта. "<b>Опитваме се да отхвърлим страха, но не всеки има достатъчно силна психика и успява да издържи</b>. Онези, които не могат да издържат, са готови да се откажат от борбата, защото вече са по-изплашени, отколкото преди", обяснява Матю.</p>
      <related>
        <a href="https://www.actualno.com/europe/i-pase-s-vyprosi-za-razsledvaneto-na-ubijstvoto-na-dafne-galicija-news_1380954.html"/>
      </related>
      <p>Самият той също не се чувства в безопасност в родната си страна. "<b>Определено не се чувствам в безопасност в Малта, но усещам, че нямам друг избор, освен да остана там</b>. Може би трябва да се страхувам за живота си, но се опитвам да не мисля за това, защото не искам да влияе на нещата, които правя", посочва той. <b>Европейска офшорка, оплетена в корупция</b></p>
      <figure>
        <img src="https://i.actualno.com/actualno_2013/upload/2019/11/22/0126526001574453114_big.jpg"/>
      </figure>
      <p>Малта отдавна е пристан за заможни инвеститори с непрозрачно богатство. Считана от мнозина за европейска офшорка, тя е <b>рай за нелегални трансфери на пари, купуване на паспорти, укриване на данъци и фирми-пощенски кутии</b>. Като член на ЕС, островната държава има закони срещу корупцията и прането на пари. Проблемът е, че не ги прилага на практика. "<b>Ако законите се прилагаха, шефът на кабинета на премиера щеше да е обект на наказателно преследване. Същото важи и за най-могъщия министър</b> (на туризма, б.а.) <b>в Малта – Конрад Мици</b>", твърди Матю. "Но никой не ги разследва, защото законите не се прилагат. А <b>не се прилагат, за да се гарантира безнаказаност на корупцията</b>", сигурен е той. И Скембри, и Мици (на снимката долу) са обект на жестоки критики и обществен гняв в Малта заради близките връзки с арестувания Йорген Фенек - и двамата имат офшорни сметки в компанията му 17 Black, за която Галиция е писала малко преди убийството ѝ. Макар все повече хора на острова искат оставките им, премиерът Мускат засега не смее да се лиши от двама от най-приближените си. В същото време отрича да ги защитава.</p>
      <related>
        <a href="https://www.actualno.com/europe/trima-dushi-sa-obvineni-za-ubijstvoto-na-dafne-karuana-galicija-news_648027.html"/>
      </related>
      <figure>
        <img src="https://i.actualno.com/actualno_2013/upload/2019/11/22/0155990001574454425_big.jpg"/>
      </figure>
      <p>Фенек си е стоял в Малта, смятайки, че е недосегаем, тъй като е разчитал на политическа протекция. Той е оплетен в мафиотски сделки, корупционни схеми и пране на пари. Мускат обаче е категоричен: "В тази държава няма безнаказаност".  ЕС също действа твърде тромаво в борбата с корупцията, което ѝ дава възможност да продължава с години в Малта. "Може да се направи още много, за да се подобрят възможностите да се разследват престъпленията, свързани с пране на пари. Но реално нищо не се прави в това отношение", отчита Матю. "Трябва ли да чакаме да бъде убит още някой журналист, за да направим нещо?", пита риторично той. И призовава европейските институции да бъдат проактивни в борбата с организираната престъпност и корупцията, особено когато е трансгранична. <b>Символ на борбата с корупцията</b></p>
      <figure>
        <img src="https://i.actualno.com/actualno_2013/upload/2019/11/22/0427952001574456379_big.jpg"/>
      </figure>
      <related>
        <a href="https://www.actualno.com/europe/vzrivenata-jurnalistka-v-malta-kydeto-poglednete-ima-moshenici-news_639208.html"/>
      </related>
      <p>Питам го дали майка му се е превърнала в символ на борбата срещу корупцията в Малта. "Трудно ми е да мисля за нея по този начин. Тя ми е майка. Приемам я като човека, който беше, а не като символ. Но разбирам защо се превърна в символ за много хора", отговаря той. Последният му спомен с нея? Били са у дома, правейки обичайни ежедневни планове. "Говорихме си и планирахме какво ще правим следобеда. Това е последният ми спомен с нея", споделя той с усмивка. Разказвайки за майка си, Матю на пръв поглед е спокоен, но в гласа му се усеща болка. Личи му, че изпитва смесица от тъга и гняв, съчетан с безсилие да промени фаталните обстоятелства или поне виновникът да бъде наказан. Трудно му е да отговаря на въпросите ми. А на мен ми е трудно да ги задавам. Пожелах му <b>да получи жадуваната справедливост</b>. После си тръгнах. Трагичната кончина на Дафне Галиция е една дълбоко лична човешка история с обществено значение, в която са оплетени много пари, корупционни схеми, бруталност, страх и борба за истината. <b>Истината, която понякога струва човешки животи.</b> <b>Автор:</b><i> <b>Илия Лазаров</b></i></p>
    </article>
  </body>
</html>