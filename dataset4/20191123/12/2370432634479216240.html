<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491519-senaria-prooron-eklogonsproxnei-o-syriza/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-23T12:57:34+00:00"/>
    <meta property="og:title" content="Σενάρια πρόωρων εκλογών «σπρώχνει» ο ΣΥΡΙΖΑ"/>
    <meta property="og:description" content="Συνεχίζοντας τα επικοινωνιακά τρικ ο κ. Τσίπρας προέβλεψε ότι η Ν.Δ. δεν θα πιάσει τους στόχους για την ανάπτυξη «και αυτό θα βγει τον Απρίλη του 2021»."/>
  </head>
  <body>
    <article>
      <h1>Σενάρια πρόωρων εκλογών «σπρώχνει» ο ΣΥΡΙΖΑ</h1>
      <h2>Συνεχίζοντας τα επικοινωνιακά τρικ ο κ. Τσίπρας προέβλεψε ότι η Ν.Δ. δεν θα πιάσει τους στόχους για την ανάπτυξη «και αυτό θα βγει τον Απρίλη του 2021».</h2>
      <address><time datetime="2019-11-23T12:57:34+00:00">23 Nov 2019, 12:57</time> by <a rel="author">ΓΙΑΝΝΗΣ ΚΑΜΠΟΥΡΑΚΗΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491519-senaria-prooron-eklogonsproxnei-o-syriza/#">Facebook 0</a>
        </li>
        <li>
          <a href="https://www.eleftherostypos.gr/politiki/491519-senaria-prooron-eklogonsproxnei-o-syriza/#">Twitter</a>
        </li>
        <li>
          <a href="https://www.eleftherostypos.gr/politiki/491519-senaria-prooron-eklogonsproxnei-o-syriza/#">LinkedIn</a>
        </li>
        <li>
          <a href="https://www.eleftherostypos.gr/politiki/491519-senaria-prooron-eklogonsproxnei-o-syriza/#">Περισσότερα</a>
        </li>
      </ul>
      <p>Σενάρια περί πρόωρων εκλογών μέσα στο 2020 «σπρώχνει» ο ΣΥΡΙΖΑ, επιχειρώντας μάλιστα να τα «φορτώσει» στον Κυριάκο Μητσοτάκη και τη Νέα Δημοκρατία.</p>
      <p>Ξεχωριστό non paper από την παρέμβαση του κ. Τσίπρα στη συνάντησή του με ψηφοφόρους του ΣΥΡΙΖΑ στη Νίκαια, με αναφορά σε «σενάρια που φέρεται να εξετάζει το Μέγαρο Μαξίμου σύμφωνα με δημοσιεύματα», φέρουν τον κ. Τσίπρα να κάνει λόγο για «το σούπερ σχέδιο να μας αιφνιδιάσει» ή «θα ισοπεδώσει τον ΣΥΡΙΖΑ» και να αναφέρεται σε σενάριο διπλών εκλογών το 2020 που δήθεν σχεδιάζει ο κ. Μητσοτάκης και περιλαμβάνει διπλές εκλογές τις οποίες θα κερδίσει και τις δύο, για να διαλύσει την απλή αναλογική.</p>
      <p>«Δεν ξέρω αν ισχύει, αλλά αν ισχύει, αν ισχύουν αυτές οι σκέψεις δεν γίνονται γι’ αυτούς τους λόγους, αλλά γίνονται γιατί μάλλον οι άνθρωποι έχουν επίγνωση ότι έχουν κατασκευάσει μια φούσκα επικοινωνιακή», φέρεται να είπε ο κ. Τσίπρας, σύμφωνα με το non paper της Κουμουνδούρου, εξηγώντας ότι «αυτή η φούσκα «πουσάρεται από τα Μέσα Ενημέρωσης που τους στηρίζουν», ότι «όλες οι φούσκες, όσο κι αν «πουσάρονται», κάποια στιγμή σκάνε» και άλλα τέτοια. Σε αυτό το μοτίβο, ο κ. Τσίπρας προέβλεψε ότι η Ν.Δ. δεν θα πιάσει τους στόχους για την ανάπτυξη «και αυτό θα βγει τον Απρίλη του 2021» και συνεχίζοντας την ανάλυση, θέλησε να στείλει και ένα μήνυμα στον κ. Μητσοτάκη και τη Ν.Δ., λέγοντας: «Τους λέμε: Μια παροιμία έχει ο λαός, της νύχτας τα καμώματα τα βλέπει η μέρα και γελά. Εμείς τους λέμε να το τολμήσουνε. Ας το τολμήσουν αλλά αν τελικά το τολμήσουν αυτό, ξέρετε τι θα γίνει; Θα γίνει το εξής οξύμωρο. Αυτοί οι οποίοι είχαν ενορχηστρώσει, είχαν σχεδιάσει και περίμεναν να υλοποιήσουν τη στρατηγική της παρένθεσης τελικά θα είναι αυτοί οι ίδιοι οι οποίοι θα υλοποιήσουν όχι την αριστερή παρένθεση αλλά τη δεξιά παρένθεση. Αυτό θα κάνουν».</p>
      <p>Βεβαίως τα σενάρια δεν τα εξυφαίνει ο κ. Μητσοτάκης ή η Ν.Δ. Τα διακινεί ο ΣΥΡΙΖΑ για να «κάψει» ένα τέτοιο σενάριο που έχει βάση αν προτεραιότητα του κ. Μητσοτάκη είναι να ακυρώσει πολιτικά την απλή αναλογική, καθώς πρόωρες εκλογές μέσα στο 2020 θα τον βρουν εντελώς απροετοίμαστο. Κυρίως όμως ο ΣΥΡΙΖΑ αφήνει να διαρρεύσουν σενάρια περί πρόωρων εκλογών το 2020 για να αντιμετωπίσει την εσωστρέφεια που επικρατεί στο κόμμα του. Ως γνωστόν, η επικράτηση κλίματος αναμονής εκλογών είναι ένα αξιόπιστο τρικ με το οποίο ο κ. Τσίπρας προσπαθεί να φαίνεται ότι όλες οι δυνάμεις του ΣΥΡΙΖΑ είναι γύρω του και το κόμμα δεν είναι βαβέλ, δεν είναι σκορποχώρι.</p>
      <p>Η ηγεσία του ΣΥΡΙΖΑ, μάλιστα, επιχειρεί να πολιτικοποιήσει το θέμα, «οπλίζοντας» αυτά τα σενάρια με επιχειρήματα και πέραν της ακύρωσης της απλής αναλογικής, που αντικειμενικά έχει βάση. Λένε, δηλαδή, αδιαφορώντας για την ηττοπάθεια που εκπέμπουν προς την κοινή γνώμη αλλά και τους ίδιους τους ψηφοφόρους τους, ότι ο κ. Μητσοτάκης έχει συμφέρον να επιδιώξει πρόωρες εκλογές με απλή αναλογική πριν τη λήξη του 18μήνου γιατί θα γίνουν με λίστα ώστε να προετοιμάσει την επικράτησή του στο εσωτερικό της Ν.Δ. και με νέα νίκη να έχει καθαρή τετραετία μπροστά του. Ή ότι αν θέλει ο κ. Μητσοτάκης να εκμεταλλευτεί τη διαρροή ψηφοφόρων από το Κίνημα Αλλαγής προς τη Ν.Δ. αλλά και τα διλήμματα που αντιμετωπίζει ο ΣΥΡΙΖΑ σχετικά με την ιδεολογική και πολιτική ταυτότητά του, θα το κάνει με διπλές εκλογές μέσα στο 2020. Λένε ακόμα και κάτι άλλο.</p>
      <p>Οτι ο κ. Μητσοτάκης θα επιδιώξει διπλές εκλογές μέσα στο 2020 για να μην προλάβουν να στραφούν εναντίον του οι μιντιακοί και οικονομικοί παράγοντες που – σύμφωνα με τον ΣΥΡΙΖΑ – τον βοήθησαν να εκλεγεί. Ή επειδή δεν μπορεί να ικανοποιήσει τις αξιώσεις τους (σ.σ. αυτό φαίνεται ότι άφησε στην Κουμουνδούρου η εμπειρία τους από τα 4,5 χρόνια διακυβέρνησης) ή επειδή τα συμφέροντα έχουν πάντα τους δικούς τους σχεδιασμούς που πολλές φορές δεν συνάδουν με την κυβέρνηση που – υποτίθεται ότι – στηρίζουν.</p>
      <p>
        <i>
          <b>Από την έντυπη έκδοση </b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491519-senaria-prooron-eklogonsproxnei-o-syriza/#">Facebook 0</a>
        </li>
        <li>
          <a href="https://www.eleftherostypos.gr/politiki/491519-senaria-prooron-eklogonsproxnei-o-syriza/#">Twitter</a>
        </li>
        <li>
          <a href="https://www.eleftherostypos.gr/politiki/491519-senaria-prooron-eklogonsproxnei-o-syriza/#">LinkedIn</a>
        </li>
        <li>
          <a href="https://www.eleftherostypos.gr/politiki/491519-senaria-prooron-eklogonsproxnei-o-syriza/#">Περισσότερα</a>
        </li>
      </ul>
    </article>
  </body>
</html>