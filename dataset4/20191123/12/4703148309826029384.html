<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/feczko-a-4-4-es-eredmenyt-nem-tudom-garantalni-herczeg-nem-szeretnek-magyarazkodni-ezt-varjak-az-edzok"/>
    <meta property="og:site_name" content="csakfoci.hu"/>
    <meta property="article:published_time" content="2019-11-23T12:28:21+00:00"/>
    <meta property="og:title" content="Feczkó: “A 4-4-es eredményt nem tudom garantálni”; Herczeg: “Nem szeretnék magyarázkodni” – ezt várják az edzők"/>
    <meta property="og:description" content="A Honvéd vezetőedzője, Giuseppe Sannino becsületbeli ügyként tekint a szombati bajnokira, Kuttor Attila továbbra is fejlődne csapatával, és javuló, eredményesebb játékot mutatna. Ismét összegyűjtöttük, hogy várják a vezetőedzők a szombati bajnoki mérkőzéseket az OTP Bank Ligában."/>
  </head>
  <body>
    <article>
      <h1>Feczkó: “A 4-4-es eredményt nem tudom garantálni”; Herczeg: “Nem szeretnék magyarázkodni” – ezt várják az edzők</h1>
      <address><time datetime="2019-11-23T12:28:21+00:00">23 Nov 2019, 12:28</time> by <a rel="author">csakfoci.hu</a></address>
      <p>
        <b>
          <b>A Honvéd vezetőedzője, Giuseppe Sannino becsületbeli ügyként tekint a szombati bajnokira, Kuttor Attila továbbra is fejlődne csapatával, és javuló, eredményesebb játékot mutatna. Ismét összegyűjtöttük, hogy várják a vezetőedzők a szombati bajnoki mérkőzéseket az OTP Bank Ligában.</b>
        </b>
      </p>
      <h3>OTP Bank liga, 13. forduló</h3>
      <h4>Honvéd – Paks, 17:00</h4>
      <p><b>Giuseppe Sannino (Honvéd):</b> – <i>Két hét után játszunk újra tétmérkőzést, ami mindig egy nehéz helyzet, főleg mert jó formában, lendületben voltunk, és ilyenkor a szünet megtöri a meccsritmust. Ha a Paksról beszélünk, nem lehet elmenni a kellemetlen nyári emlék mellett, nemcsak a vereség miatt fájó az a találkozó, hanem azért is, mert akkor a játékunk sem tetszett, ezért most becsületbeli ügyként tekintünk a szombati bajnokira, mindenképpen ki akarjuk köszörülni a csorbát.</i> (honvedfc.hu)</p>
      <p><b>Osztermájer Gábor (Paks):</b> – <i>Most talán a Budapest Honvéd a legjobb formában lévő csapat az NBI-es mezőnyben, így egészen biztos, hogy nem lesz könnyű dolgunk a fővárosban. Ugyanakkor nagyon fontos három pont a tét számunkra, ezért mindent megteszünk majd, hogy győztesként térjünk haza. Kemény meccsre számítok, de bízom a játékosaimban, és abban is, hogy meg tudjuk ismételni az augusztusi győzelmünket a Kispest ellen.</i> (paksifc.hu)</p>
      <h4>MOL Fehérvár FC – Puskás Akadémia, 17:00</h4>
      <p><b>Marko Nikolics (MOL Fehérvár FC):</b> – <i>A válogatott szünetet az edzések mellett a Budaörs elleni felkészülési mérkőzéssel használtuk ki, a hét közepétől pedig újra csatlakoztak hozzánk a válogatottakban érdekelt játékosaink is. A szezon elején is megjegyeztem újságírói kérdésre, hogy figyelni kell a Puskás Akadémiára, akik ott lehetnek az első három-négy csapat között, többek között azért is, mert erős, gyors és labdaügyes játékosaik vannak – eddig nem is szerepeltek rosszul, igaz, az elmúlt két fordulóban nem jöttek nekik az eredmények. Mi a Kaposvár ellen újra megszereztük a három pontot, amely nagyon fontos volt számunkra, természetesen hazai pályán a Puskás Akadémia ellen sem lehet más a célunk, mint a győzelem.</i> (molfehervarfc.hu)</p>
      <p><b>Hornyák Zsolt (Puskás Akadémia):</b> – <i>Tisztában vagyunk ellenfelünk erejével, a Fehérvár nagyszerű csapat, minőségi játékosokkal – az egyik legjobb Magyarországon. Két sikertelen hazai mérkőzés után nekünk kifejezetten jól jött a szünet, hogy rendezni tudjuk a sorokat. Szeretnénk visszatérni a szezon elején mutatott formánkhoz, bízom benne, hogy ez sikerül is. A fehérváriakkal a második fordulóban találkoztunk, akkor saját hibáink miatt veszítettünk, hiszen rengeteg gólhelyzetet hagytunk ki. Most is hasonlóan jól kell játszanunk, de ezúttal értékesítenünk kell a lehetőségeinket. Biztos vagyok benne, hogy taktikailag mindkét csapat felkészülten várja a mérkőzést, mi dolgunkat nehezítheti, hogy sok a sérültünk. Ennek ellenére bízom a sikerben, s remélem, a közönség élvezetes mérkőzést lát majd.</i> (pfla.hu)</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/nb-i/diosgyor/feczko-sokalja-a-ketmeccses-eltiltasat-a-bajnoki-szunetben-neha-futsaledzesen-ereztem-magam"><pic src="http://www.csakfoci.hu/wp-content/uploads/2019/11/Feczko_Tamas-1-1120x640.jpg"/><br/></a><b><a href="http://www.csakfoci.hu/magyar-foci/nb-i/diosgyor/feczko-sokalja-a-ketmeccses-eltiltasat-a-bajnoki-szunetben-neha-futsaledzesen-ereztem-magam">Feczkó sokallja a kétmeccses eltiltását: “A bajnoki szünetben néha futsaledzésen éreztem magam”<br/></a></b>Bár Feczkó Tamás készítette fel a keretet az Újpest elleni bajnoki mérkőzésre, de a mérkőzésen már Pacsi Bálint másodedző irányítja a csapatot. A vezetőedzőt a klubhonlap kérdezte a szombati találkozót megelőzően.</td>
        </tr>
      </table>
      <h4>Mezőkövesd – Kaposvár, 17:00</h4>
      <p><b>Kuttor Attila (Mezőkövesd):</b> – <i>Nem mintha elégedetlenek lennénk az eddigiekkel, de mindig szeretnénk fejlődni, és javuló, eredményesebb játékot mutatni. Amint azt több helyen is nyilatkoztam, a szünet előtti utolsó mérkőzésünkön kihoztuk a maximumot a zalaegerszegi összecsapásból, hiszen ritkán fordul elő, hogy egy meccsen két tizenegyest is meg tud fogni egy kapus. Természetesen azóta próbáltunk tanulni ezekből a szituációkból. Azt gondolom, a múlt heti, budafoki edzőmérkőzésünk is hasznunkra vált, mert bár egy másodosztályú rivális otthonában léptünk pályára, de egy, a pontvadászatában élcsapatról beszélünk, ezért is ítélem meg nagyon hasznosnak azt a kilencven percet. Hétfőtől persze már célirányosan a Kaposvárra készültünk, abból ugyanis egyáltalán nem szabad kiindulni, amit a tabella mutat. A nyári egymás elleni találkozónk sem ma volt, és ugyan akkor a pokoli hőség ellenére is jó teljesítményt tudtunk nyújtani, de meg kellett szenvednünk az egygólos győzelemért. Szóval a héten tényleg nagyon komolyan felkészültünk a kaposváriakból, és nagyon bízom benne, újabb sikerrel tudjuk nyitni a 2019-es esztendőből hátralévő utolsó sorozatunkat.</i> (mezokovesdzsory.hu)</p>
      <p><b>Disztl László (Kaposvár):</b> – <i>A Mezőkövesd már az előző szezonban is jól szerepelt, az idén pedig a bajnokság meglepetéscsapata, ezért is tartom óriási teljesítménynek, hogy hétvégi ellenfelünk ott van az első háromban. Az első mérkőzésünkre visszagondolva, hazai pályán egy egyéni hibával tudtunk olyan segítséget nyújtani a mezőkövesdiek számára, melyre tudtak építkezni. Akkor egy jó meccset játszottunk és most is erre számítok. A Mezőkövesd hazai pályán és idegenben is a győzelemre törekszik, szervezett futballt játszik. Nekünk minden mérkőzés egyformán fontos, mindegy, hogy ki az ellenfél, a maximumot kell nyújtanunk és pontot, pontokat kell szereznünk. A játékosoknak megfelelően kell koncentrálniuk, hogy a mérkőzéseket befolyásoló egyéni hibákat tudjuk minimalizálni. A válogatott szünet a sérültek szempontjából jól jött. Játszottunk egy edzőmeccset, amelyen játékba tudtuk hozni azokat, akik eddig kevesebb szerephez jutottak. Úgy gondolom, hogy jó volt ez a szünet, és bízom benne, hogy a hátralévő napokban még jobban fel tudunk készülni a Mezőkövesd elleni mérkőzésre, amely alkalmával próbálunk minél jobb eredményt elérni.</i> (mezokovesdzsory.hu)</p>
      <h4>Kisvárda – DVSC, 17:00</h4>
      <p><b>Dajka László (Kisvárda):</b> – <i>Érdekes módon a két csapat eddigi egymás elleni mérkőzésein rendre legalább három gólt szerzett a győztes fél, két alkalommal nekünk is összejött ez a mennyiség. Valami azt súgja, a mostani sem az a tipikus egygólos mérkőzés lesz, ha nyerni akarunk, most is többször be kell találnunk. Márpedig mi nyerni akarunk szombaton. Úgy gondolom, felkészültünk a Debrecenből, nagyon bízom benne, hogy amit a kolozsvári edzőmeccsen gyakoroltunk, azt szombaton is ki tudjuk vinni a pályára, és ez az eredményességben is meg fog majd mutatkozni. Hazai pályán játszunk, számunkra nagyon fontos, hogy győzni tudjunk. Ahogy nálunk, úgy a Debrecennél is volt mivel foglalkozni az elmúlt forduló után, de ahogy mi a Pakson, úgy érzésem szerint a Loki is túllépett azon, ami a Ferencváros ellen történt. Harapós ellenfélre számítunk, de ezeket az erényeket nekünk is fel kell vonultatnunk</i>. (dvsc.hu)</p>
      <p><b>Herczeg András (DVSC):</b> – <i>Az elmúlt két évünk jól sikerült, de az idei bajnokság eddig nem úgy alakult, ahogy elterveztük. Nyilván megvannak az okok, de nem szeretnék magyarázkodni, hisz az senkit nem érdekel. Érdekes módon mi lőttük a második legtöbb gólt a bajnokságban, hátul viszont sok hibát követünk el. A kéthetes szünetben így a védekezésünkkel próbáltunk többet foglalkozni. Szombati ellenfelünknél új edzői stáb van, más stílusban, játékrendszerben és felállási formában játszanak. Nagyobb hangsúlyt próbálnak fektetni a labdabirtoklásra, meglátjuk, mennyire sikerül felkészülnünk erre.</i> (dvsc.hu)</p>
      <h4>Újpest – DVTK, 19:30</h4>
      <p><b>Feczkó Tamás (DVTK):</b> – <i>A közönségszórakoztató 4-4-es eredményt nem tudom garantálni, de valóban két hasonló csapat találkozik. Örülnék, ha négy gólt szereznénk, de kulcsfontosságú lesz, hogy megakadályozzuk a gólratörően támadó, a legutóbbi két mérkőzésen összesen hat gólt szerző Újpest kísérleteit. Az előző bajnokságban az Újpest játszotta az egyik legjobb focit, labdabirtoklásban magasan a mezőny fölé nőttek, még a bajnoki címért küzdő FTC-t és Vidit is megelőzték ezen a téren. És a támadások mennyiségét és minőségét leíró statisztikákban is az első háromban végeztek. Az idei évben ezt a támadójátékot fejlesztették tovább olyan módon, hogy a szélről érkező beívelések mellett kombinatív játékkal középen is meg tudják bontani az ellenfél védelmét. Ugyanakkor a védekezésben megmaradtak azok a hiányosságok, amik tavaly is jellemezték őket. Ezeket kell kihasználni az eredményesség érdekében.</i> (dvtk.eu)</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/nb-i/nb-i-az-elozo-szezon-legjobbja-kapta-a-keleti-vegek-rangadojat-berke-es-bogar-csak-segit"><pic src="http://www.csakfoci.hu/wp-content/uploads/2019/11/Ivanyi_Zoltan_-1280x640.jpg"/><br/></a><b><a href="http://www.csakfoci.hu/magyar-foci/nb-i/nb-i-az-elozo-szezon-legjobbja-kapta-a-keleti-vegek-rangadojat-berke-es-bogar-csak-segit">NB I: Az előző szezon legjobbja kapta a keleti végek rangadóját – Berke és Bogár csak segít<br/></a></b>Az NB I 13. fordulójának keleti rangadóját Iványi Zoltán kapta, a vasárnapi Ferencváros-ZTE találkozó kapcsán a tartalékjátékvezető és az asszisztensek személyei ismertek, a meccs bírójára csak szombaton derül fény.</td>
        </tr>
      </table>
    </article>
  </body>
</html>