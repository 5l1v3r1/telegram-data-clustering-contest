<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/muharrem-inceden-flas-hamle-257579h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T12:04:00+00:00"/>
    <meta property="og:title" content="Muharrem İnce’den flaş hamle"/>
    <meta property="og:description" content="CHP’li Muharrem İnce, Sözcü gazetesi yazarı Rahmi Turan’ın Saray’da Cumhurbaşkanı Erdoğan ile görüşen CHP’li ismi açıklamasının ardından yaptığı yeni açıklamada yarın bir basın toplantısı düzenleyeceğini söyledi."/>
  </head>
  <body>
    <article>
      <h1>Muharrem İnce’den flaş hamle</h1>
      <address><time datetime="2019-11-23T12:04:00+00:00">23 Nov 2019, 12:04</time> by <a rel="author">Yeni Çağ Gazetesi</a></address>
      <p>
        <b>CHP’li Muharrem İnce, Sözcü gazetesi yazarı Rahmi Turan’ın Saray’da Cumhurbaşkanı Erdoğan ile görüşen CHP’li ismi açıklamasının ardından yaptığı yeni açıklamada yarın bir basın toplantısı düzenleyeceğini söyledi.</b>
      </p>
      <p>Sözcü gazetesi yazarı Rahmi Turan’ın Saray’da Cumhurbaşkanı Erdoğan ile görüşen CHP’linin Muharrem İnce olduğunu açıklamasının yankıları sürüyor. CHP’li Muharrem İnce, konuyla ilgili yaptığı yeni açıklamada yarın Yalova’da basın toplantısı düzenleyeceğini söyledi.</p>
      <p>Twitter hesabından bir paylaşım yapan Muharrem İnce şu ifadeleri kullandı:</p>
      <p>“24 Kasım 2019 Pazar günü saat 13.00’de Yalova Merkez Elmalık Köyündeki evimde sürece ilişkin kamuoyunu bilgilendirmek için isteyen gazetecinin istediği soruyu sorabileceği basın toplantısı düzenleyeceğim.”</p>
      <figure>
        <img src="https://www.yenicaggazetesi.com.tr/d/other/incee-001.jpg"/>
      </figure>
      <p>CHP’li Muharrem İnce, Sözcü gazetesi yazarı Rahmi Turan’ın Saray’da Cumhurbaşkanı Erdoğan ile görüşen CHP’linin kendisinin olduğunu söylemesinin ardından yaptığı ilk açıklamada, şu ifadeleri kullanmıştı:</p>
      <p>“Daha ilk günden Rahmi Turan’ın dile getirdiği iddiaların merkezine benim adımın oturtulacağını bana gelen bilgiler doğrultusunda tahmin etmiştim.</p>
      <p>Bunun benim üzerimden parti içi muhalefete yönelik bir operasyon olduğunu ve bunun Genel Merkezin mutfağında bir çete tarafından pişirildiğini biliyordum. Tahminlerimde yanılmadım.</p>
      <p>İddiaların benimle uzaktan yakından bir ilgisi yoktur, olamaz. Bu bana, benim üzerimden parti içi muhalefete yönelik şerefsizce bir saldırıdır. Bu şerefsiz, onurdan insanlıktan nasip alamamış kalemşörle ve kaynağım dediği saray soytarısıyla mutlaka yargı önünde hesaplaşacağız.</p>
      <p>Bu iş elbette sadece yargıyla sınırlı kalmayacaktır. Siyaseten bu operasyonun parçası olan ve Cumhurbaşkanlığı seçim akşamından bu yana şahsıma yönelik kampanya yürütenlerle de hesaplaşmamız kamuoyunun huzurunda devam edecektir.</p>
      <p>Şundan herkes emin olsun ki kimsenin yaptığı yanına kar kalmayacaktır.</p>
      <p>CHP yönetimi bu saatten sonra konuyu geçiştiremez. Bu konuyla ilgili benim üzerimden mutlaka bir disiplin soruşturmasını da başlatmalıdır. Ya da taraf olarak konuyu yargıya taşıyıp kendi duruşunu göstermelidir.”</p>
    </article>
  </body>
</html>