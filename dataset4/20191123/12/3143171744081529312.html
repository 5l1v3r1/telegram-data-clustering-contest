<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/medici-di-famiglia-e-necessita-del-territorio-a-milazzo-il-camper-fimmg.html"/>
    <meta property="og:site_name" content="Tempostretto"/>
    <meta property="article:published_time" content="2019-11-23T12:23:38+00:00"/>
    <meta property="og:title" content="Medici di famiglia e necessità del territorio. A Milazzo il camper FIMMG"/>
    <meta property="og:description" content="Farà tappa nel milazzese, il camper della Federazione Italiana Medici di Medicina Generale. Si tratterà dell’unica tappa siciliana del tour, il cui scopo principale è quello di ascoltare i problemi, i bisogni e le esigenze dei pazienti."/>
  </head>
  <body>
    <article>
      <h1>Medici di famiglia e necessità del territorio. A Milazzo il camper FIMMG</h1>
      <address><time datetime="2019-11-23T12:23:38+00:00">23 Nov 2019, 12:23</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Farà tappa nel milazzese, il camper della Federazione Italiana Medici di Medicina Generale. Si tratterà dell’unica tappa siciliana del tour, il cui scopo principale è quello di ascoltare i problemi, i bisogni e le esigenze dei pazienti.</i>
      </p>
      <p>Sarà Milazzo la tappa siciliana del tour nazionale della Federazione Italiana Medici di Medicina Generale. Il prossimo <b>martedì 26 novembre</b> dalle ore 10.30 alle 12.30 l’appuntamento presso <b>via Giacomo Medici</b>, dove sarà presente il camper FIMMG.</p>
      <h3>I bisogni del territorio</h3>
      <p>L’incontro avrà come obiettivo principale quello di ascoltare i problemi, i bisogni e le esigenze riguardo il proprio stato di salute dei cittadini. Ma si parlerà anche della <b>professione del medico di famiglia</b> e delle difficoltà presenti nei piccoli centri. Ritenuto un’importante crocevia tra i paesi della valle del Mela, dei nebrodi e isole Eolie, la scelta della tappa siciliana è ricaduta su Milazzo proprio per riuscire a raggiungere i piccoli centri della zona.</p>
      <p>L’iniziativa, lanciata in occasione della campagna “<i>Adesso Basta</i>”, è stata fortemente voluta dal segretario nazionale <b>Silvestro Scotti</b> e condivisa dal presidente nazionale <b>Giacomo Caudo</b>, che guida anche l’Ordine dei medici e odontoiatri della provincia di Messina.</p>
      <h3>Un ruolo più ampio</h3>
      <p><i>“È necessario assegnare ai medici di medicina generale un ruolo più ampio</i> –spiega Caudo- <i>specialmente oggi che, a causa delle ristrettezze economiche e degli importanti tagli al comparto sanitario, chiudono molti baluardi della medicina del territorio. Gli studi professionali possono e devono attrezzarsi con apparecchiature e forniture per venire incontro alle necessità del malato”</i>.</p>
      <p>Nello specifico la FIMMG punta alla concessione di servizi ed esami come l’elettrocardiogramma, la spirometria o l’analisi glicemica che garantirebbero al paziente un’assistenza già da parte del medico di base. Un obiettivo, spiegano i portavoce dell’iniziativa, che permetterebbe di snellire il lavoro delle strutture ospedaliere garantendo, al tempo stesso, una medicina più agevole alle comunità.</p>
    </article>
  </body>
</html>