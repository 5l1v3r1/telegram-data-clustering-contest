<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%A8%D8%B1%D8%A7%D8%B2-%D9%86%DA%AF%D8%B1%D8%A7%D9%86%DB%8C-%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D9%81%D8%B1%D8%A7%D9%86%D8%B3%D9%87-%D8%A7%D8%B2-%C2%AB%D8%A8%DB%8C%E2%80%8C%D8%B9%D9%85%D9%84%DB%8C%C2%BB-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87-%D9%88-%D8%AE%D9%84%DB%8C%D8%AC-%D9%81%D8%A7%D8%B1%D8%B3-20191123/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-23T12:06:57+00:00"/>
    <meta property="og:title" content="ابراز نگرانی وزیر دفاع فرانسه از «بی‌عملی» آمریکا در خاورمیانه و خلیج فارس"/>
    <meta property="og:description" content="فلورانس پارلی، وزیر دفاع فرانسه، با انتقاد از «بی‌عملی» آمریکا در برابر بحران‌های خاورمیانه، می‌گوید: عدم واکنش آمریکا به‌ویژه در برابر حملات اخیر نسبت داده شده به ایران در خلیج فارس بسیار نگران کننده است. فلورانس پارلی، این سخنان را، روز شنبه ۲۳ نوامبر/۲..."/>
  </head>
  <body>
    <article>
      <h1>ابراز نگرانی وزیر دفاع فرانسه از «بی‌عملی» آمریکا در خاورمیانه و خلیج فارس</h1>
      <address>
        <time datetime="2019-11-23T12:06:57+00:00">23 Nov 2019, 12:06</time>
      </address>
      <p>
        <b>فلورانس پارلی، وزیر دفاع فرانسه، با انتقاد از «بی‌عملی» آمریکا در برابر بحران‌های خاورمیانه، می‌گوید: عدم واکنش آمریکا به‌ویژه در برابر حملات اخیر نسبت داده شده به ایران در خلیج فارس بسیار نگران کننده است. فلورانس پارلی، این سخنان را، روز شنبه ۲۳ نوامبر/۲ آذر، در پانزدهمین نشست سالانه «گفتمان منامه» در بحرین، ایراد کرد.</b>
      </p>
      <p>فلورانس پارلی، در اظهارات خود در منامه ضمن انتقاد شدید از بی‌عملی فزاینده از سوی ایالات متحده آمریکا در برابر بحران‌های کنونی در خلیج فارس و منطقه خاورمیانه با اشاره به حملات نسبت داده شده به جمهوری اسلامی ایران گفت: وقتی حمله به نفت‌کش‌ها بدون پاسخ ماند، یک پهپاد هدف حمله قرار گرفته و سرنگون شد.</p>
      <p>سپاه پاسداران انقلاب اسلامی ایران، روز سی خرداد ماه، اعلام کرد: «یک پهپاد تجسسی آمریکایی را در فضای ایران هدف قرار داده و سرنگون کرده است».</p>
      <p>وزیر دفاع فرانسه، در ادامه سخنان خود با اشاره به عدم واکنش ایالات متحده آمریکا نسبت به بحران‌های اخیر در خلیج فارس، افزود: پس از آنکه حمله به پهپاد آمریکایی در منطقه بدون پاسخ و واکنش ماند، تاسیسات مهم نفتی هدف حمله و بمباران قرار گرفت.</p>
      <p>خانم پارلی در ادامه سخنان خود با طرح این پرسش‌ها تاکید کرد: چه هنگام این اقدامات متوقف خواهند شد؟ عاملان تثبیت کننده اوضاع در منطقه کجا هستند؟.</p>
      <p>اشاره مستقیم فلورانس پارلی به حملات به نفت‌کش‌ها در آب‌های نزدیک به عربستان سعودی و حمله به تاسیسات نفتی آرامکو در خاک این کشور است. حملات به نفت‌کش‌ها بطور مستقیم به جمهوری اسلامی ایران نسبت داده شد. جمهوری اسلامی ایران این ادعاها را نپذیرفت. شبه‌نظامیان شیعه حوثی هم که از حمایت جمهوری اسلامی ایران برخوردارند، حمله به تاسیسات مهم نفتی در آرامکو را برعهده گرفتند. واشنگتن واکنش چشمگیر و قابل ملاحظه‌ای در حمایت از متحد استراتژیک خود در منطقه نشان نداد.</p>
      <p>وزیر دفاع فرانسه، ضمن تاکید بر لزوم حضور ایالات متحده آمریکا در منطقه و حضور ناوگان دریایی آمریکا در خلیج فارس، یادآور شد: در این شرایط منطقه به مشارکت جدی‌تر آمریکا نیاز دارد.</p>
      <p>در هفته جاری، پنتاگون، ضمن اعلام خبر عبور ناو هواپیمابر آمریکایی «یو‌اس‌اس آبراهام لینکلن» از تنگه هرمز، نسبت به تعهد آمریکا مبنی بر حمایت از عبور و مرور آزاد کشتیرانی در تنگه هرمز و در آب‌های خلیج فارس تاکید کرد.</p>
    </article>
  </body>
</html>