<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/this-is-making-a-mockery-of-the-constitution-congress-leader-digvijay-singh.html"/>
    <meta property="og:site_name" content="DoolNews"/>
    <meta property="article:published_time" content="2019-11-23T12:17:00+00:00"/>
    <meta property="og:title" content="'ബി.ജെ.പിക്കൊപ്പം അജിത് പവാര്‍ ഒറ്റയ്ക്ക് പോകേണ്ടി വരും; ഒരു എം.എല്‍.എമാര്‍ പോലും കൂടെ പോകില്ല'; ദിഗ്‌വിജയ് സിങ്"/>
    <meta property="og:description" content="Digvijay Singh India മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരിക്കാന്‍ ബി.ജെ.പിയെ സഹായിച്ച എന്‍.സി.പി നേതാവ് അജിത് പവാറിന്റെ നടപടിക്കെതിരെ രൂക്ഷവിമര്‍ശനവുമായി കോണ്‍ഗ്രസ്"/>
  </head>
  <body>
    <article>
      <h1>'ബി.ജെ.പിക്കൊപ്പം അജിത് പവാര്‍ ഒറ്റയ്ക്ക് പോകേണ്ടി വരും; ഒരു എം.എല്‍.എമാര്‍ പോലും കൂടെ പോകില്ല'; ദിഗ്‌വിജയ് സിങ്</h1>
      <address><time datetime="2019-11-23T12:17:00+00:00">23 Nov 2019, 12:17</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരിക്കാന്‍ ബി.ജെ.പിയെ സഹായിച്ച എന്‍.സി.പി നേതാവ് അജിത് പവാറിന്റെ നടപടിക്കെതിരെ രൂക്ഷവിമര്‍ശനവുമായി കോണ്‍ഗ്രസ് നേതാവ് ദിഗ്‌വിജയ് സിങ്.</p>
      <p>‘ഇത് ഭരണഘടനയെ പരിഹസിക്കലാണെന്നും ഗോവയിലും മേഘാലയയിലും മറ്റ് സംസ്ഥാനങ്ങളിലും കളിച്ച അതേ കളിയാണ് ബി.ജെ.പി ഇവിടേയും കളിച്ചതെന്ന് ദിഗ്‌വിജയ് സിങ് പറഞ്ഞു.</p>
      <p>എന്‍.സി.പിയുടെ ഒരു എം.എല്‍.എ പോലും ഇതിനെ പിന്തുണയ്ക്കില്ല, അജിത് പവാര്‍ ഒറ്റയ്ക്ക് അവരോടൊപ്പം പോകേണ്ടിവരും- എന്നും ദിഗ്‌വിജയ് സിങ് പ്രതികരിച്ചു.</p>
      <p>അതേസമയം മുംബൈയിലെ കോണ്‍ഗ്രസ് ആസ്ഥാനത്ത് പാര്‍ട്ടി അടിയന്തര യോഗം വിളിച്ചിട്ടുണ്ട്. എന്‍.സി.പി നേതാവ് ശരദ് പവാറും കോണ്‍ഗ്രസ് നേതാക്കളായ മല്ലികാര്‍ജുന്‍ ഖാര്‍ഗെയും അഹമ്മദ് പട്ടേലും ശിവസേന നേതാക്കളും സംയുക്ത പത്രസമ്മേളനം നടത്താനായി വൈ.ബി ചവാന്‍ സെന്ററില്‍ എത്തിച്ചേര്‍ന്നിട്ടുണ്ട്.</p>
      <related>
        <a href="https://www.doolnews.com/sanjay-jha-s-three-questions-in-maharashtra-issue922.html?utm_source=doolnews&amp;utm_medium=related"/>
      </related>
      <p>ഇന്ന് പുലര്‍ച്ചെയാണ് മഹാരാഷ്ട്രയില്‍ രാഷ്ട്രപതി ഭരണം റദ്ദാക്കിയത്. ഇതിന് പിന്നാലെ ബി.ജെ.പി നേതാവ് ദേവേന്ദ്ര ഫഡ്നാവിസ് മുഖ്യമന്ത്രിയായും എന്‍.സി.പിയുടെ അജിത് പവാര്‍ ഉപമുഖ്യമന്ത്രിയുമായും സത്യപ്രതിജ്ഞ ചെയ്യുകയായിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>170 എം.എല്‍.എമാരുടെ പിന്തുണയോടെ ഭൂരിപക്ഷം തെളിയിക്കുമെന്നാണ് ഏറ്റവും ഒടുവിലായി ബി.ജെ.പി പ്രഖ്യാപിച്ചിരിക്കുന്നത്. അജിത് പവാറിന് എന്‍.സി.പിയിലെ 35 എം.എല്‍.എമാരുടെ പിന്തുണയെന്നും ബി.ജെ.പി നേതാവ് ഗിരീഷ് മഹാജന്‍ അവകാശപ്പെട്ടു.</p>
      <p>പിന്തുണയുള്ള എം.എല്‍.എമാരുടെ പട്ടിക അജിത് പവാര്‍ ഗവര്‍ണര്‍ക്ക് കൈമാറും. അജിത് പവാറായിരിക്കും എന്‍.സി.പിയുടെ നിയമസഭാ കക്ഷി നേതാവ്. എന്‍.സി.പിയുടെ എല്ലാ എം.എല്‍.എമാരുടേയും പിന്തുണ അജിത് പവാറിനുണ്ടെന്നുമാണ് ബി.ജെ.പി അവകാശപ്പെടുന്നത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/w7CWMQzJQIA" width="500" height="281" data-service="Youtube" scrolling="no"/>
      </figure>
    </article>
  </body>
</html>