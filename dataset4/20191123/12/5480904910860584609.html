<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-hongkongu-protestovaly-rodiny-proti-pouzivani-slzneho-plynu/1824372?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T12:15:00+00:00"/>
    <meta property="og:title" content="V Hongkongu protestovaly rodiny proti používání slzného plynu"/>
    <meta property="og:description" content="Hongkong - Desítky rodin i s malými dětmi dnes v ulicích Hongkongu protestovaly proti tomu, jak se místní úřady vypořádávají s prodemokratickými protesty. Lidé dávali najevo svůj odpor proti používání slzného plynu při potlačování demonstrací, napsala agentura AP."/>
  </head>
  <body>
    <article>
      <h1>V Hongkongu protestovaly rodiny proti používání slzného plynu</h1>
      <address><time datetime="2019-11-23T12:15:00+00:00">23 Nov 2019, 12:15</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Desítky rodin i s malými dětmi dnes v ulicích Hongkongu protestovaly proti tomu, jak se místní úřady vypořádávají s prodemokratickými protesty. Lidé dávali najevo svůj odpor proti používání slzného plynu při potlačování demonstrací, napsala agentura AP.</p>
      <p>Policie od začátku protestů letos v červnu nasazuje slzný plyn na frekventovaných místech, i těch v blízkosti škol. Úřady ho nyní nakupují v pevninské Číně a mezi lidmi v Hongkongu se stále více šíří obavy z působení chemikálií, které plyn může obsahovat, včetně karcinogenního dioxinu.</p>
      <p>Hongkongská vláda tento týden uvedla, že neexistují žádné důkazy o nebezpečnosti plynu pro lidské zdraví nebo životní prostředí, a odmítla zveřejnit jeho složení. "Snaží se vláda něco skrývat? Když policie bezohledně používá slzný plyn, jak se máme chránit, a pokud jsme mu vystaveni, i očistit?" ptala se jedna z účastnic dnešního protestu, která na něj přivedla pětiletou dceru. Více starostí jí ale dělá dlouhodobý dopad na zdraví dětí. Jiná žena, která se svou šestiletou dcerou bydlí v oblasti, která je častým dějištěm protestů, tvrdí, že se jim oběma v posledních týdnech zhoršily problémy s dutinami.</p>
      <p>Jistý novinář, který o demonstracích informuje, vypověděl, že má kožní problémy vyvolané působením toxinů, včetně dioxinu.</p>
      <p>Hongkongem půl roku zmítají protivládní protesty, jejichž účastníci požadují demokratické reformy. Demonstrace v posledních týdnech pravidelně přerůstají v násilné střety protestujících s policií, zatýkány jsou tisíce lidí. V takto napjaté atmosféře zvláštní správní území Číny v neděli čekají místní volby.</p>
    </article>
  </body>
</html>