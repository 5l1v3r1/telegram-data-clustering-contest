<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/skyter-mot-ubevaepnede-demonstranter/71852049"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T12:10:50+00:00"/>
    <meta property="og:title" content="- Skyter mot ubevæpnede demonstranter"/>
    <meta property="og:description" content="Internettet i Iran har vært stengt i nær ei uke. - Iranske myndigheter vil ikke vise oss hvordan de skyter mot ubevæpnede demonstranter fra tak, skriver Amnesty."/>
  </head>
  <body>
    <article>
      <h1>- Skyter mot ubevæpnede demonstranter</h1>
      <h2>Internettet i Iran har vært stengt i nær ei uke. - Iranske myndigheter vil ikke vise oss hvordan de skyter mot ubevæpnede demonstranter fra tak, skriver Amnesty.</h2>
      <address><time datetime="2019-11-23T12:10:50+00:00">23 Nov 2019, 12:10</time> by <a rel="author">Line Fransson</a></address>
      <p>En plutselig økning av bensinprisene i Iran har ført til voldsomme og landsomfattende protester i det som nå er et av verdens mest lukkede land.</p>
      <figure>
        <iframe data-src="https://twitter.com/amnesty/status/1197848350986571777?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>For tre dager siden meldte Amnesty at minst <a href="https://twitter.com/amnesty/status/1197554814378479616">106 personer</a> er drept av myndighetene.</p>
      <p>- Vi mistenkte at det var opp mot 200 som var drept. Nå er det god grunn til å anta at enda flere er drept de siste dagene siden demonstrasjonene fortsetter, sier John Peder Egenæs, generalsekretær i Amnesty Norge.</p>
      <h3>- Brutalitet</h3>
      <p>I kveld har organisasjonen sendt ut en kort video på Twitter, der en ser personer kledd i svart sikte og skyte ned mot bakken.</p>
      <figure>
        <img src="https://dbstatic.no/71852423.jpg?imageId=71852423&amp;width=512&amp;height=308"/>
        <figcaption><b>SINNA:</b> I nesten en uke har iranere demonstrert over økende bensinpriser i en rekke byer i Iran. Her i Alburz. Foto: Salampiz / NTB Scanpix Vis mer</figcaption>
      </figure>
      <p>
        <b>- Filmen viser brutaliteten, og hvor vanskelig det er å få ut informasjon fra Iran nå, sier John Peder Egenæs, generalsekretær i Amnesty Norge.</b>
      </p>
      <p>«Det virker som at iranske myndigheter ikke vil at vi skal se hvordan de skyter på ubevæpnede demonstranter fra takene til myndighetsbygninger som denne», skriver Amnesty på Twitter i kveld.</p>
      <p>- Når Amnesty har sendt ut denne Twitter-meldingen, så går jeg ut ifra at de har fått den verifisert. Vi vet jo dessverre for lite om det som skjer, fordi iranske myndigheter har vært så effektive i å stenge nettet, sier Egenæs.</p>
      <figure>
        <iframe data-src="https://twitter.com/netblocks/status/1197918572510617600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Sinnet vokser</h3>
      <p>Amnesty har fått nei til å ha et kontor i Iran, men har likevel en rekke folk som forer dem med informasjon. Ifølge organisasjonens kontakter, er det nå bare fire prosent av den vanlige Internettforbindelsen som går ut og inn av Iran. Slik har det nå vært i nær 150 timer, altså nesten ei uke.</p>
      <figure>
        <img src="https://dbstatic.no/71852294.jpg?imageId=71852294&amp;x=0&amp;y=0&amp;cropw=89.166666666667&amp;croph=100&amp;width=321&amp;height=241"/>
        <figcaption><b>PROTESTER:</b> Et stort antall iranere er nå ute i gatene og demonstrerer etter at landets styrende satte opp bensinprisene. Reuters har fått dette bildet fra en tredjepart. Foto: Reuters / NTB Scanpix Vis mer</figcaption>
      </figure>
      <p>
        <b>- Noe kommer jo ut. Denne filmen viser personer som skyter mot folk på gata fra det som ser ut til å være et statseid bygg, sier Egenæs.</b>
      </p>
      <p>«Sinnet over høyere bensinpriser stiger», ifølge <a href="https://www.washingtonpost.com/world/middle_east/in-iran-rage-is-escalating-as-economic-stress-reaches-new-level/2019/11/21/9b9162ca-0adc-11ea-8054-289aef6e38a3_story.html">The Washington Post</a>. Avisa beskriver det som nå pågår som «den verste voldsbølgen i landet på mange år».</p>
      <h3>- Behandles som barn</h3>
      <p>De umiddelbare protestene mot de økte bensinprisene startet i de samme områdene av Iran som har opplevd demonstrasjoner de siste to åra. Da, og nå, er det de fattigste iranerne som har fått nok.</p>
      <p>Denne gangen skal noe være annerledes, ifølge The Washington Post: En rekke andre og nye folkegrupper melder seg på. Nå er det folk ute i gatene i hovedstaden og de store byene, i tillegg til byene Isfahan, Mashhad, Shiraz og Tabriz.</p>
      <figure>
        <iframe src="https://www.youtube.com/embed/0a-9jnp_Fto" width="640" height="360" data-service="Youtube" scrolling="no"/>
        <figcaption><b>KONFLIKT:</b> Forholdet mellom USA og Iran har blitt ekstra spent den siste tiden. Fra talerstolen på FNs generalforsamling ga USAs president Donald Trump klar beskjed om hva han synes om Iran. Video: AP Vis mer</figcaption>
      </figure>
      <p>Økonomien i Iran har lenge vært dårlig på grunn av mangeårige sanksjoner fra USA, EU og en rekke andre land. Men USA har strammet til ytterligere de siste åra, noe som har bidratt til en enda dårligere økonomi.</p>
      <p>
        <b>- Folkets raseri stiger. Vi føler at regjeringen behandler oss som barn, sier Davoud, en 36-årig arkitekt fra byen Mashhad, på telefon til <a href="https://www.washingtonpost.com/world/middle_east/in-iran-rage-is-escalating-as-economic-stress-reaches-new-level/2019/11/21/9b9162ca-0adc-11ea-8054-289aef6e38a3_story.html">The Washington Post</a>.</b>
      </p>
      <h3>Frykter myndighetene</h3>
      <p>Han mener regjeringen burde ha forberedt sine innbyggere på forhånd om at de ønsket å heve bensinprisene. I hovedstaden Teheran er folk også sinna på at brødprisene har gått veldig opp den siste tida.</p>
      <p>- Jeg kan allerede se at folks levestandard synker. På bussene og metroen. Og konsekvensene kommer til å bli enda verre, sier 30-årige Sara til avisa.</p>
      <p>Også hun ønsker å være anonym, av frykt for å bli straffet for å kritisere landets myndigheter.</p>
      <figure>
        <iframe src="https://www.youtube.com/embed/1noLZzXf8to" width="640" height="360" data-service="Youtube" scrolling="no"/>
        <figcaption><b>OM IRAN:</b> – Jeg tror Iran ønsker å snakke, og hvis de ønsker å snakke, ønsker vi å snakke også, sier Donald Trump, som mandag er i Tokyo for å møte Japans statsminister Shinzo Abe og keiser Naruhito. Video: CNN Vis mer</figcaption>
      </figure>
    </article>
  </body>
</html>