<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902059.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T12:09:00+00:00"/>
    <meta property="og:title" content="دادستان کل کشور از زندان فشافویه بازدید کرد"/>
    <meta property="og:description" content="به گزارش الف به نقل از مرکز رسانه قوه قضاییه، حجت الاسلام و المسلمین منتظری دادستان کل کشور در راستای تاکیدات رئیس قوه قضاییه مبنی بر کسب اطلاع از وضعیت زندانیان و نظارت بر زندان‌ها، صبح امروز به عنوان یکی از نمایندگان حجت‌الاسلام رئیسی از زندان بزرگ فشافویه بازدید و از نزدیک در جریان رسیدگی به پرونده‌های تشکیل شده در ارتباط با اغتشاشات اخیر قرار گرفت."/>
  </head>
  <body>
    <article>
      <h1>دادستان کل کشور از زندان فشافویه بازدید کرد</h1>
      <address>
        <time datetime="2019-11-23T12:09:00+00:00">23 Nov 2019, 12:09</time>
      </address>
      <p>حجت الاسلام و المسلمین منتظری دادستان کل کشور صبح امروز در راستای تاکیدات رئیس قوه قضاییه مبنی بر کسب اطلاع از وضعیت زندانیان و نظارت بر زندان‌ها از زندان تهران بزرگ بازدید کرد.</p>
      <p>به گزارش الف به نقل از مرکز رسانه قوه قضاییه، حجت الاسلام و المسلمین منتظری دادستان کل کشور در راستای تاکیدات رئیس قوه قضاییه مبنی بر کسب اطلاع از وضعیت زندانیان و نظارت بر زندان‌ها، صبح امروز به عنوان یکی از نمایندگان حجت‌الاسلام رئیسی از زندان بزرگ فشافویه بازدید و از نزدیک در جریان رسیدگی به پرونده‌های تشکیل شده در ارتباط با اغتشاشات اخیر قرار گرفت.</p>
      <p>در این بازدید که تعدادی از معاونین و مقامات قضایی، دادستان کل کشور را همراهی می‌کردند حجت الاسلام و المسلمین منتظری در جریان وضعیت زندانیان قرار گرفت و در گفت‌وگوی چهره به چهره با برخی مددجویان نسبت به شرایط آن‌ها کسب اطلاع و در موارد مورد نیاز دستورات لازم را صادر کرد.</p>
      <p>در این بازدید همچنین حجت الاسلام و المسلمین منتظری از وضعیت متهمان اغتشاشات اخیر جویا شد و در گفت‌وگو با برخی از این متهمان در جریان نحوه بازداشت و تحقیق از آن‌ها قرار گرفت.</p>
      <p>روز گذشته (عصر جمعه) نیز در پی دستور حجت‌الاسلام رئیسی برای تشکیل کمیته ویژه در قوه قضایبه برای رسیدگی همه جانبه به موضوع طرح اصلاح مدیریت مصرف سوخت و مسائل رخ داده پس از اجرا شدن آن اسماعیلی رییس حوزه ریاست قوه قضاییه و سخنگوی دستگاه قضا به همراه القاصی مهر دادستان تهران به عنوان نمایندگان رییس قوه قضاییه ۴ ساعت از بازداشتگاه‌های متهمان اغتشاشات اخیر بازدید کرده بودند.</p>
      <p>پیش از این رئیس قوه قضائیه در تاریخ ۲۶ آبان ماه ۹۸ بیانیه مهمی را در مورد اجرای طرح مدیریت مصرف سوخت و مسائل به وجود آمده در مورد آن بیانیه‌ای در ۵ ماده خطاب به مسئولان قضایی صادر کرده بود که متن کامل آن به قرار زیر است.</p>
      <p>متن کامل این بیانیه بدین شرح است:</p>
      <p>بسم الله الرحمن الرحیم</p>
      <p>مسئولان محترم قضایی</p>
      <p>با سلام</p>
      <p>نظر به اینکه اجرای طرح سهمیه بندی و اعلام نرخ جدید بنزین، موجب بروز برخی حوادث و نگرانی‌ها در جامعه شده است، نکات زیر مورد توجه و اهتمام قرار گیرد:</p>
      <p>۱- نسبت به پیشنهاد دولت محترم برای اجرای طرح سهمیه بندی و اعلام نرخ جدید بنزین که با استناد به تکالیف قانونی، به منظور ایجاد هماهنگی در شورای اقتصادی سران قوا مطرح و مصوب شد، فارغ از نظرات مختلف کارشناسی موجود پیرامون این طرح و شیوه اجرای آن که می‌توان در فضای دور از التهاب و غیرهیجانی به آن پرداخت، دستگاه قضایی خود را موظف می‌داند برای رفع مشکلات احتمالی در فرآیند اجرا، به وظایف قانونی خود عمل نماید.</p>
      <p>۲- در مقاطع مختلف حیات پربرکت نظام جمهوری اسلامی، هر زمان به مردم اعتماد شده است، پشتیبانی و حمایت آن‌ها عامل اصلی اجرای تصمیمات مهم و سرنوشت ساز بوده است. نظام، تجربه اجرای تصمیمات مشابه را داشته. در این مورد هم سخن گفتن با مردم و تشریح دلایل این تصمیم قبل و بعد از اجرای تصمیم ضروری می‌نماید؛ لذا از طریق استانداران و مسئولین مربوطه پیگیری نمایید تا دلایل این تصمیم به صورت شفاف برای مردم به ویژه اثرگذاران جامعه و نخبگان تبیین گردد و دیدگاه‌های نخبگان و دلسوزان مورد توجه قرار گیرد.</p>
      <p>۳- به دادستان‌های محترم در سراسر کشور تاکید می‌گردد ضمن مراقبت نسبت به حفظ حقوق شهروندی و کرامت مردم در برابر هرگونه تعرض، در مورد اشرار، وابستگان به جریانات ضد انقلاب و نفوذی‌هایی که با اقدامات خرابکارانه در راستای خواست دشمنان، امنیت مردم و جامعه را هدف قرار داده اند با همکاری نیرو‌های انتظامی و امنیتی با قاطعیت اقدام قانونی معمول دارند.</p>
      <p>۴- سازمان بازرسی کل کشور موظف است ضمن نظارت دقیق بر محل هزینه کرد درآمد‌های ناشی از افزایش قیمت بنزین و ایفای وظایف دولت در جهت جلوگیری از افزایش قیمتها، اجرای کامل تعهدات دولت در برابر مردم از جمله پرداخت به موقع و منظم یارانه‌ها را مستمرا پیگیری نماید تا زمینه برای افزایش اعتماد مردم فراهم گردد.</p>
      <p>۵- به معاون اول قوه قضاییه ماموریت داده می‌شود با تشکیل کمیته‌ای متشکل از دادستان کل، رئیس سازمان بازرسی و رئیس حوزه ریاست و با دعوت از مدیران ذیربط، نسبت به پیگیری موارد فوق و بررسی وضعیت حوزه‌های قضایی و گزارش‌های دریافتی و ارائه مشورت‌های لازم، به نحو مقتضی اقدام نمایند.</p>
      <p>عزت و اقتدار روز افزون نظام جمهوری اسلامی و سربلندی و توفیق مردم عزیزمان را از خداوند متعال مسئلت دارم.</p>
      <p>سیدابراهیم رئیسی</p>
    </article>
  </body>
</html>