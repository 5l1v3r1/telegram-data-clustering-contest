<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/ekonomija/aktuelno.239.html:831915-Srbin-ipak-izgubio-bitku-Braca-Pivac-preuzela-Kras"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T12:48:00+00:00"/>
    <meta property="og:title" content="Srbin ipak izgubio bitku: ”Braća Pivac” preuzela ”Kraš”"/>
    <meta property="og:description" content="Mesna industrija ”Braća Pivac” postala je većinski vlasnik zagrebačkog ”Kraša”"/>
  </head>
  <body>
    <article>
      <h1>Srbin ipak izgubio bitku: ”Braća Pivac” preuzela ”Kraš”</h1>
      <address><time datetime="2019-11-23T12:48:00+00:00">23 Nov 2019, 12:48</time> by <a rel="author">J.KERBLER</a></address>
      <p>
        <b>Mesna industrija ”Braća Pivac” postala je većinski vlasnik zagrebačkog ”Kraša”</b>
      </p>
      <p>ZAGREB : OD STALNOG DOPISNIKA</p>
      <p>Mesna industrija ”Braća Pivac” postala je većinski vlasnik zagrebačkog ”Kraša” nakon odluke malih akcionara iz Kraš ESOP-a da prodaju svoje akcije kompaniji iz rrgorca. U najskorije vreme biće potpisan ugovor između ”Braće Piuvac” i Kraš ESOP-a, nakon iznenadne sednice koja je održana u subotu ujutro na kojoj je odlučeno da mali akcionari prodaju svoje akcije.</p>
      <p>Nakon toga ”Braća Pivac” imaće 52 odsto akcija i postat će većinski vlasnik kompanije za koju se već mesecima nadmeču sa Nebojšom Šaranovićem. Mali akcionari postigli su cenu od 861,20 kuna po akciji, iako su se u poslednje vreme prodavale za više od 1000 kuna.</p>
      <p>Uslov za prodaju akcija malih akcionara bio je da proizvodnja ostane u Zagrebu i da se poštuju sva radnička prava koja su i do sada postojala. Isto tako akcije se neće smeti da prodaju narednih deset godina, a ako do toga dođe i novi vlasnik moraće da poštuje sva prava iz kolektivnog ugovora koje imaju radnici ”Kraša”.</p>
      <p>”U Grupi Pivac već godinama jasno i glasno ističemo da ”Kraš” vidimo kao jednu od najperspektivnijih proizvođačkih kompanija u Hrvatskoj koju želimo dodatno unaprediti, osnažiti i razviti i u koju se isplati ulagati”, rekao je nakon dogovora sa malim akcionarima Ivica Pivac, predsednik Uprave ”Braće Pivac”. Do dogovora se došlo iza kulisa javnosti, jer niko nije znao da su pregovori tako napredovali i da će mali akcionari pristati na prodaju svojih akcija.</p>
      <related>
        <a href="http://www.novosti.rs/vesti/naslovna/ekonomija.397.html:829122-Cenom-lomi-Bra%C4%87u-Pivac-%C5%A0aranovi%C4%87-vlasnik-vi%C5%A1e-od-25-odsto-Kra%C5%A1a"/>
      </related>
      <p>U ”Braći Pivac” kažu da imaju velike planove za ”Kraš” i da očekuju daljnji rast kompanije.</p>
      <p>”To je nova era za ”Kraš”, kažu vodeći ljudi ”Braće Pivac”, a ostaje da se vidi kakva će biti daljna uloga Nebojše Šaranovića.</p>
      <p>Naime, kako je on prešao 25 odsto akcija imaće pravo da učestvuje u donošenju svih ključnih odluka za kompaniju, kao i mogućnost da spreči neke odluke ako oceni da nisu u interesu ”Kraša”.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/ekonomija/aktuelno.239.html:831947-Radnici-Krasa-podlegli-ucenama-brace-Pivac-Saranoviceva-kompanija-o-akciji-sprecavanja-da-preuzme-hrvatsku-firmu"/>
        <a href="http://www.novosti.rs/vesti/naslovna/ekonomija/aktuelno.239.html:831408-To-su-zlonamerna-tumacenja-i-potpuno-neistinita-Saranovic-o-planovima-za-Kras"/>
        <a href="http://www.novosti.rs/vesti/naslovna/ekonomija/aktuelno.239.html:830046-Mrtva-trka-za-Kras-Braca-Pivac-i-Saranovic-ne-otkrivaju-koji-su-im-sledeci-koraci"/>
        <a href="http://www.novosti.rs/vesti/naslovna/ekonomija/aktuelno.239.html:829122-Cenom-lomi-Bracu-Pivac-Saranovic-vlasnik-vise-od-25-odsto-Krasa"/>
        <a href="http://www.novosti.rs/vesti/naslovna/ekonomija/aktuelno.239.html:828308-Sve-uzbudljiviji-finis-bitke-za-Kras-Braca-Pivac-nude-premalo-hoce-li-mali-akcionari-prodati-akcije-Saranovicu"/>
      </related>
    </article>
  </body>
</html>