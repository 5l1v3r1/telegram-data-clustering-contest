<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200948/%D9%85%D8%B9%D8%A7%D9%88%D9%86-%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D9%84%D8%B1%D8%B3%D8%AA%D8%A7%D9%86-%D8%AA%D8%A8%DB%8C%DB%8C%D9%86-%D8%AA%D8%AD%D8%B2%D8%A8-%D8%AF%D8%B1-%D8%AC%D8%A7%D9%85%D8%B9%D9%87-%D8%B1%D8%A7%D9%87-%D8%AA%D9%88%D8%B3%D8%B9%D9%87-%D8%B1%D8%A7-%D9%87%D9%85%D9%88%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-23T12:45:36+00:00"/>
    <meta property="og:title" content="معاون استاندار لرستان: تبیین تحزب در جامعه راه توسعه را هموار می‌کند"/>
    <meta property="og:description" content="ایسنا/لرستان معاون استاندار لرستان با اشاره به نقش احزاب در توسعه، گفت: اگر موضوع تحزب را به متن جامعه منتقل و اهمیت وجود احزاب را خوب تبیین کنیم راه توسعه استان هموار می‌شود."/>
  </head>
  <body>
    <article>
      <h1>معاون استاندار لرستان: تبیین تحزب در جامعه راه توسعه را هموار می‌کند</h1>
      <address><time datetime="2019-11-23T12:45:36+00:00">23 Nov 2019, 12:45</time> by <a rel="author">مرضیه حافظی</a></address>
      <p>ایسنا/لرستان معاون استاندار لرستان با اشاره به نقش احزاب در توسعه، گفت: اگر موضوع تحزب را به متن جامعه منتقل و اهمیت وجود احزاب را خوب تبیین کنیم راه توسعه استان هموار می‌شود.</p>
      <p>محمود ثمینی در گردهمایی احزاب استان تحت‌عنوان «تحزب و توسعه»، اظهار کرد: در فاصله سه ماه حضور درحوزه معاونت سیاسی و امنیتی لرستان با همت و همراهی شما ارتباط خوبی با مجموعه احزاب اصولگرا، اعتدال‌گرا و اصلاح‌طلب داشتیم.<br/><br/>وی ادامه داد: در این ارتباطات برخی‌از مسائلی که مورد نقد بود منتقل کردند و پیگیری‌ها انجام شد که برخی موارد مقطعی و برخی فرآیندی بود.<br/><br/>ثمینی با اشاره به این‌که ما به ضرورت وجود احزاب در جامعه معتقد هستیم، تصریح کرد: اگر احزاب خوب شکل گرفته و آحاد جامعه را در بر بگیرد، خودش یک نوع تبیین و ترویج قانون‌مداری، قانونمندی و مدنیت است.<br/><br/>معاون سیاسی ـ امنیتی استاندار لرستان با بیان این‌که رشد و افزایش آگاهی و بالندگی جامعه در گرو احزاب توسعه‌یافته است، عنوان کرد: تا زمانی‌که تشکل‌های صنفی ما خوب تشکیل نشوند و شکل نگیرند و نتوانند مطالب خود را در جامعه بیان کنند، ادعا حزبی کردن به منصه ظهور نمی‌رسد.<br/><br/>وی با اشاره به تشکیل احزاب سیاسی در سالیان گذشته و نقش آن‌ها در توسعه، بیان کرد: اگر موضوع تحزب را به متن جامعه منتقل و اهمیت وجود احزاب را خوب تبین کنیم راه توسعه استان هموار می‌شود.<br/><br/>ثمینی با بیان این‌که احزاب را می‎توان دولت در سایه نام‌ گذاشت، تصریح کرد: احزاب باید کادرسازی کرده، برنامه و آمادگی داشته  و با در دست گرفتن قدرت از دولت حاکم حمایت کنند.<br/><br/>معاون سیاسی ـ امنیتی استاندار لرستان اظهار کرد: در بحث توسعه اگر احزاب ما به‌معنای واقعی به‌عنوان نخبگان و فرهیختگان جامعه و نظریه‌پرداز برنامه‌های خوبی جهت توسعه استان داشته باشند، من به‌عنوان معاون سیاسی و استاندار و همه مسئولان آمادگی لازم را داریم که از برنامه‌های منطبق با برنامه‌های فرادستی خود استفاده‌ کنیم.<br/><br/>وی تصریح کرد: باتوجه به این‌که در آستانه یازدهمین دوره انتخابات مجلس شورای اسلامی قرار گرفتیم یکی‌از نقش‌های مهم احزاب این است که نظرات و دیدگاه‌های کاندیداها را در چارچوبه‌ای قرار دهند که در صورت پیروزی در انتخابات به قول‌های خود عمل کنند.<br/><br/>ثمینی ادامه داد: یکی‌از ضعف‌های ما این است که برخی‌از کاندیداها در چارچوب حزب نیستند.<br/><br/>معاون سیاسی ـ امنیتی استاندار لرستان اظهار کرد: مجموعه وجودی احزاب در لرستان تاکنون نقش‌آفرینی خوبی در جهت خط دادن مناسب به اهالی و آحاد جامعه، چارچوبه‌دار کردن برنامه‌ها، ایجاد نشاط و نقش آفرینی مردم، مؤثر بوده‌است.<br/><br/>وی گفت: این احزاب هستند که نباید ما را رها کنند و مشابه این جلسه را نیز در شهرستان‌ها برگزار کنند.</p>
      <p>انتهای پیام</p>
    </article>
  </body>
</html>