<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/durporobash/article/1625917/%25E0%25A6%25AB%25E0%25A7%258D%25E0%25A6%25B0%25E0%25A6%25BE%25E0%25A6%25A8%25E0%25A7%258D%25E0%25A6%25B8%25E0%25A7%2587-%25E0%25A6%25AC%25E0%25A6%25BE%25E0%25A6%2582%25E0%25A6%25B2%25E0%25A6%25BE%25E0%25A6%25A6%25E0%25A7%2587%25E0%25A6%25B6-%25E0%25A6%25A6%25E0%25A7%2582%25E0%25A6%25A4%25E0%25A6%25BE%25E0%25A6%25AC%25E0%25A6%25BE%25E0%25A6%25B8%25E0%25A7%2587%25E0%25A6%25B0-%25E0%25A6%25B8%25E0%25A6%25B6%25E0%25A6%25B8%25E0%25A7%258D%25E0%25A6%25A4%25E0%25A7%258D%25E0%25A6%25B0-%25E0%25A6%25AC%25E0%25A6%25BE%25E0%25A6%25B9%25E0%25A6%25BF%25E0%25A6%25A8%25E0%25A7%2580-%25E0%25A6%25A6%25E0%25A6%25BF%25E0%25A6%25AC%25E0%25A6%25B8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T12:21:00+00:00"/>
    <meta property="og:title" content="ফ্রান্সে বাংলাদেশ দূতাবাসের সশস্ত্র বাহিনী দিবস উদ্‌যাপন"/>
    <meta property="og:description" content="ফ্রান্সের বাংলাদেশ দূতাবাস দেশটিতে প্রথমবারের মতো উদ্‌যাপন করেছে বাংলাদেশ সশস্ত্র বাহিনী দিবস। এ উপলক্ষে রাজধানী প্যারিসের হোটেল ইন্টারকন্টিনেন্টালে বাংলাদেশ দূতাবাসের ডিফেন্স উইংয়ের সার্বিক ব্যবস্থাপনায় ২১ নভেম্বর বৃহস্পতিবার এক সংবর্ধনা অনুষ্ঠানের আয়োজন করা হয়।"/>
  </head>
  <body>
    <article>
      <h1>ফ্রান্সে বাংলাদেশ দূতাবাসের সশস্ত্র বাহিনী দিবস উদ্‌যাপন</h1>
      <address><time datetime="2019-11-23T12:21:00+00:00">23 Nov 2019, 12:21</time> by <a rel="author">দূর পরবাস ডেস্ক</a></address>
      <p>ফ্রান্সে বাংলাদেশ দূতাবাস দেশটিতে প্রথমবারের মতো উদ্‌যাপন করেছে বাংলাদেশ সশস্ত্র বাহিনী দিবস। এ উপলক্ষে রাজধানী প্যারিসের হোটেল ইন্টারকন্টিনেন্টালে বাংলাদেশ দূতাবাসের ডিফেন্স উইংয়ের সার্বিক ব্যবস্থাপনায় ২১ নভেম্বর বৃহস্পতিবার এক সংবর্ধনা অনুষ্ঠানের আয়োজন করা হয়।</p>
      <p>অনুষ্ঠানে দেশটিতে নিয়োজিত বিভিন্ন দেশের রাষ্ট্রদূত, প্রতিরক্ষা অ্যাটাশে, ফ্রান্স সশস্ত্র বাহিনীর জ্যেষ্ঠ কর্মকর্তা, পুলিশ, সুশীল সমাজ ও বাংলাদেশ কমিউনিটির গণ্যমান্য ব্যক্তিরাসহ প্রায় ২০০ অতিথি উপস্থিত ছিলেন।</p>
      <p>উল্লেখ্য, এ বছরের ৩০ মে থেকে ফ্রান্সের বাংলাদেশ দূতাবাসে প্রতিরক্ষা শাখার কার্যক্রম শুরু হয়েছে। ব্রিগেডিয়ার জেনারেল মোহাম্মদ মোহসীন প্রথম প্রতিরক্ষা অ্যাটাশে হিসেবে নিযুক্ত হয়েছেন।</p>
      <p>ব্রিগেডিয়ার জেনারেল মোহাম্মদ মোহসীনের সঞ্চালনায় অনুষ্ঠানের শুরুতে ফ্রান্স ও বাংলাদেশের জাতীয় সংগীত পরিবেশিত হয়। এরপর মোহাম্মদ মোহসীন সশস্ত্র বাহিনী দিবসের তাৎপর্য তুলে ধরেন।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/66ca1381127b5959e06defb08ef57dcc-5dd9249ad3ecb.jpg"/>
        <figcaption>অতিথিদের অভ্যর্থনা জানান রাষ্ট্রদূত কাজী ইমতিয়াজ হোসেন ও প্রতিরক্ষা অ্যাটাশে ব্রিগেডিয়ার জেনারেল মোহাম্মদ মোহসীন। ছবি: বাংলাদেশ দূতাবাস, ফ্রান্স</figcaption>
      </figure>
      <p>এ প্রসঙ্গে মোহাম্মদ মোহসীন উল্লেখ করেন, জাতির পিতার আহ্বানে সাড়া দিয়ে ১৯৭১ সালে বাঙালি মুক্তিকামী মানুষ সশস্ত্র স্বাধীনতাসংগ্রামে ঝাঁপিয়ে পড়েন। তাঁদের সঙ্গে সশস্ত্র বাহিনীর বাঙালি সদস্যরাও যোগ দেন। ২১ নভেম্বর বাংলাদেশ লিবারেশন ফোর্স প্রথমবারের মতো কনভেনশনাল সেনা, নৌ ও বিমানবাহিনী গঠন করে একযোগে দখলদার পাকিস্তান সেনাবাহিনীর বিরুদ্ধে সুসংগঠিত আক্রমণ রচনা করে। এর ফলে ১৯৭১ সালের ১৬ ডিসেম্বর বাংলাদেশ পৃথিবীর মানচিত্রে একটি স্বাধীন দেশ হিসেবে নিজেকে প্রতিষ্ঠিত করে।</p>
      <p>মোহাম্মদ মোহসীন আরও বলেন, ফোর্সেস গোল-২০৩০ অনুযায়ী সশস্ত্র বাহিনীর আধুনিকায়ন বর্তমান সরকারের এক বলিষ্ঠ পদক্ষেপ। যা জাতির পিতার প্রতিরক্ষা নীতিমালার আলোকেই প্রণীত হয়েছে। তিনি ফ্রান্স সশস্ত্র বাহিনীর সঙ্গে বাংলাদেশ সশস্ত্র বাহিনীর সম্পর্ক উন্নয়নে ফ্রান্স প্রতিরক্ষা মন্ত্রণালয়ের আন্তরিক সহযোগিতার প্রশংসা করেন এবং এ সম্পর্ক আরও সুগভীর করার দৃঢ় প্রত্যয় ব্যক্ত করেন।</p>
      <p>মোহাম্মদ মোহসীন বাংলাদেশ সশস্ত্র বাহিনীর দুটি আন্তর্জাতিক মানের প্রতিষ্ঠান ডিফেন্স সার্ভিসেস কমান্ড অ্যান্ড স্টাফ কলেজ ও ন্যাশনাল ডিফেন্স কলেজে ফ্রান্সসহ অন্য দেশের অফিসারদের পাঠানোর আহ্বান জানান। পাশাপাশি তিনি বিশ্ব শান্তি প্রতিষ্ঠায় যৌথ অনুশীলন, দুর্যোগ ব্যবস্থাপনা ও সন্ত্রাস দমন অভিযান ও অনুশীলনে ফ্রান্স সশস্ত্র বাহিনীর সঙ্গে কাজ করতে বাংলাদেশ সশস্ত্র বাহিনীর আগ্রহের কথা পুনর্ব্যক্ত করেন।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/afe2cf6d73c31be2c4eab480647c8868-5dd9249d0522e.jpg"/>
        <figcaption>বক্তব্য দিচ্ছেন কাজী ইমতিয়াজ হোসেন। ছবি: বাংলাদেশ দূতাবাস, ফ্রান্স</figcaption>
      </figure>
      <p>অনুষ্ঠানে মূল বক্তব্য দেন দেশটিতে নিযুক্ত বাংলাদেশের রাষ্ট্রদূত কাজী ইমতিয়াজ হোসেন। তিনি বলেন, ইউরোপের দেশগুলোর মধ্যে প্রথম ফ্রান্সে প্রতিরক্ষা উইং প্রতিষ্ঠার সিদ্ধান্ত নিঃসন্দেহে বাংলাদেশ সরকারের ফ্রান্সের সঙ্গে প্রতিরক্ষা সম্পর্ক সুদৃঢ় করার আন্তরিক আগ্রহেরই প্রতিচ্ছবি। তাই তিনি প্রশিক্ষণসহ যেকোনো প্রতিরক্ষা সহযোগিতা বৃদ্ধিতে ফ্রান্স প্রতিরক্ষা মন্ত্রণালয়ের অব্যাহত আন্তরিক সহযোগিতা কামনা করেন।</p>
      <p>ইমতিয়াজ হোসেন বলেন, বঙ্গবন্ধুকন্যা প্রধানমন্ত্রী শেখ হাসিনার নেতৃত্বে বাংলাদেশ আজ উন্নয়নের রোল মডেল। ক্রমাগত উন্নয়নের ধারাবাহিকতায় বাংলাদেশের বর্তমান জিডিপি ৮ দশমিক ১৩-তে উন্নীত হয়েছে। ভবিষ্যতেও এ ধারা অব্যাহত থাকবে বলে তিনি আশা প্রকাশ করেন। বর্তমান সরকার আইনের শাসন প্রতিষ্ঠায় বদ্ধপরিকর। সন্ত্রাসের বিরুদ্ধে জিরো টলারেন্স অবস্থানের কারণে বাংলাদেশের আইনশৃঙ্খলা পরিস্থিতি অতীতের যেকোনো সময়ের চেয়ে ভালো বলেও তিনি উল্লেখ করেন।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/b7c115086ce92f18bb864a596596e814-5dd9249f1e60e.jpg"/>
        <figcaption>বক্তব্য দিচ্ছেন মোহাম্মদ মোহসীন। ছবি: বাংলাদেশ দূতাবাস, ফ্রান্স</figcaption>
      </figure>
      <p>রাষ্ট্রদূতের বক্তব্যের পর সবাই নৈশভোজে অংশগ্রহণ করেন। নৈশভোজ চলাকালে ‘উদীয়মান বাংলাদেশ ও সশস্ত্র বাহিনীর উন্নয়ন’, ‘সশস্ত্র বাহিনীর যৌথ এম্ফিবিয়াস অনুশীলন’ এবং সশস্ত্র বাহিনী দিবস ২০১৯ উপলক্ষে নির্মিত ভিডিওচিত্র প্রদর্শন করা হয়। বিজ্ঞপ্তি</p>
    </article>
  </body>
</html>