<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743239"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T12:05:00+00:00"/>
    <meta property="og:title" content="หมายจับเจ้าของตึกภูเก็ต ถล่มดับ7ศพ-คาดหลบหนีแล้ว"/>
    <meta property="og:description" content="ศาลจังหวัดภูเก็ตอนุมัติหมายจับ กรรมการผู้จัดการ เจ้าของบริษัทอาคารถล่มดับ 7 เจ็บ 2 รายแล้ว แต่ไม่สามารถตามตัวได้ คาดมีพฤติกรรมหลบหนี"/>
  </head>
  <body>
    <article>
      <h1>หมายจับเจ้าของตึกภูเก็ต ถล่มดับ7ศพ-คาดหลบหนีแล้ว</h1>
      <address>
        <time datetime="2019-11-23T12:05:00+00:00">23 Nov 2019, 12:05</time>
      </address>
      <p>
        <b>ศาลจังหวัดภูเก็ตอนุมัติหมายจับ กรรมการผู้จัดการ เจ้าของบริษัทอาคารถล่มดับ 7 เจ็บ 2 รายแล้ว แต่ไม่สามารถตามตัวได้ คาดมีพฤติกรรมหลบหนี</b>
      </p>
      <p>จากกรณีเกิดเหตุการณ์ตึกถล่มทับคนงานเสียชีวิต 7 ราย และได้รับบาดเจ็บ 2 ราย ภายในพื้นที่ก่อสร้างปั้มน้ำมัน ของบริษัท เดอะบลู สเตชั่นจำกัด หรือ ท่าทรายสีน้ำเงิน  หมู่ 2 ต.ศรีสุนทร อ.ถลาง จ.ภูเก็ต เมื่อช่วงบ่ายของวันที่ 22 พ.ย.ที่ผ่านมา <br/><br/>ความคืบหน้าเมื่อวันที่ 22 พ.ย.62 พนักงานสอบสวนสถานีตำรวจภูธรถลาง ได้ขออนุมัติหมายจับ นายชูชาติ ปาละสุวรรณ อายุ 44 ปี กรรมการผู้จัดการ บริษัท เดอะ บลู สเตชั่น จำกัด เจ้าของอาคารที่ถล่มทับคนงานเสียชีวิต 7 ราย และบาดเจ็บ 2 ราย โดยศาลจังหวัดภูเก็ตได้พิจารณาออกหมายจับนายชูชาติ แล้ว ตามหมายจับเลขที่ 354 /2562 ลงวันที่ 22 พ.ย.2562  ข้อหากระทำโดยประมาทและการกระทำนั้นเป็นเหตุให้ผู้อื่นถึงแก่ความตายและได้รับอันตรายสาหัส</p>
      <figure>
        <img src="https://www.dailynews.co.th/admin/upload/20191123/news_xMzjPoQFoh185903_533.jpg?v=20191124005?v=8678"/>
      </figure>
      <p> <br/> สำหรับการยื่นขอออกหมายจับ นายชูชาติ นั้น พนักงานสอบสวน สภ.ถลาง มีพยานหลักฐานทางคดีว่า นายชูชาติ ได้ก่อสร้างอาคารที่ถล่มลงมา โดยการก่อสร้างอาคารไม่ใช้มาตรฐานวิชาชีพวิศวกรรม จนเป็นเหตุให้พื้นชั้นล่างทรุดตัว ทำให้เสาไม่สามารถรองรับน้ำหนักได้ จึงทำให้พื้นหลังคาเกิดการทรุดตัวหล่นลงมาทับคนงานที่อยู่ภายในอาคาร ได้รับบาดเจ็บ 2 คน และเสียชีวิต 7 ราย ทั้งนี้อาคารดังกล่าวไม่ได้รับอนุญาตก่อสร้างจากเทศบาลตำบลศรีสุนทร และได้มีคำสั่งระงับการก่อสร้างไปก่อนที่จะเกิดเหตุอีกด้วย ซึ่งการกระทำของนายชูชาติ และ บริษัท เดอะ บูล สเตชั่น เป็นความผิดฐานกระทำ โดยประมาทเป็นเหตุให้ผู้อื่นถึงแก่ความตายและมีผู้ได้รับบาดเจ็บอันตรายสาหัส ตามประมวลกฎหมายอาญา มาตรา291 และ 300 และหลังเกิดอาคารถล่มทับคนงาน นายชูชาติไม่ได้ติดต่อพนักงานสอบสวน สำนักงานปิดทำงาน นอกจากนี้วันเกิดเหตุไม่ได้ให้ความช่วยเหลือ หรืออำนวยความสะดวกแก่ผู้ที่ได้รับบาดเจ็บและเสียชีวิต เจ้าหน้าที่ตำรวจฝ่ายสืบสวนได้ติดตามตัวแต่ไม่พบ เชื่อว่ามีพฤติกรรมหลบหนี พนักงานสอบสวน สภ.ถลาง จึงได้ขออนุมัติหมายจับนายชูชาติในที่สุด</p>
      <figure>
        <img src="https://www.dailynews.co.th/admin/upload/20191123/news_EecIYulYvX185904_533.jpg?v=20191124005?v=6947"/>
      </figure>
      <p> </p>
      <figure>
        <img src="https://www.dailynews.co.th/admin/upload/20191123/news_flvXeRCPIF185905_533.jpg?v=20191124005?v=3458"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/regional/742834">พบแล้ว3ศพชาย2หญิง1 เหตุอาคารภูเก็ตพังถล่ม!.</a>..</p>
    </article>
  </body>
</html>