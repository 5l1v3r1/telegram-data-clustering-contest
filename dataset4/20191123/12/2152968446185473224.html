<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/23/kt-podkrepa-s-miting-na-27-noemvri.430580"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T12:45:00+00:00"/>
    <meta property="og:title" content="КТ &quot;Подкрепа&quot; с митинг на 27 ноември"/>
    <meta property="og:description" content="Под наслов &quot;Болните работници не са престъпници&quot; | Dnes.bg"/>
  </head>
  <body>
    <article>
      <h1>КТ "Подкрепа" с митинг на 27 ноември</h1>
      <h2>Под наслов "Болните работници не са престъпници"</h2>
      <address><time datetime="2019-11-23T12:45:00+00:00">23 Nov 2019, 12:45</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>КТ "Подкрепа" ще направи Национален протестен митинг - шествие на 27 ноември под наслов "Болните работници не са престъпници", от КНСБ няма да протестират на тази дата, но Конфедерацията остава в стачна готовност, съобщава БТА.</p>
      <related>
        <a href="https://www.dnes.bg/stranata/2019/11/22/kazusyt-bolnichni-horata-obideni-che-gi-narichat-lyjci.430452"/>
      </related>
      <p>За насрочения на 27 ноември протест стана известно от публикации в страницата на КТ "Подкрепа" във Фейсбуск . От КНСБ уточниха, че синдикалната организация очаква да види какво ще бъде предложено на заседанието на Националния съвет за тристранно сътрудничество по темата за изплащането на болничните и борбата със злоупотребите, ще се правят ли предложения за промени след приемането на бюджета. Ако с предложенията на тристранния съвет бъде даден повод за протест, КНСБ също ще направи национален протестен митинг.</p>
      <p>Заседание на НСТС искат както синдикатите, така и работодателите. От изявления на премиера Бойко Борисов и на социалния министър Бисер Петков стана известно, че такова заседание ще има. На този етап обаче още не се знае датата.</p>
      <p>Повод за недоволството стана предложение на управляващата коалиция първият ден от болничните да е за сметка на работниците и да не се заплаща. След остро недоволство от страна на граждани, синдикалисти и партии, премиерът Бойко Борисов обяви, че предложението няма да бъде внесено.</p>
      <p>Тази седмица имаше общо заседание на националните стачни комитети на двата синдиката. След заседанието председателят на Националния стачен комитет на КТ "Подкрепа " Любка Георгиева заяви, че е крайно време управляващите да разберат, че не могат да си играят с нервите на българските граждани, да ги наричат измамници, да "подхвърлят идейки", с които да си правят експерименти, доколко са популярни или не. Затова от синдиката бяха категорични, че протест ще има.</p>
      <p>Председателят на Националния стачен комитет на КНСБ Тодор Капитанов обяви, че след резултатите от очакваната среща на лидерите на синдикатите с премиера и от очаквания спешен Национален съвет за тристранно сътрудничество, ще бъдат набелязани конкретни действия, но структурите са в готовност за протест.</p>
    </article>
  </body>
</html>