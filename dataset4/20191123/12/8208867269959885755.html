<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/23/news/basket_nba_sconfitti_gallinari_e_belinelli_volano_i_lakers_bene_clippers_e_denver-241708073/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T12:10:00+00:00"/>
    <meta property="og:title" content="Basket, Nba: sconfitti Gallinari e Belinelli, volano i Lakers. Bene Clippers e Denver"/>
    <meta property="og:description" content="Gli Oklahoma City Thunder cadono in casa contro i gialloviola, sempre più in vetta alla Western Conference. Crisi nera per San Antonio che incassa"/>
  </head>
  <body>
    <article>
      <h1>Basket, Nba: sconfitti Gallinari e Belinelli, volano i Lakers. Bene Clippers e Denver</h1>
      <h2>Gli Oklahoma City Thunder cadono in casa contro i gialloviola, sempre più in vetta alla Western Conference. Crisi nera per San Antonio che incassa l'ottavo ko di fila con Philadelphia. Allarme bomba a Salt Lake City, paura per l'infortunio a Walker</h2>
      <address><time datetime="2019-11-23T12:10:00+00:00">23 Nov 2019, 12:10</time> by <a rel="author">GIACOMO LUCHINI</a></address>
      <p><b>NEW YORK </b> - Danilo Gallinari e Marco Belinelli masticano amaro. Le sfide Nba disputate nella notte italiana vedono uscire sconfitti sia gli Oklahoma City Thunder, battuti a domicilio dagli scatenati Los Angeles Lakers, sia i San Antonio Spurs, messi al tappeto dai Philadelphia 76er e al loro ottavo ko consecutivo. A Est importante affermazione di Miami, che vola al secondo posto, mentre nella Western Conference vincono Denver e i Clippers.</p>
      <h3>I Lakers non si fermano, crisi Spurs</h3>
      <p>Continua l'inarrestabile marcia dei Los Angeles Lakers (13-2). A Oklahoma City, i Thunder (5-10) mettono più volte in difficoltà i gialloviola, che però alla fine la spuntano per 130-127 ottenendo il sesto successo di fila. Decisivi sono Anthony Davis (33 punti con quattro triple) e LeBron James (23). Ai padroni di casa non basta la buona prova di Gallinari, autore di 15 punti, impreziositi da 4 rimbalzi e 3 assist, in 33 minuti di impiego. Prosegue il momento nero degli Spurs (5-11), sconfitti per 115-104 da Philadelphia (10-5). Poca gloria per Marco Belinelli, che non va oltre i 7 punti in 19 minuti di gioco. Inutili per San Antonio anche i 29 messi a referto da DeRozan. Per la squadra texana, zavorrata dalle troppe pause in attacco e distratta in difesa, si tratta della peggiore striscia negativa dell'era Popovich. A trascinare i 76ers, ancora imbattuti tra le mura amiche, sono Harris (26 punti) ed Embiid (21).</p>
      <h3>Ai Clippers lo scontro diretto con Houston, paura per Walker</h3>
      <p>Tanta intensità e le magie dello strepitoso duo Leonard (24) - George (19): sono queste le chiavi del successo, il quarto consecutivo, dei Los Angeles Clippers (11-5) che piegano 122-119 i Rockets (11-5) e li raggiungono in classifica. Il miglior realizzatore tra i Clippers è Williams (26 punti), mentre a Houston non bastano i 37 punti segnati da un super James Harden. Denver (11-3) si impone ai danni di Boston (11-4) per 96-92 al termine di un match molto combattuto che però vede i Nuggets sempre avanti. Protagonista assoluto è Jokic, artefice dell'ennesima tripla doppia stagionale (18 punti, 16 rimbalzi e 10 assist), mentre i Celtics tremano per l'infortunio occorso a Kemba Walker. Il numero 8 di Boston cade male sul parquet e viene trasportato in ospedale per una presunta commozione cerebrale, ma fortunatamente gli esami hanno dato esito negativo e il play è stato dimesso.</p>
      <h3>Doncic trascina Dallas, allarme bomba a Salt Lake City</h3>
      <p>L'ennesimo show del ventenne fuoriclasse sloveno Luka Doncic (30 punti, 14 assist e 7 rimbalzi) trascina i Dallas Mavericks (10-5) al quarto successo consecutivo, questa volta per 143-101 su Cleveland (4-11). A Salt Lake City, invece, viene evacuata la Smart Home Arena 15 minuti dopo la conclusione della sfida tra Utah Jazz (10-5) e Golden State Warriors (3-14), vinta 113-109 dai padroni di casa, per l'allarme bomba provocato da un pacco sospetto rinvenuto in uno dei ristoranti dell'impianto. I giocatori di entrambe le squadre, ancora in tuta, hanno lasciato di corsa gli spogliatoi e sono stati portati via dai bus delle squadre. Dopo un paio d'ore, conclusi tutti gli accertamenti, l'allarme è rientrato.</p>
      <h3>Miami vola a Est, riparte Detroit</h3>
      <p>Miami (11-3) vola al secondo posto nella Eastern Conference, grazie all'affermazione sul campo dei Chicago Bulls (5-11) per 108-116. Decisivo Jimmy Butler che, al ritorno da avversario allo United Center, sfodera una prestazione da 27 punti, 7 assist, 5 rimbalzi e 4 recuperi. Gli Heat conducono dall'inizio alla fine, toccando anche il +26. Nelle altre sfide Detroit (5-10) interrompe la serie negativa di cinque ko consecutivi battendo 128-103 Atlanta (4-11), fanalino di coda a Est, mentre Washington Wizards (5-8) e Brooklyn Nets (7-8) si impongono rispettivamente ai danni di Charlotte (6-10) e Sacramento (6-8).</p>
      <h3>I risultati</h3>
      <p>Questo il quadro completo dei risultati delle gare della regular-season dell'Nba disputate nella notte italiana: Detroit Pistons-Atlanta Hawks 128-103; Washington Wizards-Charlotte Hornets 125-118; Brooklyn Nets-Sacramento Kings 116-97; Chicago Bulls-Miami Heat 108-116; Oklahoma City Thunder-Los Angeles Lakers 127-130; Philadelphia 76ers-San Antonio Spurs 115-104; Dallas Mavericks-Cleveland Cavaliers 143-101; Denver Nuggets-Boston Celtics 96-92; Utah Jazz-Golden State Warriors 113-109; Los Angeles Clippers-Houston Rockets 122-119.</p>
    </article>
  </body>
</html>