<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sef-csu-soder-afd-je-nepritelem-chce-se-vratit-do-30-let/1824369?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T12:03:00+00:00"/>
    <meta property="og:title" content="Šéf CSU Söder: AfD je nepřítelem, chce se vrátit do 30. let"/>
    <meta property="og:description" content="Lipsko (Německo) - Alternativa pro Německo (AfD) je nepřítelem, proti němuž je třeba bojovat, je přesvědčen bavorský premiér a předseda Křesťanskosociální unie (CSU) Markus Söder. Řekl to dnes na sjezdu sesterské Křesťanskodemokratické unie (CDU) s tím, že se politici AfD chtějí vrátit do 30. let, tedy do doby, kdy se moci ujal nacistický vůdce Adolf Hitler."/>
  </head>
  <body>
    <article>
      <h1>Šéf CSU Söder: AfD je nepřítelem, chce se vrátit do 30. let</h1>
      <address><time datetime="2019-11-23T12:03:00+00:00">23 Nov 2019, 12:03</time> by <a rel="author" href="http://www.ctk.cz/" target="_blank">ČTK</a></address>
      <p>Lipsko (Německo) - Alternativa pro Německo (AfD) je nepřítelem, proti němuž je třeba bojovat, je přesvědčen bavorský premiér a předseda Křesťanskosociální unie (CSU) Markus Söder. Řekl to dnes na sjezdu sesterské Křesťanskodemokratické unie (CDU) s tím, že se politici AfD chtějí vrátit do 30. let, tedy do doby, kdy se moci ujal nacistický vůdce Adolf Hitler.</p>
      <p>"Nepřítelem, a to říkám záměrně, je pro mě AfD. Jednoznačně," prohlásil za potlesku zhruba 1000 delegátů lipského sjezdu Söder. "AfD je všechno, jen ne občanská strana. Občanské strany nepoštvávají, občanské strany nerozdělují, občanské strany nezpochybňují historii," uvedl dále.</p>
      <p>"Funkcionáři AfD, kteří jsou stále silnější, mají jiný světonázor, nechtějí zpátky do 70. let, ale chtějí zpátky do 30. let. A proto není AfD konzervativnější unií (CDU/CSU), ale ve skutečnosti je novou NPD," poznamenal v narážce na krajně pravicovou Národnědemokratickou stranu Německa, které pravicově populistická až radikální AfD podle politologů přebrala řadu voličů. "A s takovými lidmi se nedělá nic, než že se proti nim bojuje," nechal se slyšet dvaapadesátiletý politik.</p>
      <p>Na adresu strany, která v sérii voleb z posledních dvou let CDU i CSU ubrala velké množství hlasů, se už v pátek na sjezdu tvrdě vyjádřila také předsedkyně CDU Annegret Krampová-Karrenbauerová. Prohlásila, že politici AfD jsou "žháři", s nimiž není možná žádná spolupráce.</p>
      <p>Söder se ve svém dnešním projevu věnoval také vztahu obou sesterských stran CDU a CSU a zalitoval toho, že kvůli sporům o migraci v letech 2015 až 2018 výrazně ochladl. "Nakonec to pro nás, ani pro vás a ani pro naše příznivce nebyl dobrý signál, když se sestry dlouhodobě hádaly. Když nejsme my zajedno, kdo pak má být zajedno?" ptal se.</p>
      <p>Za největšího politického soupeře pro konzervativní unii Söder označil Zelené, kteří jsou aktuálně v průzkumech veřejného mínění se zhruba 22 procenty jen pět procentních bodů za CDU/CSU.</p>
      <p>Právě Zelení jsou nyní tou stranou, k níž nejčastěji putují voliči nespokojení s CDU. Ukázal to průzkum společnosti Forsa. Z každého 100 dřívějších voličů CDU by se jich dnes pro Zelené rozhodlo v průměru 37, pro AfD devět a 29 by raději vůbec nešlo k volbám. Celkem od roku 2017 křesťanští demokraté podle průzkumu přišli o 2,6 milionu voličů.</p>
      <p>
        <b>CDU nebude kandidáta na kancléře vybírat ve stranickém hlasování</b>
      </p>
      <p>Němečtí křesťanští demokraté nebudou svého kandidáta na kancléře vybírat v celostranickém hlasování. Dnes o tom velkou většinou rozhodl jejich sjezd v Lipsku. Návrh předložila část straníků ve snaze zabránit tomu, aby se kandidátkou na kancléřku stala šéfka CDU Annegret Krampová-Karrenbauerová, s níž nejsou spokojeni. Věřili, že v celostranickém hlasování by křesťanští demokraté vybrali někoho jiného.</p>
      <p>CDU tradičně kandidáta na kancléře vybírá společně se sesterskou bavorskou Křesťanskosociální unií (CSU) a tento proces by vnitrostranické hlasování křesťanských demokratů mohlo výrazně narušit. Také proto dnes šéf CSU Markus Söder na sjezdu před takovou možností varoval.</p>
      <p>Konzervativní unie CDU/CSU bude svého kandidáta na kancléře vybírat na konci příštího roku, protože současná šéfka vlády Angela Merkelová se rozhodla po skončení současného volebního období v roce 2021 z politiky odejít. Bude to poprvé v dějinách spolkové republiky, kdy aktuální kancléř nebude usilovat o znovuzvolení.</p>
      <p>Dnešní rozhodnutí sjezdu CDU o něco zvýšilo šance sedmapadesátileté Krampové-Karrenbauerové, že by se mohla stát kandidátkou na kancléřku. Do hry ale příští rok mohou promluvit i další politici, včetně ministerského předsedy nejlidnatější německé spolkové země Severního Porýní-Vestfálska Armina Lascheta nebo bývalého šéfa poslanců CDU/CSU Friedricha Merze.</p>
      <p>Krampová-Karrenbauerová v pátek delegáty sjezdu překvapila, když jim na konci svého projevu oznámila, že je připravena okamžitě skončit ve funkci, pokud nenajde dostatečnou podporu pro svou politiku. Sjezd se za ni postavil.</p>
      <p>Podle německých médií to ale neznamená, že boj se svými vnitrostranickými oponenty, kteří jí vyčítají bezobsažnou politiku nebo nedůraznost, definitivně vyhrála. Spíše jen získala čas. "Šéfka CDU Krampová-Karrenbauerová šla na sjezdu v Lipsku do plného rizika a vyhrála - přinejmenším prozatím," konstatuje například web veřejnoprávní televize ARD. "Krampová-Karrenbauerová se zachránila do roku 2020, nic více, nic méně," píše zase list Frankfurter Rundschau.</p>
    </article>
  </body>
</html>