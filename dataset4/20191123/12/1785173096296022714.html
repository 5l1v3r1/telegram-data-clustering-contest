<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/actorul-michael-j-pollard-cunoscut-pentru-rolul-secundar-din-filmul-bonnie-si-clyde-a-murit-la-varsta-de-80-de-ani-1922400623542019111219178279"/>
    <meta property="og:site_name" content="News.ro"/>
    <meta property="article:published_time" content="2019-11-23T12:06:54+00:00"/>
    <meta property="og:title" content="Actorul Michael J. Pollard, cunoscut pentru rolul secundar din filmul &quot;Bonnie şi Clyde&quot;, a murit la vârsta de 80 de ani"/>
    <meta property="og:description" content="Nominalizat la premiul Academiei Americane, actorul Michael J. Polland, cunoscut pentru roluri din filmele &quot;Bonnie şi Clyde&quot; şi &quot;Casa celor 1000 de cadavre/ House of 1000 Corpses&quot;, a murit la vârsta de 80 de ani, anunţă Variety."/>
  </head>
  <body>
    <article>
      <h1>Actorul Michael J. Pollard, cunoscut pentru rolul secundar din filmul "Bonnie şi Clyde", a murit la vârsta de 80 de ani</h1>
      <address><time datetime="2019-11-23T12:06:54+00:00">23 Nov 2019, 12:06</time> by <a rel="author">News.ro</a></address>
      <p>
        <b>Nominalizat la premiul Academiei Americane, actorul Michael J. Polland, cunoscut pentru roluri din filmele "Bonnie şi Clyde" şi "Casa celor 1000 de cadavre/ House of 1000 Corpses", a murit la vârsta de 80 de ani, anunţă Variety.</b>
      </p>
      <p>Regizorul Rob Zombie, cel care a lucrat cu Pollard la "Casa celor 1000 de corpuri", a făcut anunţul vineri, pe Facebook.</p>
      <p>"Am pierdut un alt membru al echipei noastre de la "Casa cu 1000 de corpuri". M-am trezit cu vestea că Michael J. Pollard a murit. Mi-a plăcut întotdeauna ce a făcut şi prezenţa sa unică pe ecran", a spus Zombie. "A fost unul dintre primii actori cu care am ştiut că vreau să lucrez. Ne va lipsi".</p>
      <figure>
        <img src="https://i0.1616.ro/media/2/2701/33647/19178279/2/549660-527511763933050-244046569-n.jpg?width=540"/>
      </figure>
      <p>Născut în 1939, în Passaic, Pollard a urmat cursurile Academiei Montclair şi ale Actors Studio din New York. A început să lucreze în televiziune, la finalul anilor 1950 şi a apărut în seriale precum "Lost in Space" şi "Star Trek", dar a devenit cunoscut odată cu rolul lui C. W. Moss, din "Bonnie şi Clyde", filmul din 1967 cu Warren Beatty şi Faye Dunaway.</p>
      <p>Pollard a primit o nominalizare la premiile Academiei la categoria "cel mai bun rol secundar" şi o nominalizare la premiile Bafta pentru tânără speranţă. A mai jucat în "Dirty Little Billy", "Melvin and Howard", "Roxanne" şi "Tango &amp; Cash".</p>
      <p>Recent, Pollard a apărut în filmul cult din 2003, "Casa cu 1000 de corpuri/ House of 1000 Corpses". Ultimul rol a fost în "The Woods" din 2012.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>