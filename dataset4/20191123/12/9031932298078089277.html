<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/posel-pis-nie-poparl-kandydatury-piotrowicza-czy-to-trzeba-tlumaczyc/"/>
    <meta property="og:site_name" content="Polsat News"/>
    <meta property="article:published_time" content="2019-11-23T12:32:00+00:00"/>
    <meta property="og:title" content="Poseł PiS nie poparł kandydatury Piotrowicza. &quot;Czy to trzeba tłumaczyć?&quot;"/>
    <meta property="og:description" content="Spośród wszystkich głosujących posłów klubu PiS, jedna parlamentarzystka zagłosowała przeciwko kandydaturze Stanisława Piotrowicza do Trybunału Konstytucyjnego. Troje innych posłów partii rządzącej nie głosowało w ogóle, choć w Sejmie tego dnia byli. Jednym z nich jest Andrzej Sośnierz. - Czy to trzeba tłumaczyć? Każdy musi sam to zinterpretować - powiedział &quot;Dziennikowi Zachodniemu&quot;."/>
  </head>
  <body>
    <article>
      <h1>Poseł PiS nie poparł kandydatury Piotrowicza. "Czy to trzeba tłumaczyć?"</h1>
      <address>
        <time datetime="2019-11-23T12:32:00+00:00">23 Nov 2019, 12:32</time>
      </address>
      <p>
        <b>Spośród wszystkich głosujących posłów klubu PiS, jedna parlamentarzystka zagłosowała przeciwko kandydaturze Stanisława Piotrowicza do Trybunału Konstytucyjnego. Troje innych posłów partii rządzącej nie głosowało w ogóle, choć w Sejmie tego dnia byli. Jednym z nich jest Andrzej Sośnierz. - Czy to trzeba tłumaczyć? Każdy musi sam to zinterpretować - powiedział "Dziennikowi Zachodniemu".</b>
      </p>
      <related>
        <a href="https://www.polsatnews.pl/wiadomosc/2019-11-21/czarzasty-kandydat-lewicy-przejdzie-do-drugiej-tury-wyborow-prezydenckich/"/>
      </related>
      <p>Sejm w czwartek wybrał prof. Krystynę Pawłowicz, Stanisława Piotrowicza i Jakuba Stelinę na sędziów Trybunału Konstytucyjnego. Czwartkowe głosowanie poprzedziła dyskusja - prezentację kandydatów zakłócali politycy opozycji, a kilka posłanek KO wyszło na środek sali plenarnej i wzniosło w górę karty układające się w napis "Hańba". Podczas prezentowania życiorysu Stanisława Piotrowicza posłowie opozycji skandowali: "precz z komuną".</p>
      <p>Piotrowicza poparło 230 posłów, a przeciwko jego kandydaturze głosowało 218 posłów. </p>
      <p>
        <a href="https://www.polsatnews.pl/wiadomosc/2019-11-21/pawlowicz-i-piotrowicz-wybrani-na-sedziow-trybunalu-konstytucyjnego/">
          <b>ZOBACZ: Sejm wybrał Pawłowicz, Piotrowicza i Stelinę na sędziów Trybunału Konstytucyjnego</b>
        </a>
      </p>
      <p>Pomimo dyscypliny partyjnej, przeciwko kandydaturze Piotrowicza głosowała posłanka PiS i wiceminister klimatu Małgorzata Golińska. Jak odnotowały media, parlamentarzystka została później wezwana do obecnego na sali obrad prezesa PiS Jarosława Kaczyńskiego.</p>
      <figure>
        <iframe data-src="https://twitter.com/Keicam71/status/1198131650636500992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Smutnym widokiem w sali sejmowej były połajanki M. Golińskiej przez prezesa. Pani Poseł, warto być sobą! Zapraszamy do... nas!" - napisał na Twitterze poseł Koalicji Obywatelskiej Tomasz Zimoch.</p>
      <figure>
        <iframe data-src="https://twitter.com/tzimoch/status/1197863874424451079?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pomimo pytań ze strony dziennikarzy, Golińska nie odniosła się dotąd do czwartkowego głosowania.</p>
      <p>
        <b>"Zapowiadałem, co zamierzam"</b>
      </p>
      <p>W głosowaniu nad kandydaturą Piotrowicza udziału nie wzięli Ewa Malik, Teresa Hałas, Paweł Lisiecki i Andrzej Sośnierz. Jak zauważył "Dziennik Zachodni", z tej czwórki jedynie Malik nie było tego dnia w Sejmie i jej nieobecność miała być usprawiedliwiona. </p>
      <p>Gazeta zapytała Andrzeja Sośnierza, dlaczego nie było go wówczas na sali posiedzeń. Zaledwie cztery minuty wcześniej brał bowiem udział w innym głosowaniu.</p>
      <p>- Czy to trzeba tłumaczyć? Każdy musi sam zinterpretować moją nieobecność - powiedział poseł Porozumienia, koalicjanta PiS.</p>
      <p>
        <a href="https://www.polsatnews.pl/wiadomosc/2019-10-16/ojciec-z-synem-dostali-sie-do-sejmu-w-polsat-news-spierali-sie-o-500/">
          <b>ZOBACZ: Ojciec z synem dostali się do Sejmu. W Polsat News spierali się o 500+</b>
        </a>
      </p>
      <p>Sośnierz zaprzeczył także, by i jego wezwano na partyjny "dywanik". - Nie miałem żadnych nieprzyjemności. Wcześniej zresztą zapowiadałem, co zamierzam, a czego nie zamierzam robić - dodał.</p>
      <p>Polsatnews.pl zapytał o nieobecność na sali posiedzeń Teresę Hałas i Pawła Lisickiego. "Bardzo dziękuję za zainteresowanie, ale zostawiam sprawę bez komentarza" - przekazał poseł PiS.</p>
      <p>
        <a href="https://www.polsatnews.pl/wideo/zbudowal-dom-na-dachu-bloku-panstwo-w-panstwie-w-polsacie-w-niedziele-o-godz-1930_6760263/">WIDEO - Zbudował dom... na dachu bloku! "Państwo w Państwie" w Polsacie w niedzielę o godz. 19:30</a>
      </p>
      <figure>
        <img src="https://r.dcs.redcdn.pl/http/o2/redefine/cp/f9/f9pb6qcg29otm793opfi57ziz185fq1g.jpg"/>
      </figure>
    </article>
  </body>
</html>