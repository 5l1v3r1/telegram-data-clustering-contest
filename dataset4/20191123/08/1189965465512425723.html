<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260347/eikones-katastrofis-sti-thaso-se-katastasi-ektaktis-anagkis-meta-ti-sarotiki-kakokairia"/>
    <meta property="og:site_name" content="LiFO"/>
    <meta property="article:published_time" content="2019-11-23T08:44:00+00:00"/>
    <meta property="og:title" content="Εικόνες καταστροφής στη Θάσο - Σε κατάσταση έκτακτης ανάγκης μετά τη σαρωτική κακοκαιρία"/>
    <meta property="og:description" content="Κυβερνητικό κλιμάκιο σε Θάσο και Χαλκιδική μετά τις καταστροφές"/>
  </head>
  <body>
    <article>
      <h1>Εικόνες καταστροφής στη Θάσο - Σε κατάσταση έκτακτης ανάγκης μετά τη σαρωτική κακοκαιρία</h1>
      <h2>Κυβερνητικό κλιμάκιο σε Θάσο και Χαλκιδική μετά τις καταστροφές</h2>
      <address><time datetime="2019-11-23T08:44:00+00:00">23 Nov 2019, 08:44</time> by <a rel="author">NEWSROOM</a></address>
      <p>
        <b>Δραματική είναι η κατάσταση σε πολλές περιοχές της νότιας <a href="https://www.lifo.gr/tags/%CE%98%CE%AC%CF%83%CE%BF%CF%82">Θάσου</a> όπου μετά το σαρωτικό πέρασμα της κακοκαιρίας έχουν δημιουργηθεί σημαντικά προβλήματα.</b>
      </p>
      <p>Χθες, με απόφαση του Περιφερειάρχη Ανατολικής Μακεδονίας και Θράκης Χρήστου Μέτιου, έξι περιοχές του νησιού κηρύχθηκαν σε κατάσταση έκτακτης ανάγκης, μετά από σχετικό αίτημα που υπέβαλε ο νησιωτικός δήμος.</p>
      <p>Το τελευταίο 24ωρο, δρόμοι έχουν μετατραπεί σε ορμητικούς χειμάρρους παρασύροντας αυτοκίνητα και ότι άλλο βρεθεί στο διάβα τους, ρέματα και αρδευτικά κανάλια έχουν υπερχειλίσει, πολλά σημεία του οδικού δικτύου δεν είναι προσβάσιμα, ενώ χρειάστηκε η συνδρομή της Πυροσβεστικής Υπηρεσίας προκειμένου να απεγκλωβιστούν κάτοικοι σε οικισμούς όπου το νερό μπήκε κυριολεκτικά μέσα στα σπίτια τους και ήταν αδύνατη η μετακίνησή τους.</p>
      <figure>
        <iframe src="https://www.youtube.com/embed/pSd5F8DU61c" width="560" height="315" data-service="Youtube" scrolling="no"/>
      </figure>
      <p>Πολλές παραλίες θυμίζουν βομβαρδισμένα τοπία, κατολισθήσεις υπάρχουν σε πολλά σημεία του οδικού δικτύου, ενώ τα ορμητικά νερά έχουν προκαλέσει μεγάλες και εκτεταμένες ζημιές σε επιχειρήσεις και κατοικίες. Τις επόμενες ώρες αναμένεται να φτάσουν στο νησί ενισχύσεις από την Καβάλα με άντρες, οχήματα και άλλα μηχανήματα της Πυροσβεστικής Υπηρεσίας σε μια προσπάθεια να αντιμετωπιστούν τα μεγάλα προβλήματα που δημιουργεί η κακοκαιρία στο νησί.</p>
      <p>Για πρωτοφανή βροχή κάνει λόγο ο δήμαρχος Θάσου Λευτέρης Κυριακίδης μιλώντας στο ΑΠΕ - ΜΠΕ, υπογραμμίζοντας ότι αύριο το πρωί αναμένονται και μηχανήματα του Στρατού και της Περιφέρειας Α.Μ.Θ. προκειμένου να ξεκινήσει μια πρώτη προσπάθεια αποκατάστασης των ζημιών.</p>
      <p>Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού . Ο ίδιος σημείωσε πως το τελευταίο 48ωρο το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <figure>
        <iframe src="https://www.youtube.com/embed/hvE7Q12kGEE" width="560" height="315" data-service="Youtube" scrolling="no"/>
      </figure>
      <p>Ο κ. Κυριακίδης εκτιμά ότι η μεγάλη φωτιά του 2016 αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος.</p>
      <p>Ο δήμος Θάσου συνιστά αποφυγή μετακινήσεων στο σύνολο του οδικού δικτύου του νησιού και καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου.<br/>Από το πρωί δεν εκτελούνται τα ακτοπλοϊκά δρομολόγια από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</p>
      <figure>
        <img src="https://www.lifo.gr/uploads/image/1570973/thasos-plimmyra-02.jpg"/>
      </figure>
      <p>
        <b>Κυβερνητικό κλιμάκιο στη Θάσο</b>
      </p>
      <p>Με εντολή του πρωθυπουργού, Κυριάκου Μητσοτάκη, Κυβερνητικό Κλιμάκιο με επικεφαλής τον υπουργό Εθνικής 'Αμυνας, Νίκο Παναγιωτόπουλο και τον υφυπουργό Εσωτερικών, Θεόδωρο Λιβάνιο, μεταβαίνει σήμερα στην Χαλκιδική και στην Θάσο.</p>
      <p>Μαζί τους μεταβαίνουν, ο γενικός γραμματέας Πολιτικής Προστασίας, Νίκος Χαρδαλιάς, ο γενικός γραμματέας Υποδομών, Γεώργιος Καραγιάννης, ο γενικός γραμματέας Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας και ο υπαρχηγός Επιχειρήσεων του Πυροσβεστικού Σώματος, αντιστράτηγος Στέφανος Κολοκούρης.</p>
      <p>Η αποστολή θα μεταβεί με ελικόπτερο του Πυροσβεστικού Σώματος και θα προσεγγίσει στις 8.30 την περιοχή Ολυμπιάδα Χαλκιδικής (Δημοτικό Γήπεδο) και στις 10.45 την νήσο Θάσο (Γήπεδο Λιμένα).</p>
    </article>
  </body>
</html>