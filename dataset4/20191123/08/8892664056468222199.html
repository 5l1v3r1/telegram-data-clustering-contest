<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sztarvilag/sztarsztorik/jordan-tamas-nem-fel-a-halaltol/r68nlye"/>
    <meta property="og:site_name" content="Blikk.hu"/>
    <meta property="article:published_time" content="2019-11-23T08:11:00+00:00"/>
    <meta property="og:title" content="Jordán Tamás nem fél a haláltól: &quot;Tudom, hogy bármikor mindennek vége szakadhat&quot;"/>
    <meta property="og:description" content="Jordán Tamás őszintén beszélt arról, hogy szerinte hogyan is lehet elfogadni a halál közeledését: elmondása szerint már évek óta igyekszik megbarátkozni az elmúlás gondolatával."/>
  </head>
  <body>
    <article>
      <h1>Jordán Tamás nem fél a haláltól: "Tudom, hogy bármikor mindennek vége szakadhat"</h1>
      <address><time datetime="2019-11-23T08:11:00+00:00">23 Nov 2019, 08:11</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Jordán Tamás őszintén beszélt arról, hogy szerinte hogyan is lehet elfogadni a halál közeledését: elmondása szerint már évek óta igyekszik megbarátkozni az elmúlás gondolatával.</b>
        </i>
      </p>
      <p>A <a href="https://24.hu/kultura/2019/11/23/jordan-tamas-interju/">24.hu</a>-nak adott interjújában Jordán Tamás a színházon és a politikán kívül többek között arról is mesélt, mennyire foglalkoztatja őt a kora illetve az egészsége. A szombathelyi Weöres Sándor Színház igazgatója 76. életévét is betöltötte, s mint azt elárulta: ugyan cukorbeteg, az egészségi állapotával nincsen baj, de nem is jár orvoshoz, mert nem szeretne tudni semmiről.</p>
      <p><b>- Az embernek óhatatlanul is eszébe jut a kora, én úgy vagyok vele, hogy a halállal minél hamarabb jó barátságot kell kötnöm. Ezt a barátkozást már hetvenéves koromban elkezdtem</b> - mondta a 24.hu-nak Jordán Tamás, aki a halállal való barátkozás alatt azt érti, hogy Szókratész görög filozófus szavait ismételgeti az elmúlásról.</p>
      <p><b>- Azért csinálom, hogy megszokjam a gondolatát, ne tartsam az élettől idegennek a halált, és elfogadjam, hogy ez egyszer be fog következni. És amikor közeledni kezd, ne tartsam ijesztőnek, hanem természetesnek. </b>Nagyon jó génjeim vannak szerencsére, anyukám most töltötte be a századik életévét. Amellett nem szabad elmenni, hogy én persze nem olyan életet éltem, mint ő. De hát valami csak megmaradt. Nem mindenki mondhatja el, hogy ilyen idős korában komoly terveket szövöget, amik öt-hat évvel későbbre szólnak. De tudom, hogy bármikor mindennek vége szakadhat - tette hozzá a Kossuth- és Jászai Mari-díjas színész.</p>
    </article>
  </body>
</html>