<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/world/samoa-nekra-19-paidia-kato-ton-5-eton-apo-epidimia-ilaras/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T08:49:36+00:00"/>
    <meta property="og:title" content="Σαμόα : Νεκρά 19 παιδιά κάτω των 5 ετών από επιδημία ιλαράς"/>
    <meta property="og:description" content="Η κυβέρνηση έχει εντοπίσει 1.644 ύποπτα κρούσματα ιλαράς, αριθμός υπερδιπλάσιος σε σχέση με την προηγούμενη εβδομάδα, ενώ οι θάνατοι αυξήθηκαν από 6 σε 20, όπως ανακοίνωσε χθες. Όλοι οι θάνατοι εκτός από έναν αφορούν παιδιά μικρότερα των 5 ετών."/>
  </head>
  <body>
    <article>
      <h6 class="kicker">Πραγματική τραγωδία</h6>
      <h1>Σαμόα : Νεκρά 19 παιδιά κάτω των 5 ετών από επιδημία ιλαράς</h1>
      <h2>Η κυβέρνηση έχει εντοπίσει 1.644 ύποπτα κρούσματα ιλαράς, αριθμός υπερδιπλάσιος σε σχέση με την προηγούμενη εβδομάδα, ενώ οι θάνατοι αυξήθηκαν από 6 σε 20, όπως ανακοίνωσε χθες. Όλοι οι θάνατοι εκτός από έναν αφορούν παιδιά μικρότερα των 5 ετών.</h2>
      <address><time datetime="2019-11-23T08:49:36+00:00">23 Nov 2019, 08:49</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Οι θάνατοι από ιλαρά, κυρίως μεταξύ των μικρών παιδιών, έχουν υπερτριπλασιαστεί την τελευταία εβδομάδα στο μικρό νησί Σαμόα του Ειρηνικού Ωκεανού και έχουν φτάσει τους 20, ανακοίνωσε η κυβέρνηση οκτώ ημέρες αφού κήρυξε κατάσταση έκτακτης ανάγκης λόγω της επιδημίας.</p>
      <p>Το μικρό νησί των 200.000 κατοίκων βρίσκεται μεταξύ Χαβάης και Νέας Ζηλανδίας. Στα τέλη Οκτωβρίου, μετά τους πρώτους θανάτους, ανακοίνωσε ότι έχει ξεσπάσει επιδημία ιλαράς.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Ράγισε» καρδιές το γράμμα 7χρονης στον Άη Βασίλη</a>
      </p>
      <p>Η κυβέρνηση έχει εντοπίσει 1.644 ύποπτα κρούσματα ιλαράς, αριθμός υπερδιπλάσιος σε σχέση με την προηγούμενη εβδομάδα, ενώ οι θάνατοι αυξήθηκαν από 6 σε 20, όπως ανακοίνωσε χθες. Όλοι οι θάνατοι εκτός από έναν αφορούν παιδιά μικρότερα των 5 ετών.</p>
      <p>Οι αρχές έχουν κηρύξει κατάσταση έκτακτης ανάγκης στην προσπάθειά τους να περιορίσουν την επέκταση της επιδημίας, ξεκινώντας ένα πρόγραμμα αναγκαστικού εμβολιασμού, κλείνοντας τα σχολεία και απαγορεύοντας τις δημόσιες συγκεντρώσεις για τα παιδιά.</p>
      <p>Μέλη της Unicef έχουν παραδώσει 110.500 δόσεις του εμβολίου κατά της ιλαράς αυτή την εβδομάδα σε όλη τη Σαμόα σε μια προσπάθεια να ενισχύσουν τις προσπάθειες της κυβέρνησης για εμβολιασμό, επεσήμανε η υπηρεσία του ΟΗΕ σε ανακοίνωσή της.</p>
      <p>Επιδημίες ιλαράς έχουν επίσης καταγραφεί στην Τόνγκα και τα νησιά Φίτζι, αν και είναι λιγότερο σοβαρές ενώ μέχρι στιγμής δεν έχουν υπάρξει θάνατοι, χάρη κυρίως στο μεγαλύτερο ποσοστό εμβολιασμένου πληθυσμού.</p>
      <p>Αυστραλία και Νέα Ζηλανδία έχουν στείλει ομάδες ειδικών και εξοπλισμό προκειμένου να βοηθήσουν τις αρχές της Σαμόα, ανακοίνωσε το υπουργείο Εξωτερικών της μικρής αυτής χώρας.</p>
      <p>Η Unicef εκτιμά το ποσοστό εμβολιασμού κατά της ιλαράς στη Σαμόα στο 28% με 40%, ενώ στην Τόνγκα και τα Φίτζι φτάνει το 99% και 81% αντίστοιχα.</p>
      <p>Το πρόγραμμα εμβολιασμού στη Σαμόα είχε ανασταλεί για μικρό χρονικό διάστημα πέρυσι μετά τον θάνατο δύο βρεφών αφού τους χορηγήθηκε το εμβόλιο κατά της ιλαράς. Ωστόσο οι έρευνες που διεξήχθησαν για τα δύο αυτά περιστατικά κατέληξαν στο συμπέρασμα ότι για τους θανάτους δεν ευθυνόταν το εμβόλιο, αλλά ο τρόπος που το είχαν προετοιμάσει οι νοσοκόμες προτού το χορηγήσουν.</p>
      <p>Η επιδημία ιλαράς στην περιοχή του Ειρηνικού Ωκεανού αποτελεί μέρος μιας παγκόσμιας αύξησης των κρουσμάτων της ασθένειας σε όλο τον κόσμο, με τον Παγκόσμιο Οργανισμό Υγείας να καταγράφει τριπλάσια κρούσματα μέχρι στιγμής το 2019 σε σχέση με το 2018.</p>
      <p>Ο ΠΟΥ επισημαίνει ότι αν και η παραπληροφόρηση έχει κάνει τους γονείς να διστάζουν ολοένα και περισσότερο να εμβολιάζουν τα παιδιά τους, η αύξηση των κρουσμάτων σε κάποιες χώρες οφείλεται και στην κακή κατάσταση των υπηρεσιών υγείας, όπως και στις συγκρούσεις ή τις φυσικές καταστροφές που δεν επιτρέπουν την πρόσβαση σε αυτές.</p>
      <p>Πηγή ΑΠΕ-ΜΠΕ</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>