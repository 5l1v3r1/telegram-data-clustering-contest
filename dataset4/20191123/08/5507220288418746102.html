<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188273/"/>
    <meta property="og:site_name" content="Janam TV"/>
    <meta property="article:published_time" content="2019-11-23T08:33:42+00:00"/>
    <meta property="og:title" content="ഝാര്‍ഖണ്ഡ് നിയമസഭാ തെരഞ്ഞെടുപ്പ് : മുന്‍ മണിപ്പൂര്‍ പോലീസ് മേധാവി സുരക്ഷാ നിരീക്ഷകന്‍"/>
    <meta property="og:description" content="ന്യൂഡല്‍ഹി: ഝാര്‍ഖണ്ഡ് നിയമസഭാതെരഞ്ഞെടുപ്പിന്റെ സുരക്ഷാ കാര്യങ്ങളുടെ കേന്ദ്രനിരീക്ഷകനായി മണിപ്പൂര്‍ മുന്‍ പോലീസ് മേധാവിയെ ദേശീയ തെരഞ്ഞെടുപ്പ് കമ്മീഷന്‍"/>
  </head>
  <body>
    <article>
      <h1>ഝാര്‍ഖണ്ഡ് നിയമസഭാ തെരഞ്ഞെടുപ്പ് : മുന്‍ മണിപ്പൂര്‍ പോലീസ് മേധാവി സുരക്ഷാ നിരീക്ഷകന്‍</h1>
      <address><time datetime="2019-11-23T08:33:42+00:00">23 Nov 2019, 08:33</time> by <a rel="author">Janam TV Web Desk</a></address>
      <p>ന്യൂഡല്‍ഹി: ഝാര്‍ഖണ്ഡ് നിയമസഭാതെരഞ്ഞെടുപ്പിന്റെ സുരക്ഷാ കാര്യങ്ങളുടെ കേന്ദ്രനിരീക്ഷകനായി മണിപ്പൂര്‍ മുന്‍ പോലീസ് മേധാവിയെ ദേശീയ തെരഞ്ഞെടുപ്പ് കമ്മീഷന്‍ ചുമതലപ്പെടുത്തി. മുന്‍ ഡയറക്ടര്‍ ജനറല്‍ മൃണാല്‍ കാന്തി ദാസിനെയാണ് നിയോഗിച്ചിരിക്കുന്നത്. കമ്യൂണിസ്റ്റ് ഭീകരരുടെ നിരന്തര ഭീഷണിയുള്ള പ്രദേശങ്ങളെ പ്രത്യേകം തിരിച്ചുള്ള സുരക്ഷാ സംവിധാനമാണ് തെരഞ്ഞെടുപ്പ് കമ്മീഷന്‍ നിര്‍ദ്ദേശിച്ചിരിക്കുന്നത്.</p>
      <p>‘ ഝാര്‍ഖണ്ഡിന്റെ മൊത്തം സുരക്ഷയ്ക്കും തെരഞ്ഞെടുപ്പിനും കമ്യൂണിസ്റ്റ് ഭീകരത വെല്ലുവിളിയാണ്. റാഞ്ചിയിലെത്തിയ എം.കെ.ദാസ് ഇന്നു തന്നെ സംസ്ഥാനത്തെ സുരക്ഷാ ഉദ്യോഗസ്ഥരുടെ യോഗം നടത്തും’ തെരഞ്ഞെടുപ്പ് കമ്മീഷന്‍ പത്രക്കുറിപ്പിലൂടെ അറിയിച്ചു.</p>
      <p>അഞ്ചു ഘട്ടങ്ങളിലായിട്ടാണ് ഝാര്‍ഖണ്ഡിലെ തെരഞ്ഞെടുപ്പ് തീരുമാനിച്ചിരിക്കുന്നത്. ആദ്യഘട്ടം നവംബര്‍30നാണ് നടക്കുക. രണ്ടാംഘട്ടം ഡിസംബര്‍ 6നും മൂന്ന് ,നാല്, അഞ്ച് ഘട്ടങ്ങള്‍ യഥാക്രമം 12, 16, 20 തീയതികളിലും നടക്കും. ഫലപ്രഖ്യാപനം 23-ാം തീയതിയാണെന്നും തെരഞ്ഞെടുപ്പ് കമ്മീഷന്‍ അറിയിച്ചു.</p>
    </article>
  </body>
</html>