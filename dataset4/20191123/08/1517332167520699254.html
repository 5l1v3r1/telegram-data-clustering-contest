<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/ancona-trovato-in-mare-il-corpo-senza-vita-di-una-ragazza-di-30-anni/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T08:07:25+00:00"/>
    <meta property="og:title" content="Ancona, trovato in mare il corpo senza vita di una ragazza di 30 anni"/>
    <meta property="og:description" content="Il corpo della trentenne è stato trovato la scorsa notte intorno alle 4 e 30 nei pressi del cantiere navale Palumbo Superyachts - Isa di Ancona nella zona che, a nord del porto storico, precede quello turistico. Il cadavere è stato poi ripescato dai sommozzatori dei vigili del fuoco. Verranno disposti accertamenti per chiarire le cause del decesso."/>
  </head>
  <body>
    <article>
      <h1>Ancona, trovato in mare il corpo senza vita di una ragazza di 30 anni</h1>
      <h2>Il corpo della trentenne è stato trovato la scorsa notte intorno alle 4 e 30 nei pressi del cantiere navale Palumbo Superyachts – Isa di Ancona nella zona che, a nord del porto storico, precede quello turistico. Il cadavere è stato poi ripescato dai sommozzatori dei vigili del fuoco. Verranno disposti accertamenti per chiarire le cause del decesso.</h2>
      <address><time datetime="2019-11-23T08:07:25+00:00">23 Nov 2019, 08:07</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Il cadavere di una ragazza 30enne di origine irlandese è stato trovato in mare intorno alle 4.20 nei pressi del cantiere navale Palumbo Superyachts – Isa di Ancona nella zona che, a nord del porto storico, precede quello turistico.  A notare il corpo senza vita in acqua sono state alcune persone, che hanno immediatamente dato l'allarme alle forze dell'ordine. Il cadavere è stato poi ripescato dai sommozzatori dei vigili del fuoco. Non si conoscono ancora le cause della morte e sul posto è atteso il pubblico ministero che verosimilmente disporrà gli accertamenti del caso. Sono intervenuti anche i pompieri di Ancona centrale e distaccamento porto, oltre ai sanitari della Croce gialla, automedica del 118 e alla capitaneria di porto.</p>
      <p><b>Stando a quanto accertato la vittima era membro dell'equipaggio di un maxi-yacht da 52 metri che si trova ormeggiato nella banchina</b> del cantiere Isa, che ha costruito la barca, per una riparazione ai motori. Quando è stato ritrovato, secondo le prime informazioni, il cadavere non presentava ferite che potessero far pensare a violenze. La vittima aveva trascorso la serata in una discoteca sul porticciolo turistico insieme al resto dell'equipaggio (5-6 persone) ed era tornata prima degli altri nell'imbarcazione dove tutti pernottavano. Quando anche i suoi colleghi, intorno alle 2.30, sono rientrati nello yacht, hanno trovato la sua borsa sulla scaletta per poi lanciare l'allarme: una prima ipotesi è che sia scivolata, salendo sulla stretta scaletta tra il molo e la chiglia dell'imbarcazione, finendo in mare. Le indagini per fare piena luce sulla morte della trentenne sono coordinate dal pm di Ancona Irene Bilotta, che si trova a bordo del maxi-yacht per un primo sopralluogo.</p>
    </article>
  </body>
</html>