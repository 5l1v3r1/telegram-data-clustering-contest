<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200605/%D8%A2%DA%98%D8%A7%D9%86%D8%B3%D9%87%D8%A7%DB%8C-%D8%A7%D8%B7%D9%84%D8%A7%D8%B9%D8%A7%D8%AA%DB%8C-%D8%A7%D9%86%DA%AF%D9%84%DB%8C%D8%B3-%D8%B3%D8%A7%D9%84-%DB%B2%DB%B0%DB%B1%DB%B6-%D8%A7%D8%B2-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D9%85%D8%B4%DA%A9%D9%88%DA%A9-%D8%AA%D8%B1%D8%A7%D9%85%D9%BE-%D9%88-%D8%B1%D9%88%D8%B3%DB%8C%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T08:22:40+00:00"/>
    <meta property="og:title" content="آژانسهای اطلاعاتی انگلیس سال ۲۰۱۶ از ارتباطات مشکوک ترامپ و روسیه اطلاع داشتند"/>
    <meta property="og:description" content="یک کتاب جدید فاش ساخت، آژانسهای اطلاعاتی انگلیس چند سال پیش از این موضوع اطلاع پیدا کرده بودند که دونالد ترامپ &quot;ارتباطات مشکوک&quot; با روسیه دارد اما دولت ترزا می از جمله بوریس جانسون که قبلا در این دولت وزیر خارجه بود، از ترس ناراحت کردن رئیس جمهور آمریکا از پیگیری این مساله خودداری کردند."/>
  </head>
  <body>
    <article>
      <h6 class="kicker">بر اساس مطالب یک کتاب جدید؛</h6>
      <h1>آژانسهای اطلاعاتی انگلیس سال ۲۰۱۶ از ارتباطات مشکوک ترامپ و روسیه اطلاع داشتند</h1>
      <address><time datetime="2019-11-23T08:22:40+00:00">23 Nov 2019, 08:22</time> by <a rel="author">علی مدنی</a></address>
      <p>یک کتاب جدید فاش ساخت، آژانسهای اطلاعاتی انگلیس چند سال پیش از این موضوع اطلاع پیدا کرده بودند که دونالد ترامپ "ارتباطات مشکوک" با روسیه دارد اما دولت ترزا می از جمله بوریس جانسون که قبلا در این دولت وزیر خارجه بود، از ترس ناراحت کردن رئیس جمهور آمریکا از پیگیری این مساله خودداری کردند.</p>
      <p>به گزارش ایسنا، به نوشته روزنامه گاردین، در این کتاب با عنوان "جرمی که پیشرفت می‌کند" و قرار است چند روز دیگر در آمریکا و انگلیس به بازار عرضه شود نوشته شد، سرویس اطلاعات خارجی انگلیس (MI۶) در سال ۲۰۱۶ از این موضوع اطلاع یافته بود که "ارتباطاتی مشکوک" میان کمپین انتخاباتی دونالد ترامپ و روسیه وجود دارد. این کتاب توسط گلن سیمپسون و پیتر فریچ، بنیانگذاران شرکت تحقیقاتی Fusion GPS واقع در واشنگتن نوشته شده است.</p>
      <p>نام این شرکت قبلا در جریان جنجال مربوط به انتشار پرونده یک مامور اطلاعاتی سابق انگلیسی به نام کریستوفر استیل درباره مسائل مربوط به ارتباط ترامپ و روسیه مطرح شده بود.</p>
      <p>آنها در کتاب جدیدشان نقل قولهای متعددی از کریستوفر استیل داشته اند. او روسها را به عنوان "رقبایی قدرتمند" و برخوردار از موهبت فریبکاری توصیف کرده و گفته است: دست کم گرفتن آنها خطرناک است.</p>
      <p>استیل در پرونده‌اش درباره ارتباطات ترامپ و روسیه با استناد به شبکه منابعش تصریح کرده، حکومت ولادیمیر پوتین دست کم برای مدت پنج سال ارتباطاتش با ترامپ را توسعه داده و از مسائل رسواکننده کافی برای باج گرفتن از ترامپ اطلاع یافته است.</p>
      <p>بر طبق کتاب مذکور، نتیجه‌گیری های کریستوفر استیل در گزارشش باعث به صدا در آمدن زنگ خطر برای دفتر تحقیقات فدرال آمریکا (اف.بی.آی) و دولت انگلیس شده است. او در ادامه چارلز فار، رئیس کمیته اطلاعاتی مشترک این کشور را در روزهای بعد از پیروزی دونالد ترامپ در انتخابات ریاست جمهوری ۲۰۱۶ در جریان ارتباطات مشکوک ترامپ با روسیه قرار داده است و به گفته استیل، فار این پرونده را بسیار جدی گرفته است. فار در ادامه موضوع را به اندرو پارکر، رئیس وقت سرویس اطلاعات داخلی انگلیس (MI۵ ) و "کلیت کابینه" قرار داده است.در دسامبر ۲۰۱۶ استیل همچنین با ریچارد دیرلاو، رئیس وقت MI۶ که  قبلا رئیس کریستوفر استیل هم بوده، در محل "باشگاه گریک" دیدار کرد. بر اساس مطالب کتاب مذکور، استیل در این دیدار دیرلاو را قدم به قدم در جریان محتوای جنجالی پرونده خود قرار داده و دیرلاو نیز این پرونده را "معتبر" تشخیص داده است.</p>
      <p>در این کتاب نوشته شد: دیرلاو یک موضوع تعجب برانگیز را به استیل گفت. او گفت که از قبل از سوءظنهای دولت انگلیس درباره ارتباطات میان روسیه و اعضای کمپین انتخاباتی ترامپ خبر داشته است اما این دولت انگلیس بوده که در یک تصمیم سیاسی نخواسته این مساله را بیشتر پیگیری کند.</p>
      <p>در ادامه این کتاب آمده است: این خبر باعث آزردگی خاطر استیل شد و همزمان دیدگاه او درباره قوی بودن استدلالهای گزارشش را تقویت کرد. استیل در ادامه از خود پرسید، اگر MI۶ به این باور رسیده بوده رئیس آتی دولت آمریکا به عنوان همپیمان ارشد انگلیس در جهان در حقیقت تحت نفوذ مسکو قرار گرفته پس چرا دولت انگلیس به این مساله نمی‌پردازد؟</p>
      <p>در آن زمان بوریس جانسون وزیر خارجه دولت انگلیس بود. جانسون کسی است که تا کنون از ترامپ قاطعانه در مقاطع مختلف از جمله در جریان استعفای اجباری کیم داروچ، سفیر سابق انگلیس در آمریکا به سبب به بیرون درز کردن اسناد دیپلماتیک رسواکننده علیه کاخ سفید، حمایت کرده است.</p>
      <p>جانسون پیشر مدعی شده بود که هیچ سند و مدرکی دال بر مداخله روسیه در امور داخلی انگلیس وجود ندارد و اخیرا هم تصمیمش برای خودداری از انتشار گزارش کمیته اطلاعات و امنیت پارلمان کشورش درباره مداخله روسیه در امور انگلیس را عادی دانست.</p>
      <p> با این حال نویسندگان کتاب مذکور بر خلاف دیدگاه جانسون نوشته اند، روسیه به دنبال ایجاد بی ثباتی در عرصه سیاست اروپا درست طبق همان شیوه مداخله‌اش در امور آمریکا است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98062411122/%D9%87%D8%B4%D8%AF%D8%A7%D8%B1-%D9%86%D8%B3%D8%A8%D8%AA-%D8%A8%D9%87-%D8%AC%D8%A7%D8%B3%D9%88%D8%B3%DB%8C-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%DA%A9%D9%88%D8%B1%D8%A8%DB%8C%D9%86-%D8%A8%D8%B1%D8%A7%DB%8C-%D8%A7%DB%8C%D8%B1%D8%A7%D9%86-%D9%88-%D8%B1%D9%88%D8%B3%DB%8C%D9%87"/>
        <a href="https://www.isna.ir/news/98061105679/%D8%A7%D8%B3%DA%A9%D8%A7%D8%B1%D8%A7%D9%85%D9%88%DA%86%DB%8C-%D8%A8%D9%88%D8%B1%DB%8C%D8%B3-%D8%A8%D9%87-%D8%A7%DB%8C%D9%86-%D8%AC%D9%88%D8%AC%D9%87-%D8%AA%DB%8C%D8%BA%DB%8C-%D9%86%D8%A7%D8%B1%D9%86%D8%AC%DB%8C-%D8%A7%D8%B9%D8%AA%D9%85%D8%A7%D8%AF-%D9%86%DA%A9%D9%86"/>
        <a href="https://www.isna.ir/news/98023015853/%D9%BE%D8%B1%D9%88%D9%86%D8%AF%D9%87-%D8%AA%D8%B1%D8%A7%D9%85%D9%BE-%D8%B1%D9%88%DB%8C-%D9%85%DB%8C%D8%B2-%D8%B3%D8%B1%D8%A7%D9%86-%D8%A7%D8%B7%D9%84%D8%A7%D8%B9%D8%A7%D8%AA%DB%8C-%D8%A7%D9%86%DA%AF%D9%84%DB%8C%D8%B3-%D9%BE%DB%8C%D8%B4-%D8%A7%D8%B2-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%B4%D8%AF%D9%86%D8%B4"/>
      </related>
    </article>
  </body>
</html>