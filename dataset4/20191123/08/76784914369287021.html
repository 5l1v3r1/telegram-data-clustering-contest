<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/motorsport/2019/11/23/wtcr_volkswagen_kiszallas_elektromos_versenyautok/"/>
    <meta property="og:site_name" content="Index.hu"/>
    <meta property="article:published_time" content="2019-11-23T08:15:00+00:00"/>
    <meta property="og:title" content="WTCR: kiszáll egy gyártó, átalakulás jöhet"/>
    <meta property="og:description" content="A Volkswagen többé nem gyárt belső égésű motorral hajtott versenyautókat."/>
  </head>
  <body>
    <article>
      <h1>WTCR: kiszáll egy gyártó, átalakulás jöhet</h1>
      <address><time datetime="2019-11-23T08:15:00+00:00">23 Nov 2019, 08:15</time> by <a rel="author" href="https://index.hu/szerzo/koroknai_gergely" target="_blank">-kg-</a></address>
      <p>Pénteken, némileg váratlanul közölte a Volkswagen, hogy felszámolja a TCR-versenyautós programját, és a jövőben semmilyen belső égésű motorral hajtott versenyautót nem gyárt, csak az elektromos sorozatokra fókuszál. A már legyártott TCR-kategóriás Golf GTI-khez biztosítja az alkatrészellátást, új fejlesztéssel viszont már nem jelentkeznek, ami egyben azt is jelenti, hogy a WTCR, vagyis a túraautó-világkupa szinte biztosan elveszít egy gyártót jövőre a VW kiszállásával.</p>
      <p>A német autógyártó bejelentése azért meglepő, mert kevesebb mint egy héttel korábban erősítették meg a TouringCarTimes szaklapnak, hogy már javában folyik a Golf GTI TCR következő generációs autójának tesztje.</p>
      <p>A gyári kiszállással ugyan lesz, lenne lehetőség arra, hogy egy privát csapat Volkswagennel folytassa a WTCR-ben 2020-ban, ám új fejlesztések nélkül nem lenne értelme egy nem versenyképes autóval indulni.</p>
      <figure>
        <img src="https://kep.cdn.indexvas.hu/1/0/3048/30481/304815/30481577_3ffcf34a7bf3fd988c74c5fb21826344_wm.jpg"/>
        <figcaption>
          <cite>Fotó: Clement Marin / FIA WTCR / DPPI Media</cite>
        </figcaption>
      </figure>
      <p>Ez felveti az a kérdést is, hogy mi lesz a márka négy WTCR-pilótájának, Rob Huffnak, Mehdi Bennaninak, Johan Kristofferssonnak és Benjamin Leuchternek a sorsa. Amikor legutóbb felmerült a VW esetleges kiszállása, félhivatalos álláspont szerint úgy tekintettek a négyesre, mint akinek az év végén lejár a szerződése, vagyis szabadon igazolhatnak, ahova szeretnének.</p>
      <p>Már pedig a négyesből legalább a korábbi világbajnok Rob Huff, és amennyiben maradna a WTCR-ben, a kétszeres ralikrossz-világbajnok Kristoffersson iránt nagy lesz a kereslet a gyári támogatással versenyző csapatoknál.</p>
    </article>
  </body>
</html>