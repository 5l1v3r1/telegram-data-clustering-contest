<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/prague-lions-parkur-anna-kellnerova-o2-arena-semifinale_1911230855_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T08:55:00+00:00"/>
    <meta property="og:title" content="V semifinále elitního světového seriálu v parkuru Prague Lions neuspěli. Byli příliš pomalí"/>
    <meta property="og:description" content="Výjimečně vyrovnaný souboj parkurových týmů viděli diváci v pražské O2 aréně při semifinále elitního světového seriálu. Domácí celek Prague Lions se nakonec do finále těsně nedostal."/>
  </head>
  <body>
    <article>
      <h1>V semifinále elitního světového seriálu v parkuru Prague Lions neuspěli. Byli příliš pomalí</h1>
      <address><time datetime="2019-11-23T08:55:00+00:00">23 Nov 2019, 08:55</time> by <a rel="author">Jakub Marek</a></address>
      <p>
        <b>Domácí tým Prague Lions do finále elitní světové parkurové soutěže nepostoupil. V pražské O2 aréně skončil v dramatickém semifinále na sedmém místě, přestože jeho jezdci udělali na těžké trati dohromady jen dvě chyby. Při výjimečné vyrovnanosti celků ale rozhodovala rychlost na trati.</b>
      </p>
      <p>Prague Lions jeli hned jako druzí a dvě shozené překážky by třeba loni na postup do finále stačily, ale manažerka týmu Jessica Kürtenová už tušila, že tentokrát bude nejspíš velkou roli hrát i čas.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/jezdectvi-parkour-kone-global-champions-anna-kellnerova-jessica-springsteenova_1911211525_and"/>
      </related>
      <p>„Máme zatím nejpomalejší čas s osmi trestnými body. Rozhodli jsme se, že nepojedeme kratší cestou a nebudeme riskovat rychlý obrat. Jezdci se v něm necítí moc komfortně. Takže jsme se shodli na tom, že pojedeme okolo a zaměříme se na to, abychom co nejmíň chybovali. Dvě shozené překážky je skvělý výkon na tak těžké trati, ale uvidíme, jestli ten čas bude stačit na postup,“ řekla těsně po jízdě Radiožurnálu.</p>
      <p>Nakonec to na postup nestačilo, ale že to bude až tak těsné, ani Kürtenová netušila. Na druhém až sedmém místě se totiž seřadily týmy s osmi trestnými body a rozhodovalo tak pomocné kritérium – součet časů.</p>
      <p>„Musím říct, že když jsme ten parkur dojeli, tak jsem tomu věřila. Pamatovala jsem si, jak byly kvalifikace minulý rok strašně těžké a jak tam přicházely chyby. Doufala jsem, že to zvládneme, ale bohužel náš čas kvůli taktice, pro kterou se kluci rozhodli, byl nejpomalejší a tím pádem to nevyšlo,“ mrzelo Annu Kellnerovou.</p>
      <p>Ta soupeření svých kolegů z týmu sledovala jen zpoza kolbiště kvůli doléčení zranění a Prague Lions nakonec chyběla na finálovou šestici 1,02 sekundy.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/parkur-anna-kellnerova-kun-zraneni-lecba_1910161315_mim"/>
        <a href="https://www.irozhlas.cz/sport/ostatni-sporty/prague-playoffs-parkur-kone-prague-lions_1812151532_bor"/>
        <a href="https://www.irozhlas.cz/sport/ostatni-sporty/parkur-golden-champions-league-prague-lions-ales-opatrny_1812150846_tat"/>
      </related>
    </article>
  </body>
</html>