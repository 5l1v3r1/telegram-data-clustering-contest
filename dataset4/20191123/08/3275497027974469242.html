<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342636/apple-build-campus-austin-texas/"/>
    <meta property="og:site_name" content="زومیت"/>
    <meta property="article:published_time" content="2019-11-23T08:50:00+00:00"/>
    <meta property="og:title" content="پردیس جدید اپل با سرمایه‌گذاری یک میلیارد دلاری در تگزاس احداث می‌شود"/>
    <meta property="og:description" content="اپل قصد دارد با سرمایه‌گذاری یک‌میلیارددلاری پردیس بزرگ جدیدی در آستین تگزاس راه‌اندازی کند. "/>
  </head>
  <body>
    <article>
      <h1>پردیس جدید اپل با سرمایه‌گذاری یک میلیارد دلاری در تگزاس احداث می‌شود</h1>
      <address><time datetime="2019-11-23T08:50:00+00:00">23 Nov 2019, 08:50</time> by <a rel="author" href="http://www.zoomit.ir/user/tina_pourshahid/" target="_blank">تینا پورشاهید</a></address>
      <p>اپل قصد دارد با سرمایه‌گذاری یک‌میلیارددلاری پردیس بزرگ جدیدی در آستین تگزاس راه‌اندازی کند. </p>
      <hr/>
      <p>براساس آخرین اخبار، قرار است <i>دونالد ترامپ</i>، رئیس‌جمهور آمریکا و <i>تیم کوک</i>، مدیرعامل <a href="https://www.zoomit.ir/apple/">اپل</a>، در تگزاس آمریکا یکدیگر را ملاقات کنند. هم‌زمان با رسانه‌ای‌شدن خبر این ملاقات، تیم کوک اعلام کرد کوپرتینونشین‌ها قصد دارند پردیس جدید بزرگی در منطقه‌ی آستین تگزاس احداث کنند.</p>
      <p>ظاهرا اپل موفق شده است معافیت‌های جدیدی برای تعرفه‌ی واردات برخی محصولات خود دریافت کند. با تأسیس پردیس جدید اپل در تگزاس، حجم فراوانی از <a href="https://www.zoomit.ir/product/list/laptop/apple/">لپ‌تاپ اپل</a> مک‌‌بوک پرو در ایالات متحده‌ی آمریکا تولید خواهد شد؛ درنتیجه اپل حضور پررنگ‌تری در اقتصاد آمریکا خواهد داشت. </p>
      <figure>
        <img src="https://cdn01.zoomit.ir/2019/11/d2d79505-2aec-45e5-9163-b20554aa24d4.jpg"/>
      </figure>
      <p>تیم کوک اعلام کرد در راستای استراتژی‌های جدیدی که شرکت دنبال می‌کند، به‌زودی احداث پردیس بزرگ جدید اپل در منطقه‌ی آستین تگزاس آغاز خواهد شد و خیلی زود به مرحله‌ی بهره‌برداری خواهد رسید. </p>
      <p>اپل روی پروژه‌ی جاه‌طلبانه‌ی خود یک‌میلیارد دلار سرمایه‌گذاری می‌کند. انتظار می‌رود از اوایل سال ۲۰۲۲، این پردیس با حضور پنج‌هزار نیروی انسانی بهره‌برداری شود. کارخانه‌ی جدید اپل در تگزاس در زمینی به مساحت ۲۲،۶۶۸ مترمربع راه‌اندازی خواهد شد. کوپرتینونشین‌ها قصد دارند کامپیوترهای جدید مک‌بوک پرو را با کمک پانصد نیروی انسانی در این کارخانه مونتاژ کنند. ظاهرا به‌صورت کامل تصادفی، دونالد ترامپ و تیم کوک قرار است بعد‌ازظهر امروز در همین موقعیت مکانی یکدیگر را ملاقات کنند و شاید قرار است درباره‌ی خطوط تولید جدید اپل مذاکره کنند.</p>
      <p>کارخانه‌ی اپل در آستین بعد از بهره‌برداری، مساحتی برابر با ۲۷۸ هزار و ۷۰۹ مترمربع را برای اشتغال ۱۵ هزار نیروی انسانی دراختیار اپل قرار می‌دهد. با این حساب، انتظار می‌رود بین سال‌های ۲۰۱۸ تا ۲۰۲۳، اپل ۳۵۰ میلیارد دلار به اقتصاد آمریکا کمک کند. بی‌شک دونالد ترامپ از طرح‌های اشتغال‌زایی این‌چنینی در آمریکا حمایت می‌کند.</p>
      <p>ناگفته نماند اپل قصد دارد تا سال ۲۰۲۳، حدود ۲۰ هزار فرصت شغلی ازطریق تأسیس این پردیس جدید بزرگ ایجاد کند و همچنین در مناطقی مانند سیاتل و نیویورک و پیتسبورگ در جست‌وجوی مکان‌هایی است تا بتواند در سال‌های آینده، چنین رویکردی را گسترش دهد. پیش‌تر اپل این طرح‌های توسعه‌ای را دنبال نمی‌کرد؛ ولی به‌تبع جنگ تجاری ایالات متحده‌ی آمریکا و چین، سیاست‌های جدیدی در دستورکار خود قرار داد. </p>
      <p>پیش‌از‌این نیز تیم کوک و دونالد ترامپ قرار ملاقات‌های خصوصی با یکدیگر داشته‌اند. در خبر دیگری گفته شده بود مدیرعامل اپل و رئیس‌جمهور ایالات متحده‌ی آمریکا در ضیافت شامی در فضایی محرمانه با یکدیگر مذاکره کرده‌اند؛ درنتیجه، این احتمال وجود دارد که تیم کوک بتواند در جریان مذاکره‌ی مذکور، درخواست جدیدی مبنی‌بر لغو تعرفه‌های مالیاتی مطرح کند.</p>
      <p>اپل، تنها شرکتی نیست که سیاست‌های جدیدی برای ساخت پردیس‌ در سراسر ایالات متحده‌ی آمریکا دنبال می‌کند؛ چراکه <a href="https://www.zoomit.ir/google/">گوگل </a>نیز یک‌میلیارد دلار روی پروژ‌ه‌ی نیویورک سرمایه‌گذاری کرده و <a href="https://www.zoomit.ir/tag/amazon/">آمازون</a> نیز سخت در تلاش است برای تأسیس دفتر مرکزی خود سه‌میلیاد دلار سرمایه جذب کند.</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/23/342668/tim-cook-time-now-rigorous-federal-privacy/">تیم کوک: قوانین سخت‌گیرانه در حوزه‌ حریم خصوصی باید هرچه زودتر تصویب شوند </a>
        <a href="http://www.zoomit.ir/2019/11/22/342638/delete-ratings-and-reviews-online-apple-store/">نقد و بررسی‌های کاربران از روی وب‌سایت اپل حذف شد </a>
        <a href="http://www.zoomit.ir/2019/11/22/342632/apple-loss-on-repairs-misleading/">منتقدان: ادعای اپل مبنی بر زیان‌ده بودن تعمیرات، مضحک و نادرست است </a>
        <a href="http://www.zoomit.ir/2019/11/21/342624/apple-software-controll-is-changed/">اپل شیوه کنترل نرم‌افزار iOS را تغییر می‌دهد </a>
        <a href="http://www.zoomit.ir/2019/11/21/342612/apple-media-apps-windows-job-listing-details/">اپل برای ساخت نسل بعدی نرم‌افزار چندرسانه‌ای خود برای ویندوز آماده می‌شود</a>
      </p>
      <hr/>
      <p>منبع <a href="https://www.techspot.com/news/82856-apple-build-1-billion-campus-austin-texas.html">techspot</a></p>
    </article>
  </body>
</html>