<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/merkezefendi/kazanoglu-kadina-siddeti-anlatacak/"/>
    <meta property="og:site_name" content="Denizli Haber"/>
    <meta property="article:published_time" content="2019-11-23T08:29:00+00:00"/>
    <meta property="og:title" content="Kazanoğlu kadına şiddeti anlatacak"/>
    <meta property="og:description" content="Merkezefendi Belediyesi, 25 Kasım Kadına Yönelik Şiddete Karşı Uluslararası Mücadele Günü etkinliği kapsamında Yaşam Koçu Yelda Yolay Kazanoğlu’nu ağırlayacak."/>
  </head>
  <body>
    <article>
      <h1>Kazanoğlu kadına şiddeti anlatacak</h1>
      <h2>Merkezefendi Belediyesi, 25 Kasım Kadına Yönelik Şiddete Karşı Uluslararası Mücadele Günü etkinliği kapsamında Yaşam Koçu Yelda Yolay Kazanoğlu’nu ağırlayacak.</h2>
      <address><time datetime="2019-11-23T08:29:00+00:00">23 Nov 2019, 08:29</time> by <a rel="author">Haber Merkezi</a></address>
      <p>Merkezefendi Belediyesi, 25 Kasım Kadına Yönelik Şiddete Karşı Uluslararası Mücadele Günü kapsamında bir dizi etkinlik gerçekleştirecek.</p>
      <p>Erkek şiddetine maruz kalmış ve şiddete karşı çıkan Denizlililer, şiddet nedeniyle hayatını kaybetmiş tüm kadınlara ithafen, Merkezefendi Belediyesi, Engelsiz Yaşam Merkezi, Merkez Kütüphane ve Merkezefendi Kültür Merkezi’nde oluşturulan noktalarda küçük not kağıtlarına duygularını ve düşüncelerini yazıp, hazırlanan panolara asacak.</p>
      <p>Mor kalemle yazılan notlar etkinlik sonunda toplanarak tek yerde birleştirilecek. Duygu ve düşüncelerin kağıda aktarıldığı bu etkinlik 25 Kasım Pazartesi günü saat 13.00’te başlayacak.</p>
      <p>25 Kasım Pazartesi günü saat 20.00’de ise Yaşam Koçu Yelda Yolay Kazanoğlu Denizlililer ile Merkezefendi Kültür Merkezi’nde buluşacak. Kazanoğlu, “Güçlüyüm, çünkü…” konulu değişim seminerinde güçlü kadın vurgusu yapacak.</p>
      <p>Merkezefendi Belediye Başkanı Şeniz Doğan, 1999 yılından bu yana 25 Kasım’ın ‘Kadına Yönelik Şiddetle Mücadele Günü’ olarak kabul edildiğini belirterek, “Ülkemizde de 25 Kasım’da kadınlarımız, cinsel ve erkek şiddetine karşı farkındalık yaratıyor. Türkiye’de de ne yazık ki kadına karşı şiddet her geçen gün artıyor. Genç kızlarımız, kadınlarımız saldırılara uğruyor, canından oluyor. Kadına karşı şiddetin önlenebilmesi için cezaların caydırıcılığının acilen arttırılması gerekiyor. Merkezefendi Belediyesi olarak kadına yönelik gerçekleştireceğimiz projeler ile kadınlarımızın her zaman yanında olacağız” dedi.</p>
      <p>Başkan Doğan, “Yaşam Koçu Yelda Yolay Kazanoğlu’nun Kadına Yönelik Şiddete Karşı Uluslararası Mücadele Günü etkinliğine tüm Merkezefendili ve Denizlili hemşerilerimi davet ediyorum” diye konuştu.</p>
    </article>
  </body>
</html>