<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/anand-mahindra-shares-a-video-on-maharashtra-politics/273484/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-23T08:57:25+00:00"/>
    <meta property="og:title" content="महाराष्ट्र के सियासी उलटफेर पर उद्योगपति आनंद महिंद्रा ने शेयर किया यह रोचक वीडियो"/>
    <meta property="og:description" content="महाराष्ट्र में आए सियासी भूचाल के बाद मशहूर उद्योगपति और महिंद्रा एंड महिंद्रा के चेयरमैन आनंद महिंद्रा ने कबड्डी खेल का एक रोचक वीडियो शेयर किया है।"/>
  </head>
  <body>
    <article>
      <h1>महाराष्ट्र के सियासी उलटफेर पर उद्योगपति आनंद महिंद्रा ने शेयर किया यह रोचक वीडियो</h1>
      <address><time datetime="2019-11-23T08:57:25+00:00">23 Nov 2019, 08:57</time> by <a rel="author">JKR Staff</a></address>
      <p>महाराष्ट्र में आए सियासी भूचाल के बाद मशहूर उद्योगपति और महिंद्रा एंड महिंद्रा के चेयरमैन <a href="http://www.jantakareporter.com/hindi/anand-mahindra-shares-touching-video/267175/">आनंद महिंद्रा</a> ने कबड्डी खेल का एक रोचक वीडियो अपने ट्विटर अकाउंट पर शेयर किया है, जो अब सोशल मीडिया पर तेजी से वायरल हो रहा है।</p>
      <figure>
        <img src="http://www.jantakareporter.com/wp-content/uploads/2019/08/Anand-mahindra.png"/>
      </figure>
      <p>आनंद महिंद्रा ने जो कबड्डी खेल का वीडियो शेयर किया है उसमें दिख रहा है कि सिर्फ एक खिलाड़ी को पकड़ने से कैसे बाजी पलट गई। इस वीडियो को देखने के बाद सीख मिलती है कि आप मुश्किल समय में कैसे विफलता को सफलता में बदल सकते हैं। महिंद्रा ने वीडियो शेयर करते हुए लिखा, “याद है यह वीडियो मैंने ट्वीट किया था? क्या आप सोचते हैं कि महाराष्ट्र में जो हुआ उसे समझाने का इससे अच्छा तरीका कोई और हो सकता है?”</p>
      <p>उद्योगपति आनंद महिंद्रा के द्वारा शेयर किया गया यह वीडियो अब सोशल मीडिया पर तेजी से वायरल हो रहा है। इस वीडियो पर यूजर्स भी जमकर अपनी प्रतिक्रिया दे रहे हैं। बता दें कि, महिंद्रा ने ये वीडियो 15 नवंबर को भी शेयर किया था।</p>
      <figure>
        <iframe data-src="https://twitter.com/anandmahindra/status/1198095656847495168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गौरतलब है कि, तमाम अटकलों के बीच <a href="http://www.jantakareporter.com/hindi/devendra-fadnavis-takes-oath-as-maharashtra-cm/273416/">महाराष्ट्र</a> में अजित पवार ने भाजपा के साथ मिलकर सरकार बना ली है। शनिवार सुबह भाजपा नेता देवेंद्र फड़णवीस ने मुख्यमंत्री पद की ली, जबकि NCP नेता अजीत पवार ने उपमुख्यमंत्री पद की शपथ ली। यह शपथ ग्रहण ऐसे समय में हुआ है जब एक दिन पहले शिवसेना-राकांपा-कांग्रेस के बीच मुख्यमंत्री पद के लिए शिवसेना अध्यक्ष उद्धव ठाकरे के नाम पर सहमति बनी थी।</p>
      <p>हालांकि, राष्ट्रवादी कांग्रेस पार्टी (राकांपा) के प्रमुख शरद पवार ने कहा कि सरकार बनाने के लिए भारतीय जनता पार्टी को समर्थन देने का फैसला उनके भतीजे का निजी फैसला है न कि पार्टी का। शिवसेना नेता संजय राउत ने भाजपा के साथ हाथ मिलाने का फैसला लेकर अजित पवार पर शिवसेना की पीठ में छुरा घोंपने का आरोप लगाया।</p>
    </article>
  </body>
</html>