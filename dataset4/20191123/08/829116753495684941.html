<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191123-labdarugas-az-ujpest-legendas-focistaja-egyre-jobb-allapotban-van-torocsik-andras.html"/>
    <meta property="og:site_name" content="Origo"/>
    <meta property="article:published_time" content="2019-11-23T08:14:00+00:00"/>
    <meta property="og:title" content="Az Újpest legendás focistája egyre jobb állapotban van"/>
    <meta property="og:description" content="A két agyműtéten is átesett korábbi játékos szeretne teljesen felgyógyulni."/>
  </head>
  <body>
    <article>
      <h1>Az Újpest legendás focistája egyre jobb állapotban van</h1>
      <address><time datetime="2019-11-23T08:14:00+00:00">23 Nov 2019, 08:14</time> by <a rel="author">Origo</a></address>
      <p>
        <b>Az Újpest háromszoros NB I-es aranyérmes és Magyar Kupa-győztes egykori klasszis játékosa, Törőcsik András mai napig rendszeres vendége a futballpályának. Ha jó idő van, süt a nap, barátjával, a gyúróként és erőnléti trénerként tevékenykedő Pintér Istvánnal a Pénzügyőr SE gyepén labdázik.</b>
      </p>
      <p>Teszi ezt ráadásul úgy, hogy még ma is látszódik, egykoron Európa egyik legjobbja volt. Legyen szó passzolgatásról, kapura lövésről vagy labdavezetésről, a „Kese" és a „Törő" becenévre hallgató ikon kifogástalanul végzi el a számára kijelölt feladatokat. A szurkolók egykoron „Táncolj, Törő!" felkiáltással biztatták őt, erre akár még most is rászolgálna a legenda – írja a<a href="https://www.blikk.hu/sport/magyar-foci/agymutetei-utan-egyre-erosebb-torocsik-andras/cn4gn4z?utm_source=hirkereso&amp;utm_medium=hirkereso&amp;utm_campaign=hirkereso"> Blikk.</a></p>
      <p>„A labdarúgás az életem, nagyon jólesnek ezek az edzések, tudom, hogy az egészségemre válnak. Igyekszem mindent beleadni" – árulta el a lapnak Törőcsik, aki a labdás gyakorlatok mellett nyújtógyakorlatokat, fekvőtámaszokat is végez. </p>
      <figure>
        <img src="https://cdn.nwmgroups.hu/s/img/i/1911/20191123torocsik-andras.jpg"/>
        <figcaption>Törőcsik András egyre jobb formában van<cite>Forrás: Fuszek Gábor/Blikk</cite></figcaption>
      </figure>
      <p>Kocogás, páros karkörzés és séta is szerepel az edzésprogramban, amelyet Pintér István mindig szigorúan betartat „tanítványával".</p>
      <p>„Andrással szerencsére nincs gond, rendkívül szófogadó, az esetek túlnyomó többségében maradéktalanul megteszi, amit kérek tőle. Az a cél, hogy sikerüljön az izmait jól átmozgatni. Tisztában van vele, érdeke, hogy rendszeresen mozogjon" – árulta el a szakember.</p>
      <p>Törőcsiket évek óta Budakeszin, a Honvéd Rehabilitációs Intézetben ápolják, miután két agyműtéten is átesett. Nagyon elszánt, mindent elkövet, hogy minél jobb fizikai állapotba kerüljön, szeretne teljesen felgyógyulni.</p>
      <figure>
        <img src="https://cdn.nwmgroups.hu/s/img/i/1807/20180725torocsik-andras-neale-cooper-akcio.jpg"/>
        <figcaption>Törőcsik András (k) elvarázsolta az újpesti szurkolókat<cite>Forrás: MTI/Németh Ferenc</cite></figcaption>
      </figure>
      <p>„Hálával tartozunk dr. Genzwein Ferencnek, a Testnevelési Egyetem kancellárjának, dr. Komócsin Mártának, a Honvédkórház osztályvezető alezredes asszonyának. És persze András barátainak, Nyilasi Tibornak, Izsó Ignácnak, Horváth Károlynak és az UTE Baráti Kör tagjainak, akik folyamatosan látogatják" – mondta Törőcsik Éva, a legenda nővére.</p>
      <p>Törőcsik András örökös Újpest-VIP-bérlettel rendelkezik, és igyekszik mindig kimenni a gárda hazai bajnokijaira. Jól érzi magát a lelátón, ahol rendszerint találkozik barátaival, egykori csapattársaival.</p>
    </article>
  </body>
</html>