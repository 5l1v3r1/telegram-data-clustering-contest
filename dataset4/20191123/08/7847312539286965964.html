<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474291-premier-odpowiada-na-histerie-opozycji-ws-glosowania"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T08:13:12+00:00"/>
    <meta property="og:title" content="Premier odpowiada na histerię opozycji: Marszałek nie znała wyników głosowania ws. KRS i wszystko nastąpiło w prawidłowy sposób"/>
    <meta property="og:description" content="&quot;Nie ma żadnych wątpliwości co do tego, że - po pierwsze - pani marszałek nie znała wyników, ponieważ tych wyników się nie zna&quot;."/>
  </head>
  <body>
    <article>
      <h1>Premier odpowiada na histerię opozycji: Marszałek nie znała wyników głosowania ws. KRS i wszystko nastąpiło w prawidłowy sposób</h1>
      <address><time datetime="2019-11-23T08:13:12+00:00">23 Nov 2019, 08:13</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Nie ma żadnych wątpliwości co do tego, że marszałek Elżbieta Witek nie znała wyników głosowania ws. KRS i że wszystko nastąpiło w prawidłowy sposób - powiedział w sobotę premier Mateusz Morawiecki.</b>
      </p>
      <p>Szef rządu podczas sobotniej rozmowy w RMF FM został zapytany o czwartkowe głosowania w Sejmie ws. wyboru posłów do KRS - pierwsze zostało anulowane, marszałek Sejmu uzasadniała tę decyzję zgłaszanymi z sali problemami z systemem do głosowania; w powtórzonym głosowaniu spośród sześciorga kandydatów do KRS wybrani zostali czterej posłowie PiS.</p>
      <p>Morawiecki przyznał, że akurat on nie miał problemów z maszyną do głosowania, ale - jak zaznaczył - widział, że kłopoty mieli zarówno posłowie opozycji, jak i PiS.</p>
      <blockquote>Nie miałem kłopotów, ale widziałem, że kłopoty mieli posłowie opozycji, jak i z naszej partii. Jest rzeczą naturalną, że w takiej sytuacji można powtórzyć głosowanie po to, żeby nikt nie miał tych kłopotów i tak się stało. Pani marszałek postąpiła w najbardziej właściwy sposób. Widziałem na przykład, że pani Iwona Śledzińska-Katarasińska z Platformy Obywatelskiej podeszła do pani marszałek i sugerowała kłopoty. Widziałem wymachujących kartami posłów opozycji, którzy mówili, że są kłopoty z głosowaniem. Doszukiwanie się tutaj czegokolwiek niewłaściwego jest jak najbardziej nie na miejscu</blockquote>
      <p>—powiedział w RMF FM premier Mateusz Morawiecki.</p>
      <p>CZYTAJ TAKŻE: <a href="https://wpolityce.pl/polityka/474287-szef-rzadu-marszalek-postapila-slusznie-anulujac-glosowanie">Szef rządu nie ma wątpliwości: Marszałek postąpiła jak najbardziej słusznie anulując głosowanie. Insynuacje są niepotrzebne</a></p>
      <p>Jak dodał, doszukiwanie się tutaj czegokolwiek niewłaściwego jest nie na miejscu. Odpowiadając na kolejne pytania zwrócił uwagę, że marszałek Sejmu nie widzi wyników głosowań dopóki one się nie ukażą na tablicach.</p>
      <blockquote>
        <b>Nie ma żadnych wątpliwości co do tego, że - po pierwsze - pani marszałek nie znała wyników, ponieważ tych wyników się nie zna. Po drugie, że wszystko nastąpiło w prawidłowy sposób</b>
      </blockquote>
      <p>—stwierdził Morawiecki.</p>
      <blockquote>Taka insynuacja, że może ktoś widział te wyniki i się okazało, że one są niekorzystne, spowodował ten fakt, że pojawiło się zapotrzebowanie na kolejne głosowanie. Nie, niczego takiego nie było, nie ma takiego podejrzenia.</blockquote>
      <p>—dodał.</p>
      <p>CZYTAJ WIĘCEJ: <a href="https://wpolityce.pl/polityka/474207-poslowie-pis-komentuja-ponowne-glosowanie-ws-krs">Posłowie PiS komentują głosowanie ws. KRS. „Czego by marszałek nie zrobiła, to i tak posłowie opozycji by ją atakowali”</a></p>
      <p>W czwartkowym głosowaniu nad wyborem posłów do KRS głosujący wybierali cztery osoby z listy zgłoszonych sześciorga kandydatów: czterech kandydatów PiS i dwóch kandydatek opozycji.</p>
      <p>Głosowanie to zostało - decyzją marszałek Sejmu - anulowane i następnie odbyło się powtórne. Witek uzasadniała tę decyzję tym, że są posłowie, którzy zgłaszają problemy z systemem do głosowania. W powtórzonym głosowaniu wybrani do KRS zostali posłowie PiS - Marek Ast, Arkadiusz Mularczyk, Bartosz Kownacki i Kazimierz Smoliński. Posłowie opozycji w związku z tym, że nie podano wyników pierwszego głosowania i zarządzono powtórne, ocenili, że doszło do oszustwa.</p>
      <p>Z opublikowanych w piątek stenogramów wynika, że podczas głosowania pojawiały się na sali sejmowej głosy zarówno, że system do głosowania działa, jak i że nie działa i jest problem. Marszałek Sejmu mówi w pewnym momencie, że jeżeli urządzenia nie działają, to może to głosowanie anulować i powtórzyć, na co z sali ktoś mówi: „Tak, anulować”. Inny głos stwierdza: „Nie”. Pojawiają się następnie różne głosy z sali. Jeden z nich stwierdza: „Pani marszałek, trzeba anulować, bo my przegramy. Za dużo osób po prostu jest. Naprawdę”.</p>
      <p>Według stenogramów w pewnym momencie z sali padają okrzyki części posłów: „Wyniki, wyniki, wyniki”. Z kolei marszałek Witek informuje, że decyzję o tym, czy dokonać reasumpcji głosowania, można podjąć, gdy wniosek złoży 30 posłów. Dodaje, że za chwilę w sprawie głosowania zarządzi przerwę i Konwent Seniorów.</p>
      <blockquote>Więc czekam na wniosek 30 posłów chcących dokonać reasumpcji głosowania</blockquote>
      <p>—mówi.</p>
      <p>Część posłów - jak czytamy w stenogramie - uderza w pulpity i skanduje: „Wyniki! Wyniki! Wyniki!”.</p>
      <blockquote>Proszę państwa, zgodnie z decyzją marszałka anuluję to głosowanie na prośbę posłów, na prośbę posłów opozycji</blockquote>
      <p>—oświadcza marszałek Witek, co skutkuje okrzykami z sali: „Skandal!” oraz „Hańba!”, „Dyktatura!”.</p>
      <p>CZYTAJ TAKŻE: <a href="https://wpolityce.pl/polityka/474280-premier-morawiecki-odpowiada-na-pytania-polakow-relacja">RELACJA. Premier Morawiecki odpowiada na pytania Polaków. „Jestem zwolennikiem jak najszybszej budowy łuku triumfalnego”</a></p>
      <p>W związku z sytuacją, do której doszło podczas czwartkowego głosowania Lewica złożyła w prokuraturze zawiadomienie ws. podejrzenia popełnienia przestępstwa przez marszałek Sejmu. Koalicja Obywatelska przygotowała natomiast wniosek o odwołanie Elżbiety Witek z funkcji marszałka Sejmu. Przedstawiciele PiS podkreślali, że marszałek Witek postąpiła zgodnie z Regulaminem Sejmu i podjęła właściwą decyzję.</p>
      <p>Centrum Informacyjne Sejmu zapewniło w piątkowym komunikacie, że marszałek Sejmu w momencie podejmowania decyzji o przerwaniu i anulowaniu czwartkowego głosowania nie znała jego wyniku. CIS podało też, że podczas głosowania nad wyborem posłów do KRS zawiesiły się dwa czytniki systemu do głosowań.</p>
      <p>kk/PAP</p>
    </article>
  </body>
</html>