<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/health/2019/11/23/blue-tea-benefits"/>
    <meta property="og:site_name" content="Media One"/>
    <meta property="article:published_time" content="2019-11-23T08:17:34+00:00"/>
    <meta property="og:title" content="നീല നീല ചായകള്‍; കുടിച്ചു നോക്കൂ മുടിക്കും ചര്‍മ്മത്തിനും ഉത്തമം"/>
    <meta property="og:description" content="പതിവായി ബ്ലൂടീ കുടിക്കുന്നത് തലച്ചോറിന്റെ പ്രവര്‍ത്തനങ്ങളെ ത്വരിതപ്പെടുത്തുവാനും വിഷാദരോഗത്തെ ചെറുക്കുന്നതിനും സഹായിക്കും"/>
  </head>
  <body>
    <article>
      <h1>നീല നീല ചായകള്‍; കുടിച്ചു നോക്കൂ മുടിക്കും ചര്‍മ്മത്തിനും ഉത്തമം</h1>
      <h2>പതിവായി ബ്ലൂടീ കുടിക്കുന്നത് തലച്ചോറിന്റെ പ്രവര്‍ത്തനങ്ങളെ ത്വരിതപ്പെടുത്തുവാനും വിഷാദരോഗത്തെ ചെറുക്കുന്നതിനും സഹായിക്കും</h2>
      <address><time datetime="2019-11-23T08:17:34+00:00">23 Nov 2019, 08:17</time> by <a rel="author" href="https://www.mediaonetv.in/author/542167" target="_blank">Web Desk</a></address>
      <p>ഗ്രീന്‍ ടീ, ലെമണ്‍ ടീ, മസാല ടീ, ചെമ്പരത്തിച്ചായ വൈവിധ്യമാര്‍ന്ന ചായരുചികളിലേക്ക് ഇതാ മറ്റൊരാള്‍ കൂടി ബ്ലൂ ടീ അഥവാ നീലച്ചായ. നമ്മുടെ നാട്ടില്‍ സുലഭമായ നീല ശംഖുപുഷ്പങ്ങള്‍ കൊണ്ട് തയ്യാറാക്കുന്ന ഈ ചായ ഇപ്പോള്‍ മലയാളിയുടെ ചായ നേരങ്ങളെ കീഴടക്കിക്കൊണ്ടിരിക്കുകയാണ്.</p>
      <p>കേരളത്തിന് ഇവന്‍ പുതുമുഖമാണെങ്കിലും വിയറ്റ്നാം, ബാലി, മലേഷ്യ, തായ് ലൻഡ് എന്നിവിടങ്ങളിൽ കാലങ്ങളായി ബ്ലൂ ടീ ഉപയോഗിച്ചു വരുന്നു. അകാലവാര്‍ധക്യത്തെ തടയാനും ശരീരത്തിലെത്തുന്ന വിഷപദാര്‍ഥങ്ങളെ പ്രതിരോധിക്കാനും കഴിവുള്ള ധാരാളം ആന്‍റി ഓക്‌സിഡന്‍റുകള്‍ അടങ്ങിയിരിക്കുന്ന ഒന്നാണ് ബ്ലു ടീ അഥവാ നീല ചായ.</p>
      <figure>
        <img src="https://images.assettype.com/mediaone%2F2019-11%2F0f04bb45-fa44-4c93-8804-58ed806bfee3%2Fbutterfly_pea_flower.jpg?w=1200&amp;auto=format%2Ccompress"/>
      </figure>
      <p>മുടിക്കും ചര്‍മ്മത്തിനും തിളക്കവും ആരോഗ്യവും നല്‍കുന്നതിനും രക്തത്തിലെ പഞ്ചസാരയുടെ അളവ് കുറയ്ക്കുന്നതിനും ഇത് ഉത്തമമാണ്. പതിവായി ബ്ലൂടീ കുടിക്കുന്നത് തലച്ചോറിന്റെ പ്രവര്‍ത്തനങ്ങളെ ത്വരിതപ്പെടുത്തുവാനും വിഷാദരോഗത്തെ ചെറുക്കുന്നതിനും സഹായിക്കും.</p>
      <p>ബ്ലൂ ടീയിൽ ധാരാളം കാറ്റകിൻസ് ഉണ്ട് ഈ ആന്റി ഓക്സിഡന്‍റുകൾ ശരീരത്തിലെ കൊഴുപ്പിനെ എരിയിച്ചു കളയുന്നു. അങ്ങനെ ശരീരത്തിന്‍റെ തൂക്കം കുറക്കാനും ബ്ലൂടീ സഹായകമാണ്. ബ്ലൂ ടീയിലടങ്ങിയിരിക്കുന്ന പോളിഫീനോൾസ് ടെപ്പ് 2 ഡയബറ്റീസ് വരാതെ തടയുന്നു. കൂടാതെ, ഡയബറ്റിക് രോഗികളിലുണ്ടാവുന്ന അണുബാധ തടയുകയും ഹൃദയാരോഗ്യം നിലനിര്‍ത്തുകയും ചെയ്യും.</p>
    </article>
  </body>
</html>