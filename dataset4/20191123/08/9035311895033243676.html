<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/23/fenerbahce-ye-asvel-morali-tony-parkerin-euroleague-de-turk-takimlar-kabusu-suruyor"/>
    <meta property="og:site_name" content="euronews"/>
    <meta property="article:published_time" content="2019-11-23T08:31:37+00:00"/>
    <meta property="og:title" content="Fenerbahçe'ye Euroleague'de ASVEL morali"/>
    <meta property="og:description" content="Tony Parker'ın kulübü almasının ardından yatırımlarına hız veren ve yeniden Euro League'da boy gösteren ASVEL'in Türk takımları kabusu Fenerbahçe ile devam etti. Kendi evinde ilk kez Anadolu Efes'e mağlup olan Fransız ekip, aynı hafta içinde Fenerbahçe Beko'ya da kaybetti."/>
  </head>
  <body>
    <article>
      <h1>Fenerbahçe'ye Euroleague'de ASVEL morali</h1>
      <address><time datetime="2019-11-23T08:31:37+00:00">23 Nov 2019, 08:31</time> by <a rel="author">Omer Ali Gulel</a></address>
      <p>Tony Parker'ın kulübü almasının ardından yatırımlarına hız veren ve yeniden Türk Hava Yolları Euroleague'de boy gösteren ASVEL'in Türk takımları kabusu Fenerbahçe ile devam etti. Kendi evinde ilk kez Anadolu Efes'e mağlup olan Fransız ekip, aynı hafta içinde Fenerbahçe Beko'ya da kaybetti.</p>
      <p>Fenerbahçe Beko Lyon’dan bir maçtan daha fazlasını kazanmış olarak dönüyor. Bu haftaya kadar Euroleague'de sahasında maç kaybetmeyen LDLC ASVEL, Anadolu Efes'ten sonra Fenerbahçe karşısında da salondan mağlubiyetle ayrıldı: 72 - 88</p>
      <p>Favorilerinden olarak gösterildiği lige art arda yenilgilerle beklenmedik şekilde kötü başlayan Fenerbahçe ise düzelme yolunda olduğunu gösteren bir oyunla kazanırken çok ihtiyaç duyduğu morale de bir ölçüde kavuşmuş oldu.</p>
      <figure>
        <img src="https://static.euronews.com/articles/stories/04/31/73/20/808x608_cmsv2_bbba4eaf-0cc1-54bf-b515-f80953db11d8-4317320.jpg"/>
      </figure>
      <p>Fenerbahçe Beko Euroleague’de geride kalan 9 maçta 20.9 sayı ortalamasıyla yalnızca takımının değil ligin de en skorer ismi konumundaki Nando De Colo’dan yoksun olarak Lyon’a gelmişti. Bu kez skor yükünü çeken isimler ise Stimac (21), Williams (17), Melih (14) ve Ali Muhammed (13) oldu. Yunan oyun kurucu Sloukas da 8 asistle maçın kilit performanslarından birine imza attı. ASVEL’de ise 18 yaşindaki milli guard Maledon 5 asistle takımının bu alandaki en iyi ismi oldu.</p>
      <p>Dengeli başlayan maçta oyun ilk çeyreğin sonundan itibaren Stimac ve Ali Muhammed’in oyuna girişiyle Fenerbahçe’nin kontrolüne geçti. Benchten gelen oyunculardan ASVEL 31 sayı bulurken Fenerbahçe’de bu sayının 46 olması da skoru belirledi.</p>
      <figure>
        <iframe data-src="https://twitter.com/euronewses/status/1197998291557998592" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Stimac benchten gelmesine rağmen fark yaratan oyuncu oldu. Euroleague’de sezon ortalaması bu maç öncesinde 6.4 sayı / 3.6 ribaund olan Sırp pivot 23 dakika süre aldığı maçta sezonun en iyi performansına imza atarak galibiyette başrol oynadı. Buna karşılık ASVEL’in pota altında çok şey beklediği Nijeryalı pivot Tonye Jekiri ise 12 sayı üretmesine karşın yalnızca 3 ribaund alabildi.</p>
      <h3>Tribünlerde Ali İsmail Korkmaz pankartı</h3>
      <p>Astroballe salonu renkli gecelerinden birini daha yaşadı. Tamamen dolan 5500 kişi kapasiteli salonda Genç Fenerbahçeliler Avrupa grubunun yanısıra tüm salona dağılmış şekilde çubuklu formalarıyla 500’e yakın Fenerbahçe taraftarı da bulunuyordu.</p>
      <figure>
        <img src="https://static.euronews.com/articles/stories/04/31/73/20/808x454_cmsv2_58ba1a00-a77e-5202-b060-eb752b0c25df-4317320.jpg"/>
      </figure>
      <p>Baştan sona sportmence geçen oyun süresince Fenerbahçe tribünü oyunun akışından bağımsız kalsa da maç boyu susmayarak geceye renk kattı. Deplasman tribününde yalnızca kulüp renkleri değil, Türk bayraklarının yanısıra ülkü ocağı flaması ve Ali İsmail Korkmaz pankartı da dikkat çekiyordu.</p>
      <p>Ek kaynaklar<b> • Fatih Yetim</b></p>
    </article>
  </body>
</html>