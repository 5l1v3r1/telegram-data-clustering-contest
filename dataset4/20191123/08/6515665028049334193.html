<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3362711/lazni-sutanovac-muvao-kolumbijke-i-izvlacio-im-i-pare-elvira-slao-mi-je-ljubavne-poruke-a-onda-zatrazio-400-dolara"/>
    <meta property="og:site_name" content="kurir.rs"/>
    <meta property="article:published_time" content="2019-11-23T08:00:00+00:00"/>
    <meta property="og:title" content="LAŽNI ŠUTANOVAC MUVAO KOLUMBIJKE I IZVLAČIO IM I PARE! Elvira: Slao mi je ljubavne poruke, a onda zatražio 400 dolara!"/>
    <meta property="og:description" content="Bivši ministar odbrane Dragan Šutanovac našao se, ni kriv ni dužan, u epicentru velike prevare! Nepoznati muškarac je Šutanovcu, naime, ukrao identitet, pa sada zavodi sredovečne žene u Kolumbiji, šalje fotografije na kojima je ovaj demokrata i obećava im ..."/>
  </head>
  <body>
    <article>
      <h6 class="kicker">Šok priča</h6>
      <h1>LAŽNI ŠUTANOVAC MUVAO KOLUMBIJKE I IZVLAČIO IM I PARE! Elvira: Slao mi je ljubavne poruke, a onda zatražio 400 dolara!</h1>
      <address>
        <time datetime="2019-11-23T08:00:00+00:00">23 Nov 2019, 08:00</time>
      </address>
      <p>Bivši ministar odbrane Dragan Šutanovac našao se, ni kriv ni dužan, u epicentru velike prevare! Nepoznati muškarac je Šutanovcu, naime, ukrao identitet, pa sada zavodi sredovečne žene u Kolumbiji, šalje fotografije na kojima je ovaj demokrata i obećava im brak, a sve to samo kako bi im izvukao novac!</p>
      <p>Naime, Kolumbijka Elvira Solis tvrdi da je s njom kontaktirao muškarac predstavljajući se kao general Ujedinjenih nacija Džon Mark, koji boravi na zadatku u Siriji. Međutim, kao svoje fotografije poslao joj je one na kojima je Šutanovac, što je ona ubrzo provalila, i to jednostavnom pretragom na internetu.</p>
      <figure>
        <img src="https://www.kurir.rs/data/images/2019/11/22/18/2060691_0401_ff.jpg?ver=1574445564"/>
        <figcaption>
          <cite>foto: Privatna Arhiva</cite>
        </figcaption>
      </figure>
      <p>
        <b>Stigli do prosidbe</b>
      </p>
      <p>Ona za Kurir priča da je s Markom bila u kontaktu čak mesec dana, a da je prevaru otkrila kad joj je zatražio novac za kartu do Kolumbije kako bi je zaprosio, nakon čega je utvrdila da joj je Mark šalje lažne fotografije. Poslala nam je i njihovu prepisku na Vocapu, na kojoj se jasno vidi da Mark koristi Šutanovčevu fotografiju.</p>
      <figure>
        <img src="https://www.kurir.rs/data/images/2019/11/22/18/2060695_0402_ff.jpg?ver=1574445573"/>
        <figcaption>
          <cite>foto: Privatna Arhiva</cite>
        </figcaption>
      </figure>
      <p>- Slao mi je mnogo ljubavnih poruka. U više navrata tražio mi je da mu pošaljem novac jer je trenutno u lošoj finansijskoj situaciji, poslednji put mi je tražio 400 dolara za kartu... Nisam nasela na njegovu priču. Bilo mi je zanimljivo da se dopisujemo i da vidim šta želi od mene, ali kad sam shvatila da je u pitanju lažov, uplašila sam se - rekla nam je Solisova, koja ističe da je ona običan vozač, a ne neka bogatašica.</p>
      <p>Ona dodaje da je posle ove situacije zabrinuta za bezbednost svoje porodice i da se plaši da će joj neko kidnapovati dete, jer još uvek nije saznala ko se krije iza lažnog identiteta Dragana Šutanovca.</p>
      <figure>
        <img src="https://www.kurir.rs/data/images/2019/11/22/18/2060693_0403_ff.jpg?ver=1574445579"/>
        <figcaption>
          <cite>foto: Privatna Arhiva</cite>
        </figcaption>
      </figure>
      <p>
        <b>Jedan uhapšen</b>
      </p>
      <p>Šutanovac za Kurir kaže da ovo nije prvi put da neko koristi njegov identitet. Ističe da su mu zbog ovakvih prevara, s kojim nema nikakve veze, ukinuti lični Fejsbuk i Instagram, ali da i dalje postoje lažni profili sa lažnim imenima, ali s njegovim fotografijama.</p>
      <p>- Ovo nije prvi put da se na društvenim mrežama prevaranti širom sveta koriste mojim identitetom. Oni uz adekvatnu priču, da su pripadnici vojske zemalja Zapada ili pak udovci, koji se navodno nalaze na teritorijama zahvaćenim ratom, varaju lakoverne žene, koje veruju u te priče. Neke žene ucenjuju ako nasednu i pošalju svoje eksplicitne fotografije. Od nekih traže novčanu pozajmicu, koju nikad ne vrate - kaže Šutanovac i dodaje da je jedan čovek ranije i uhapšen zbog internet prevare s njegovim likom.</p>
      <blockquote><b>Demokrata baš malerozan<br/></b><b>I NIGERIJAC SA ŠULETOVOM FOTKOM VARAO BOGATE AMERIKANKE<br/></b>Sličnih prevara bilo je i ranije. Naime, Kalif Kafitete iz Nigerije koristio je Šutanovčevu fotografiju 2017. da bi se na društvenoj mreži predstavio kao pripadnik američke armije Mark Vilijams. Mediji su pisali da je Nigerijac na ovaj način pokušao da prevari bogate Amerikanke, a ostalo je nepoznato koliko je žrtava imao i koliko novca je otuđio. Tačka na „nigerijsku prevaru“ stavljena je na Fejsbuk stranici „ScamHaters United“ (Ujedinjeni mrzitelji prevara), gde je objašnjeno da se iza lažnog profila krije URL Kalifa Kafitetea.</blockquote>
      <p>Kurir.rs / Kristina Vasković</p>
      <p>Foto: Dragana Udovičić, Privatna arhiva</p>
      <related>
        <h4>NE PROPUSTITE</h4>
        <a href="https://www.kurir.rs/region/hrvatska/2775903/prevarant-na-sudu-lazni-bankar-obmanuo-naivne-zene-i-spiskao-pare-na-kladenje"/>
      </related>
    </article>
  </body>
</html>