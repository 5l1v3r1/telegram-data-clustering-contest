<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/23/kolombiyadaki-genel-grev-protestolarinda-3-kisi-oldu-hukumet-diyalog-masasina-oturmak-ist"/>
    <meta property="og:site_name" content="euronews"/>
    <meta property="article:published_time" content="2019-11-23T08:24:15+00:00"/>
    <meta property="og:title" content="Kolombiya'da genel grev protestolarında 3 ölü, 122 yaralı"/>
    <meta property="og:description" content="Kolombiya'da çeşitli sektörlerin genel grev kararı almasının ardından binlerce kişinin katıldığı hükümet karşıtı protestolarda, 3 sivil hayatını öldü, 122 kişi yaralandı. Kolombiya Devlet Başkanı Ivan Duque, hükümetin sosyal ve siyasi kesimlerle diyalog masasına oturacağını açıkladı"/>
  </head>
  <body>
    <article>
      <h1>Kolombiya'da genel grev protestolarında 3 ölü, 122 yaralı</h1>
      <address><time datetime="2019-11-23T08:24:15+00:00">23 Nov 2019, 08:24</time> by <a rel="author">Euronews </a></address>
      <p>Kolombiya'da çeşitli sektörlerin genel grev kararı almasının ardından binlerce kişinin katıldığı hükümet karşıtı protestolarda, 3 sivil hayatını kaybetti, 122 kişi yaralandı. Bunun üzerine Kolombiya Devlet Başkanı Ivan Duque diyalog çağrısında bulundu.</p>
      <p>İşçi sendikaları, öğrenci grupları, çeşitli yerli topluluklar ve yüzlerce STK'nın çağrısıyla alınan genel grev kararının ardından cuma günü başkent Bogota başta olmak üzere birçok şehirde hükümet karşıtı protestolar düzenlendi.</p>
      <p>Dün başlayan gösterilere katılanlar, Devlet Başkanı Ivan Duque hükümetini protesto etti. Eylemlerde, 3 kişi öldü, 122 kişi yaralandı.</p>
      <figure>
        <img src="https://static.euronews.com/articles/stories/04/31/71/92/606x340_cmsv2_26a9e0f8-03b6-54c3-b999-4ccbadd39acb-4317192.jpg"/>
        <figcaption>AA</figcaption>
      </figure>
      <h3>98 eylemci gözaltına alındı</h3>
      <p>Yetkililer, gösterilerde 37 polisin yaralandığını, güvenlik güçlerinin kamusal düzeni sağlamak için operasyonlar düzenlediğini açıkladı.</p>
      <p>Kolombiya Dışişleri Bakanı Carlos Holmes Trujillo, iki gündür devam eden protestolarda 98 kişinin gözaltına alındığını, 207 kişinin de polis merkezine götürülerek ifadelerinin alındığını söyledi.</p>
      <p>Eylemlere sendikalar, işçiler ve öğrenciler ile farklı grupların katılmasıyla protestolar büyüdü. Ulusal grevin, Kolombiya'da 1977'deki grevden bu yana en geniş çaplı gösteriler olduğu belirtiliyor.</p>
      <ul>
        <li>
          <a href="https://tr.euronews.com/2019/11/07/kolombiya-savunma-bakan-botero-8-cocugun-oldugu-hava-saldirisi-sonras-istifa-etti">Kolombiya Savunma Bakanı Botero, 8 çocuğun öldüğü hava saldırısı sonrası istifa etti</a>
        </li>
        <li>
          <a href="https://tr.euronews.com/2019/09/12/ab-venezuelali-gocmen-akini-icin-kolombiyaya-30-milyon-euro-yardim-gonderiyor">AB Venezuelalı göçmen akını için Kolombiya'ya 30 milyon euro yardım gönderiyor</a>
        </li>
      </ul>
      <h3>Hükümet, halkın çeşitli kesimleriyle masaya oturacak</h3>
      <p>Devlet Başkanı Ivan Duque Bogota'da sokağa çıkma yasağının ilan edildiği gösterilere ilişkin, hükümetin sosyal ve siyasi kesimlerle diyalog masasına oturacağını açıkladı.</p>
      <p>Devlet Başkanı Duque, canlı yayında yaptığı açıklamada, "Hükümet diyaloga inanıyor, bunu daha önce farklı yollardan yaptık. Biz halkını dinleyen bir hükümetiz. Gelecek haftadan itibaren, mevcut sosyal politikayı güçlendirmemize, eşitsizliği azaltmamıza, yolsuzlukla daha etkili mücadeleyi artırmamıza ve yasal bir şekilde huzuru inşa etmemize katkı sağlayacak ulusal müzakerelere başlayacağız" ifadelerini kullandı.</p>
      <figure>
        <img src="https://static.euronews.com/articles/stories/04/31/71/92/606x342_cmsv2_08588c30-82d1-5715-a6df-22650a81c19b-4317192.jpg"/>
        <figcaption>Kolombiya Devlet Başkanı Ivan DuqueReuters</figcaption>
      </figure>
      <p>Ülke çapında sosyal-siyasi bütün kesimlerin bu müzakerelere katılacağını belirten Duque, şiddet eylemlerine bulaşanların Kolombiyalıları temsil etmediğini söyledi.</p>
      <p>Duque, anayasanın ve devletin işleyişinin hedef alınmaması gerektiğine dikkati çekerek, "Protestolar üzerinden bir şeyin barışçıl bir şekilde ifade edilmesiyle kaosa neden olmak için protestolardan faydalanmak oldukça farklı şeyler." diye konuştu.</p>
      <p>Bogota Belediye Başkanı Enrique Penalosa, nüfusu 7 milyonu aşan Kolombiya'nın başkenti Bogota'da 21.00 ile 05.00 saatleri arasında sokağa çıkma yasağı ilan edildiğini açıkladı.</p>
    </article>
  </body>
</html>