<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260344/black-friday-ereyna-enas-stoys-4-mathites-theloyn-na-kanoyn-kopana-gia-na-psonisoyn"/>
    <meta property="og:site_name" content="LiFO"/>
    <meta property="article:published_time" content="2019-11-23T08:38:00+00:00"/>
    <meta property="og:title" content="Black Friday - Έρευνα: Ένας στους 4 μαθητές θέλει να κάνει «κοπάνα» για να ψωνίσει"/>
    <meta property="og:description" content="Το 26,4% των μαθητών δηλώνουν πως θα κάνουν «κοπάνα» από το σχολείο την ερχόμενη Black Friday"/>
  </head>
  <body>
    <article>
      <h1>Black Friday - Έρευνα: Ένας στους 4 μαθητές θέλει να κάνει «κοπάνα» για να ψωνίσει</h1>
      <h2>Το 26,4% των μαθητών δηλώνουν πως θα κάνουν «κοπάνα» από το σχολείο την ερχόμενη Black Friday</h2>
      <address><time datetime="2019-11-23T08:38:00+00:00">23 Nov 2019, 08:38</time> by <a rel="author">NEWSROOM</a></address>
      <p>
        <b>Όλο και περισσότεροι Έλληνες καταναλωτές προτιμούν να κάνουν τις αγορές τους την ημέρα προσφορών <a href="https://www.lifo.gr/tags/Black+Friday">Black Friday</a>, με τις μειωμένες τιμές να προσελκύουν ακόμα και ανήλικους μαθητές που σκοπεύουν να απουσιάσουν από την παρακολούθηση μαθημάτων στο σχολείο στις 29 Νοεμβρίου.</b>
      </p>
      <p>Σύμφωνα με έρευνα γνώμης που πραγματοποίησε το Εργαστήριο Ανάλυσης Αγορών και Καταναλωτικής Συμπεριφοράς του Οικονομικού Πανεπιστημίου Αθηνών, το 26,4% των μαθητών δηλώνει ότι θα απουσιάσει την ερχόμενη Παρασκευή από το σχολείο για να επισκεφθεί εμπορικά καταστήματα.</p>
      <p>Αν και η Black Friday μπήκε στην ελληνική αγορά μόλις το 2016, κέρδισε πολύ γρήγορα έδαφος μεταξύ εμπόρων και καταναλωτών και ενδεικτικό είναι ότι φέτος, το 77% των ερωτηθέντων έχει προγραμματίσει να πραγματοποιήσει να κάνει ψώνια την επόμενη Παρασκευή, και μάλιστα οι περισσότεροι δηλώνουν έτοιμοι να ξοδέψουν περισσότερα χρήματα από πέρυσι.</p>
      <p>Σύμφωνα με την έρευνα, ο λόγος που ο «θεσμός» της Black Friday έγινε τόσο γρήγορα δημοφιλής στην Ελλάδα, δεν είναι άλλος από το μεγάλο, μέσο ποσοστό έκπτωσης, όπως απάντησε το 94% των ερωτηθέντων.Το 77% των καταναλωτών θεωρεί την συγκεκριμένη ημέρα ευκαιρία για να αγοράσει προϊόντα πολυτελείας και ένα 14% το θεωρεί ήδη «παράδοση» για τους ίδιους και την οικογένειά τους.</p>
      <p>Στον αντίποδα, ο πιο βασικός λόγος (39%) που απωθεί αρκετούς από το να ψωνίσουν σε φυσικά καταστήματα, εκείνη την ημέρα, είναι ο μεγάλος συνωστισμός και οι καθυστερήσεις που σημειώνονται στα μεγάλα πολυκαταστήματα. Το 35% δηλώνει ότι δεν θα ψωνίσει επειδή δεν χρειάζεται τίποτα, ενώ ένα 31% δεν έχει ή δεν θέλει να διαθέσει χρήματα.</p>
      <p>Τέλος το 21%, δεν θεωρεί ελκυστικές τις προσφορές που γίνονται στο πλαίσιο της Black Friday, ενώ ένα 17% εκφράζει την αντίθεσή του στον θεσμό. Το 13% δηλώνει πως δεν ψωνίσει επειδή έκανε ήδη τις αγορές που σχεδίαζε κατά τις ενδιάμεσες χειμερινές εκπτώσεις, κατά το πρώτο δεκαπενθήμερο του Νοεμβρίου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/economy/258878/singles-day-i-megalyteri-agorastiki-frenitida-toy-kosmoy-espase-kathe-rekor-mesa-se-24-ores"/>
      </related>
    </article>
  </body>
</html>