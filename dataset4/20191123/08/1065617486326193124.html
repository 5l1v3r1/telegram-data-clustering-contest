<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-tempo/spinazzola-ok-rinnovata-lintesa-con-peroni/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-23T08:30:29+00:00"/>
    <meta property="og:title" content="Spinazzola ok. Rinnovata l’intesa con Peroni"/>
    <meta property="og:description" content="Fonseca ritrova Pellegrini e Mkhitaryan. Recuperato in pieno Mancini"/>
  </head>
  <body>
    <article>
      <h1>Spinazzola ok. Rinnovata l’intesa con Peroni</h1>
      <h2>Fonseca ritrova Pellegrini e Mkhitaryan. Recuperato in pieno Mancini</h2>
      <address><time datetime="2019-11-23T08:30:29+00:00">23 Nov 2019, 08:30</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p><b>Testa al Brescia</b> senza farsi distrarre dalle varie voci extra-campo. L’input di Fonseca alla propria squadra è stato quello di scrollarsi di dosso qualsiasi tipo di distrazione, ponendo la concentrazione soltanto sulla sfida con le rondinelle, come riporta <i>Il Tempo.</i></p>
      <p>Il tecnico, che ha ritrovato <b>Pellegrini</b> (ha solo 20 minuti nelle gambe) e <b>Mkhitaryan</b>, può sorridere un’altra volta dopo aver già pienamente recuperato<b> Mancini.</b></p>
      <p><b>Spinazzola</b> è infatti tornato ad allenarsi con il gruppo, avendo del tutto smaltito l’affaticamento muscolare al flessore destro, un imprevisto fisico che lo aveva costretto a lasciare il campo nel corso della sfida contro il Parma.</p>
      <p>Si allarga quindi <b>il dubbio in casa Roma</b> su chi occuperà la casella di terzino destro, anche in vista della decisiva sfida di Europa League che si giocherà giovedì in Turchia. Fonseca non ha alcuna intenzione di rischiare Spinazzola, ma già con il Parma aveva deciso di mandarlo in campo dal primo minuto con un solo allenamento sulle gambe. Per l’esterno di Foligno sarà decisiva la rifinitura odierna: se prevalesse la cautela <b>Santon è pronto a prenderne il posto</b>, anche se <b>Florenzi</b> spera di rientrare nelle rotazioni dopo le numerose panchine. Sciolto il dubbio sulla presenza di Balotelli: l’attaccante, che ieri si è allenato in gruppo ed ha avuto un colloquio con il presidente Cellino dopo la tensione di giovedì, andrà in panchina.</p>
      <p>Nel frattempo il club giallorosso<b> ha rinnovato la partnership con Peroni</b> dopo il primo accordo del 2017. Lo storico marchio italiano rappresenta quindi la birra ufficiale della Roma e sarà presente per le partite casalinghe all’interno del fan village dello Stadio Olimpico e nelle aree hospitality.</p>
    </article>
  </body>
</html>