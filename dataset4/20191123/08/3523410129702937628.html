<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641459/%DA%AF%D8%B1%D8%A7%D9%86-%D9%81%D8%B1%D9%88%D8%B4%DB%8C-cng%DA%A9%D8%A7%D8%B1%D9%87%D8%A7-%D8%B2%DB%8C%D8%B1-%D8%B0%D8%B1%D9%87-%D8%A8%DB%8C%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T08:53:00+00:00"/>
    <meta property="og:title" content="گران فروشی CNGکارها زیر ذره بین"/>
    <meta property="og:description" content="بعد از افزایش نرخ بنزین که به گرانی خودرو منجر شده، کارخانه های تولید کپسول گاز خودرو، قیمت کپسول را بیش از یک میلیون و 300 تا یک میلیون و 600 هزار..."/>
  </head>
  <body>
    <article>
      <h1>
        <a href="https://www.bultannews.com/fa/news/641459/%DA%AF%D8%B1%D8%A7%D9%86-%D9%81%D8%B1%D9%88%D8%B4%DB%8C-cng%DA%A9%D8%A7%D8%B1%D9%87%D8%A7-%D8%B2%DB%8C%D8%B1-%D8%B0%D8%B1%D9%87-%D8%A8%DB%8C%D9%86">گران فروشی CNGکارها زیر ذره بین</a>
      </h1>
      <h2>بعد از افزایش نرخ بنزین که به گرانی خودرو منجر شده، کارخانه های تولید کپسول گاز خودرو، قیمت کپسول را بیش از یک میلیون و 300 تا یک میلیون و 600 هزار...</h2>
      <address><time datetime="2019-11-23T08:53:00+00:00">23 Nov 2019, 08:53</time> by <a rel="author">بولتن نیوز | bultannews.com</a></address>
      <p>به گزارش<b> بولتن نیوز</b> به نقل از خراسان، «درباره قیمت<b> مخزن گاز</b> و گازسوز کردن خودرو، گزارشی تهیه کنید. من قبل از افزایش نرخ بنزین، هزینه گازسوز کردن خودرو را پرسیدم که یک میلیون و 200 هزارتومان بود اما بعد از گران شدن بنزین که مراجعه کردم، گفتند قیمت گازسوز کردن خودروهای بنزینی، به سه میلیون و 200 هزارتومان رسیده! این مراکز دارنــد پوست مردم را می کنند. لطفا رسیدگی کنید.» بعد از دریافت پیامک‌هایی مبنی بر افزایش قیمت غیرمنطقی و گران فروشی خدمات مربوط به گازسوز کردن خودرو بعد از افزایش قیمت بنزین و پس از رصدمیدانی دقیق خبرنگار خراسان و یافتن ردّ مراکز متخلف خدمات فنی خودروهای گازسوز، تیـــم طرح «<b>گران نمی‌خریم</b>»، متشکل از «محمدحسین گوهری» و «حسین سپهری» بازرسان سازمان صنعت، معدن و تجارت استان و قاضی «امیدجلیلی» رئیس شعبه یک گشت‌سیار تعزیرات حکومتی استان به اضافه خبرنگار و عکاس روزنامه خراسان به سراغ این واحدها رفتند. هنگـام مراجعه به اولین مرکز واقع در خیابان شهید چراغچی به تعداد زیادی از مالکان خودرو در محوطه برمی‌خوریم که برای گازسوز کردن خودروهایشان به این محل مراجعه کرده اند. همه اعلام می کنند رقمی بین دو میلیون و 700هزار تا سه میلیون تومان برای گازسوز کردن خودرو پرداخته‌اند. مسئول این کارگاه توضیح می‌دهد: «بعد از افزایش نرخ بنزین که به گرانی خودرو منجر شده، کارخانه های تولید <b>کپسول گاز خودرو،</b> قیمت کپسول را بیش از یک میلیون و 300 تا یک میلیون و 600 هزارتومان بالا برده اند و به‌رغم افزایش قیمت هم، حاضر به فروش کپسول نیستند. ما هم مجبوریم قیمت را بالا ببریم و تازه با همین قیمت هم، همکاران‌مان اعتراض می کنند چرا نصب کپسول را به‌جای سه میلیون و 600هزار تومان با دو میلیون و 800هزار تومان انجام می‌دهی و قیمت بازار را می‌شکنی؟»   این‌ها در حالی است که گوهری، بازرس سازمان صمت، بعد از بررسی فاکتورهای خرید کپسول این مرکز، اعلام می کند: «به‌رغم ادعای مطرح شده از سوی مدیر این مرکز، براساس فاکتور خرید و اسناد فروش، گران فروشی این واحد محرز شده است. علاوه بر این، تعدادی کپسول دست دوم هم کشف شده که احتمال استفاده از آن به‌جای کپسول نو می رود و در صورت اثبات این موضوع، میزان گران فروشی به مراتب بالاتر از چیزی است که براساس فاکتور و اسناد ثابت شده.» در ادامه، قاضی جلیلی، دستور پلمب این واحد را تا زمان رسیدگی به تخلفاتش صادر می کند.   پس از بررسی شرایــط سه کارگاهِ دیگر جنب همین کارگاه که خبر از فعالیت قانونمند و پایبندی به نرخ‌های مصوب می‌داد، در مراجعه به پنجمین کارگاه گازسوز کردن خودرو واقع در میدان امام‌حسین(ع)، جنب پمپ بنزین، می‌بینیم هیچ خبری از کپسول گاز نیست و مسئول کارگاه اعلام می کند این روزهـا به هیچ عنوان، به کار گازسوز کردن خودرو مشغول نیست، منتها از آن جا که این نشانی، توسط یکی از مخاطبان به عنوان کارگاهی که با مبلغ 3.5 میلیون تومان اقدام به دوگانه‌سوز کردن خودرو کرده، به دستمان رسیده و موضوع، توسط خبرنگار خراسان هم راستی‌آزمایی شده، بعد از بررسی یک ساعته، سر و کله مشتریانی پیدا می شود که فاکتور خرید خدماتِ این مرکز را ارائه می دهند. فاکتورهایی که نشان می دهد قرار بوده این مرکز برای خودروها کپسول گاز دست دوم با هزینه‌ای بیشتر از قیمت قانونی نصب کند و مبلغی هم به عنوان بیعانه پرداخت شده. بعد از بررسی دقیق، تعداد شاکیان بیشتر و مرکز یاد شده به دلیل گران فروشی و تقلب به دستور قاضی سیار تعزیرات، پلمب می شود. گزارش: محمد بهبودی‌نیا، حسام مسلمی عکس: خراسان    </p>
    </article>
  </body>
</html>