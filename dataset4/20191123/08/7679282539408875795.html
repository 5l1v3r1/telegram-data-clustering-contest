<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-additional-director-general-of-police-said-during-inspection-of-bmp-six-in-muzaffarpur-that-anti-riot-police-force-will-be-formed-in-districts-of-bihar-2864060.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T08:24:05+00:00"/>
    <meta property="og:title" content="बिहार के अपर पुलिस महानिदेशक बोले, सभी जिलों में दंगा निरोधी पुलिस बल का गठन होगा"/>
    <meta property="og:description" content="बिहार मिलिट्री पुलिस की तर्ज पर जिला पुलिस में भी दंगा निरोधी बल का गठन होगा। जिला पुलिस बल के 10 फीसदी जवान इसमें शामिल होंगे। इनकी कार्य अवधि चार साल की होगी। वर्तमान में पटना को छोड़ सभी जिलों में..."/>
  </head>
  <body>
    <article>
      <h1>बिहार के अपर पुलिस महानिदेशक बोले, सभी जिलों में दंगा निरोधी पुलिस बल का गठन होगा</h1>
      <address><time datetime="2019-11-23T08:24:05+00:00">23 Nov 2019, 08:24</time> by <a rel="author">वरीय संवाददाता,मुजफ्फरपुर।</a></address>
      <p>बिहार मिलिट्री पुलिस की तर्ज पर जिला पुलिस में भी दंगा निरोधी बल का गठन होगा। जिला पुलिस बल के 10 फीसदी जवान इसमें शामिल होंगे। इनकी कार्य अवधि चार साल की होगी। वर्तमान में पटना को छोड़ सभी जिलों में जिला पुलिस दंगा निरोधी बल की एक-एक कंपनी गठित होगी। पटना में दो कंपनी होगी। यह जानकारी अपर पुलिस महानिदेशक (लॉ एंड ऑर्डर) अमित कुमार ने शुक्रवार को बिहार मिलिट्री पुलिस (बीएमपी) छह के निरीक्षण के दौरान दी।</p>
      <p><b>अब तक तीन कंपनी ले चुकी प्रशिक्षण, चौथी भी तैयार</b><br/>निरीक्षण के दौरान उन्हें गार्ड ऑफ ऑनर दिया गया। इसके बाद उन्होंने बीएमपी डीआईजी व कमांडेंट के साथ दंगा निरोधी वाहिनी के प्रशिक्षण कार्य की समीक्षा की। जवानों ने मॉक ड्रिल कर दिखाया। जवानों को संबोधित करते हुए एडीजी ने कहा कि बीएमपी में 46 कंपनी दंगा निरोधी वाहिनी का गठन किया जा रहा है। बीएमपी छह दंगा निरोधी वाहिनी का स्थायी प्रशिक्षण केंद्र है। यहां वर्तमान में दो कंपनियों का गठन किया जा चुका है जो बेतिया में प्रतिनियुक्त है। तीसरी कंपनी बीएमपी छह में प्रशिक्षण ले रही है। चौथी कंपनी 31 दिसंबर तक प्रशिक्षण पूरा कर लेगी।<br/> <br/>मौके पर डीआईजी बीएमपी क्षत्रनील सिंह, बीएमपी छह के सीओ शफिउल हक, बीएमपी 15 के सीओ संजय कुमार, डीएसपी नंदजी प्रसाद, कंपनी इंचार्ज हीराम्बू सिंह, गार्ड ऑफ ऑनर प्रभारी अमरेंद्र सिंह, दारोगा संजय सिंह, हरिशंकर सिंह,पारस दूबे, ट्रेनर एलबी पासवान, मो. नाजिर, संजय सिंह और सुबोध सिंह मुख्य रूप से उपस्थित थे। </p>
      <p><b>सीओ से लेकर जवान पहनेंगे नीली वर्दी :</b><br/>एडीजी ने कहा कि सामान्य बीएमपी से हटकर दंगा निरोधी वाहिनी की वर्दी अलग होगी। इसके सीओ से लेकर जवान तक नीली वर्दी पहनेंगे। टोपी भी नीली होगी। बीएमपी छह परिसर भी नीला होगा। </p>
      <p><b>जवान एकत्र करेंगे खुफिया जानकारी : </b><br/>एडीजी ने कहा कि दंगा निरोधी वाहिनी खुफिया जानकारी भी एकत्र करेगी। जिला पुलिस के अफसर के संपर्क में रहेंगे। बीएमपी के जवान जिला पुलिस के जवान से अनुशासन में कई गुणा बेहतर हैं।<br/> </p>
    </article>
  </body>
</html>