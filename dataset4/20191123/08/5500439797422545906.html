<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22832/naj-javna-stranisca-za-leto-2019-ljutomer-visoko-gornja-radgona-na-dnu.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-23T08:04:00+00:00"/>
    <meta property="og:title" content="Naj javna stranišča za leto 2019: Ljutomer visoko, Gornja Radgona na dnu"/>
    <meta property="og:description" content="V Gledališču Koper je potekala sklepna prireditev izbora Naj javno stranišče 2019. Društvo za kronično vnetno črevesno bolezen (KVČB) je podelilo nagrade in priznanja za najbolj urejena javna stranišča v Sloveniji za leto 2019. Komisija društva je ugotovila, da imajo najlepše urejena javna stranišča v MO ..."/>
  </head>
  <body>
    <article>
      <h1>Naj javna stranišča za leto 2019: Ljutomer visoko, Gornja Radgona na dnu</h1>
      <h2>V kategoriji bencinskih servisov ima najbolje urejeno javno stranišče Bencinski servis Petrol Grabonoš, smer Maribor</h2>
      <address><time datetime="2019-11-23T08:04:00+00:00">23 Nov 2019, 08:04</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/naj-javna-stranisca-za-leto-2019-ljutomer-visoko-gornja-radgona-na-dnu_7872297355.jpg"/>
        <figcaption>Javno stranišče v Ljutomeru</figcaption>
      </figure>
      <p>V Gledališču Koper je potekala sklepna prireditev izbora <b>Naj javno stranišče 2019</b>. Društvo za kronično vnetno črevesno bolezen (KVČB) je podelilo nagrade in priznanja za najbolj urejena javna stranišča v Sloveniji za leto 2019. Komisija društva je ugotovila, da imajo najlepše urejena javna stranišča v MO Ljubljana. Tekom leta so člani komisije prevozili 4.270 kilometrov in izvajali terensko ocenjevanje na 149 lokacijah javnih stranišč po vsej Sloveniji.</p>
      <p>Preverili so kakšno je stanje javnih stranišč v 85 občinah in 56 bencinskih servisih ob avtocestah v Sloveniji.</p>
      <p>Priznanje Naj javno stranišče za leto 2019 je v kategoriji občin prejela <b>MO Ljubljana</b> z doseženimi 4,91 točkami (od 5,00), v kategoriji bencinskih servisov pa <b>Bencinski servis Petrol Grabonoš</b>, smer Maribor z 4,18 točkami (od 5,00).</p>
      <p>Letos je straniščno metlico za najslabše urejena javna stranišča leta 2019 dobila Občina Laško, saj je zbrala najmanj točk, in sicer 3,19. Med bencinskimi servisi pa Bencinski servis Petrol Mokrice, smer Ljubljana, z doseženimi 2,57 točkami.</p>
      <p><b>Občina Ljutomer</b> je z javnim straniščem, ki je <a href="https://www.prlekija-on.net/lokalno/18609/svojemu-namenu-simbolicno-predali-nove-javne-sanitarije.html">bilo odprto lani</a>, letos končala na 13. mestu (z doseženimi 4,39 točkami), <b>Občina Gornja Radgona</b> pa na predzadnjem, 37. mestu (z doseženimi 3,20 točkami). Celotne rezultate <a href="http://najjavnostranisce.kvcb.si/wp-content/uploads/2019/11/Bilten_NajJavnoStranisce_2019.pdf">lahko vidite tukaj</a>.</p>
      <h4>OBČINA LJUTOMER</h4>
      <p>
        <b>GLAVNI TRG V PODHODU MESTNE HIŠE PRI POSLOVNEM PROSTORU ZAVAROVALNICE GRAWE</b>
      </p>
      <ul>
        <li>Uporaba je brezplačna.</li>
        <li>Obiskovalci imamo na voljo ženski in moški del sanitarij.</li>
        <li>Eno stranišče je namenjeno invalidnim osebam.</li>
        <li>Odpiralni čas: vse dni v tednu.</li>
        <li>Dostop je označen na INFO-točki in z usmerjevalno tablo.</li>
      </ul>
      <p>GLAVNI TRG V PODHODU MESTNE HIŠE PRI FOTOGRAFSKEM STUDIU TIVADAR</p>
      <ul>
        <li>Uporaba je brezplačna.</li>
        <li>Obiskovalci imamo na voljo le eno stranišče, ki je skupno tako za ženske kot za moške.</li>
        <li>Stranišča, namenjenega invalidnim osebam, ni.</li>
        <li>Odpiralni čas: vse dni v tednu.</li>
        <li>Dostop je označen na INFO-točki.</li>
      </ul>
      <p>Občina Ljutomer je po ocenjevalnih kriterijih dosegla skupno oceno 4,39 in osvojila 13. mesto.</p>
      <p> </p>
      <h4>OBČINA GORNJA RADGONA</h4>
      <p>
        <b>TRG SVOBODE</b>
      </p>
      <ul>
        <li>Uporaba je brezplačna.</li>
        <li>Obiskovalci imamo na voljo ženski in moški del sanitarij.</li>
        <li>Eno stranišče je namenjeno invalidnim osebam.</li>
        <li>Odpiralni čas: od ponedeljka do petka od 7. do 21. ure.</li>
        <li>Dostop do javnega stranišča je označen na stavbi in INFO-točki.</li>
      </ul>
      <p>Opomba: Uporaba stranišča je zunaj navedenega odpiralnega časa mogoča tudi ob prevzemu ključa v sosednjih lokalih.</p>
      <p>Občina Gornja Radgona je po ocenjevalnih kriterijih dosegla skupno oceno 3,20 in osvojila 37. mesto.</p>
      <h3>Gornja Radgona letos močno padla na lestvici</h3>
      <p>Komisija Društva za KVČB je tekom leta ocenjevala dostopnost, urejenost, označenost dostopa, število sanitarij, sanitarije za invalide, opremo in higienski material.</p>
      <p><b>Petra Leskovšek Lasetzky</b>, predsednica ocenjevalne komisije akcije Naj javno stranišče 2019 ugotavlja, da so razlike med občinami zelo majhne. "<i>Če pogledamo lansko letne ocene pa so prvo uvrščene občine še izboljšale svoje ocene in se približale najvišji možni oceni 5. Ta podatek nam kaže, da je akcija po enajstih letih dosegla svoj namen. Seveda pa smo še vedno zaskrbljeni nad podatkom, da kar 44 občin od 85 nima javnih stranišč. Tem bomo tudi letos za vzpodbudo pri gradnji podelili »zidak«</i>".</p>
      <p>V letošnjem letu je kar nekaj občin napredovalo po lestvici navzgor. Te občine so Ajdovščina, Radovljica, Izola in Maribor. Izpostaviti pa velja tudi dve občini, ki sta letos močno padli po lestvici navzdol. To sta občina Brežice in Gornja Radgona. "<i>Posebej nas veseli dejstvo, da sta MO Ljubljana in MO Velenje v letošnjem letu na naše priporočilo zamenjali neprimerne WC školjke, katerih sedalo je bistveno večje od običajnega. Na neprimernost teh školjk smo občine opozarjali zadnja tri leta, saj smo iz Zveze paraplegikov Slovenije dobili sporočilo, da so te školjke nefunkcionalne za paraplegike in tetraplegike</i>", je sporočila koordinatorica akcije <b>Danica Koren</b>.</p>
      <h3>O Društvu za KVČB</h3>
      <p>Poslanstvo Društva za kronično vnetno črevesno bolezen je izboljšati kakovost življenja ljudi s KVČB. Društvo deluje od leta 2004 in ima danes več kot 1660 članov, ki so organizirani v 11 sekcijah po vsej Sloveniji. Ima status invalidske organizacije, status društva v javnem interesu in je član Evropskega združenja bolnikov s kronično vnetno črevesno boleznijo (EFCCA).</p>
      <p>Kronična vnetna črevesna bolezen pa je skupno ime za Crohnovo bolezen in ulcerozni kolitis. Gre za imunsko pogojeno bolezen, ki povzroča vnetje črevesa ali celotne prebavne cevi. Najpogosteje se pojavi med 15. in 35. letom, pojavnost bolezni pa narašča tudi pri otrocih. Je bolezen sodobnega časa, ki lahko prizadene kogar koli v katerem koli življenjskem obdobju. V Slovenji se s to težko boleznijo sooča okoli 7000 ljudi, so v letu 2014 ugotovili s študijo, ki so jo opravili v društvu. Globalno je 5 milijonov, v Evropi okoli 2,2 milijona ljudi s kronično vnetno črevesno boleznijo.</p>
    </article>
  </body>
</html>