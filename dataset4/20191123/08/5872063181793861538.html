<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/rethimno/1561057/thanatos-kunigou-sti-fulaki-o-45hronos-ti-upostirizei-i-oikogeneia-tou-thumatos/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T08:40:00+00:00"/>
    <meta property="og:title" content="Θάνατος κυνηγού: Στη φυλακή ο κτηνοτρόφος - Τι υποστηρίζει η οικογένεια του θύματος"/>
    <meta property="og:description" content="Προσωρινά κρατούμενος ο κτηνοτρόφος για τον θανάσιμο τραυματισμό 49χρονου στο Μπαλί"/>
  </head>
  <body>
    <article>
      <h1>Θάνατος κυνηγού: Στη φυλακή ο κτηνοτρόφος - Τι υποστηρίζει η οικογένεια του θύματος</h1>
      <address><time datetime="2019-11-23T08:40:00+00:00">23 Nov 2019, 08:40</time> by <a rel="author">Αγγελίνος Νικόλας</a></address>
      <p>
        <b>Προσωρινά κρατούμενος ο κτηνοτρόφος για τον θανάσιμο τραυματισμό 49χρονου στο Μπαλί</b>
      </p>
      <p>Τον <a href="https://www.neakriti.gr/article/kriti/irakleio/1560999/thanatos-kunigou-profulakisteos-o-45hronos-gia-ti-subloki-sto-bali/">δρόμο για τη φυλακή</a> πήρε τελικά χθες ο 45χρονος κτηνοτρόφος, ο οποίος τραυμάτισε θανάσιμα έναν 49χρονο κυνηγό, σε περιοχή του Μπαλί Ρεθύμνου, το περασμένο Σάββατο. Παρά το ότι ο κατηγορούμενος υποστήριξε κατά την απολογία του ότι πυροβόλησε τον εκλιπόντα για να σώσει ουσιαστικά τη ζωή του, οι αρμόδιες δικαστικές Αρχές δεν πείστηκαν για τα λεγόμενά του και αποφάσισαν την προσωρινή του κράτηση.</p>
      <p>Η απολογία του 45χρονου, ο οποίος παραμένει νοσηλευόμενος - και φρουρούμενος - στο ΠΑΓΝΗ εδώ και μία εβδομάδα, έλαβε χώρα χθες το πρωί στο νοσοκομείο του Ηρακλείου. Εκεί μετέβη ο ανακριτής Ρεθύμνου, για να ακούσει τα όσα ισχυρίζεται ο 45χρονος αναφορικά με τις κατηγορίες που του έχουν αποδοθεί.</p>
      <p>Ας σημειωθεί ότι, μετά την απόφαση περί προσωρινής του κράτησης, ο κατηγορούμενος θα οδηγηθεί στη φυλακή, αφού πρώτα αναρρώσει από τα τραύματα που υπέστη. Σύμφωνα με τον συνήγορο υπεράσπισης κ. Διονύσιο Βέρρα, η κατάσταση της υγείας του εντολέα του είναι σοβαρή, καθώς φέρει τραύματα στο χέρι, την πλάτη και την ωμοπλάτη. <br/>Στο μεταξύ, με δηλώσεις που παραχώρησε η συνήγορος της οικογένειας του θύματος, κ. Θεονύμφη Μπέρκη, χαρακτήρισε ως δίκαιη την κρίση των ανακριτικών Αρχών. <br/>«Νομίζω ότι είναι απόλυτα δίκαιη η κρίση και ανταποκρίνεται στο μέγεθος της τραγωδίας που έχουν προκαλέσει οι ενέργειες του κατηγορουμένου. Αυτό που πραγματικά δεν πρέπει να διαλάθει της προσοχής κανενός είναι η αξία της μαρτυρίας του αυτόπτη μάρτυρα, μπροστά στα μάτια του οποίου εκτυλίχθηκε το περιστατικό, και για το οποίο κατέθεσε ευθύς εξαρχής. Επρόκειτο για μια αυθόρμητη κατάθεση», μας ανέφερε αρχικά η κ. Μπέρκη, η οποία επανέλαβε αυτό που υποστήριξε και πριν από λίγες ημέρες, ότι επρόκειτο για «δολοφονία». <br/>«Οπωσδήποτε ο άνθρωπος αυτός εκτελέστηκε. Ουσιαστικά δολοφονήθηκε. Ήταν φόνος. Και θα αποδειχτεί και στην πορεία», δήλωσε, κλείνοντας, η δικηγόρος της οικογένειας του 49χρονου Κρητικού.</p>
      <p>Εξάλλου, ο συνήγορος υπεράσπισης, κ. Βέρρας, χαρακτήρισε ως τραγικό το συμβάν. Ωστόσο, ο δικηγόρος επισήμανε, εκτός των άλλων, ότι ο πελάτης του πυροβόλησε για να σώσει τη ζωή του, ότι δεν υπήρξε κάποιος διαπληκτισμός μεταξύ θύματος και κατηγορούμενου, αλλά και ότι οι δυο τους φέρονται να διατηρούσαν καλές σχέσεις μεταξύ τους. Εξάλλου, σύμφωνα με τον κ. Βέρρα, ο εντολέας του δεν αντιλήφθηκε ποιος ήταν το θύμα. <br/>«Πρόκειται για τραγικό συμβάν. Δύο νέοι άνθρωποι, που ζούσαν στο ίδιο μέρος σε όλη τους τη ζωή και εξ όσων φαίνεται δεν υπήρχε ποτέ κάποιο πρόβλημα στις μεταξύ τους σχέσεις, βρέθηκαν στο “μάτι του κυκλώνα”. Τα πράγματα είναι τραγικά και για τις δύο πλευρές, αλλά για διαφορετικούς λόγους», ανέφερε αρχικά ο κ. Βέρρας.</p>
      <p>
        <b>Τα γεγονότα σύμφωνα με τον 45χρονο</b>
      </p>
      <p>Σύμφωνα με τον συνήγορο υπεράσπισης, ο εντολέας του είπε απολογούμενος ότι πυροβόλησε αρχικά στον αέρα, προς τη μεριά του βουνού, για να διώξει τον σκύλο, επειδή δάγκωσε ένα από τα πρόβατά του, χωρίς να έχει αντιληφθεί δηλαδή την παρουσία στον χώρο τού μετέπειτα θύματος. <br/>«Για πρώτη φορά αντιλαμβάνεται την παρουσία του θύματος όταν το θύμα, προφανώς ενοχλημένο από την τάχα επίθεση σε βάρος του σκύλου του, πυροβολεί κατά του κατηγορουμένου. Στη συνέχεια ο κατηγορούμενος προσπαθεί να καλυφθεί. Στην προσπάθειά του να καλυφθεί, δέχεται απανωτούς πυροβολισμούς από την πλευρά του θύματος. Ένας εκ των πυροβολισμών, ο τρίτος κατά σειρά, πλήττει τον κατηγορούμενο σε καίριο σημείο και του δημιουργεί σοβαρό τραυματισμό, τις συνέπειες του οποίου αντιμετωπίζει μέχρι τώρα. Τραυματισμένος όπως ήταν, πυροβολεί ακόμη μία φορά (δεύτερη συνολικά), αλλά αυτή τη φορά προς την πλευρά του θύματος.</p>
      <p>Αυτή τη χρονική σειρά των πυροβολισμών παρουσίασε ο κατηγορούμενος στην ανάκριση. Φέρεται, υπό αυτές τις περιστάσεις, ότι προσπάθησε να σώσει τη ζωή του. Γίνεται ολοφάνερο αυτό από τη ροή των γεγονότων και τη σειρά των πυροβολισμών. Γι’ αυτό και η κουβέντα που μετέφεραν ότι άκουσαν όλοι οι μάρτυρες όταν έπεσε ο τρίτος πυροβολισμός από την πλευρά του θύματος και ο προτελευταίος πυροβολισμός του όλου συμβάντος ήταν “με σκοτώσανε”».</p>
      <p>Σημειώνεται ότι, σύμφωνα με τον δικηγόρο, δεν υπήρξε διαπληκτισμός μεταξύ κατηγορούμενου και θύματος. Συγκεκριμένα, ο κ. Βέρρας είπε ότι το μόνο που ειπώθηκε ήταν ότι «τον σκύλο θα σκοτώσεις;». Επισημαίνεται ότι, σύμφωνα με τον δικηγόρο, κανείς από τους «δύο άνδρες δεν είχε αντιληφθεί τον άλλον. Δεν ξέρω αν το θύμα είχε αντιληφθεί ότι ήταν ο κατηγορούμενος, αλλά ο τελευταίος δεν είχε αντιληφθεί ότι ο άνθρωπος που τον πυροβολούσε ήταν ο συγκεκριμένος».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560999/thanatos-kunigou-profulakisteos-o-45hronos-gia-ti-subloki-sto-bali/"/>
        <a href="https://www.neakriti.gr/article/kriti/rethimno/1560707/bali-to-aima-odigise-tin-elas-sto-foniko-oplo-akousan-apeiles-prin-tous-purovolismous/"/>
        <a href="https://www.neakriti.gr/article/kriti/rethimno/1560624/foniko-sto-bali-pos-katelixe-se-tragodia-to-hobi-4-filon-i-anaparastasi-apo-autopti-martura/"/>
        <a href="https://www.neakriti.gr/article/kriti/rethimno/1560608/bali-se-epifulaki-i-elas-upo-to-fovo-adipoinon-gia-stugeri-dolofonia-kanei-logo-i-oikogeneia-tou-nekrou/"/>
      </related>
    </article>
  </body>
</html>