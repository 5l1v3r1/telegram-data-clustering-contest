<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/diethni/article/1417629/deos-prokalei-i-fotografia-apo-kentro-toy-galaxia-me-radiokymata-poy-apokalyptei-ta-apomeinaria-27"/>
    <meta property="og:site_name" content="+PLUS.gr"/>
    <meta property="article:published_time" content="2019-11-23T08:25:49+00:00"/>
    <meta property="og:title" content="Δέος προκαλεί η φωτογραφία από το κέντρο του Γαλαξία με ραδιοκύματα που αποκαλύπτει τα απομεινάρια 27 νεκρών αστεριών (pics)"/>
    <meta property="og:description" content="Μια νέα, εκπληκτική όψη του Γαλαξία έχουμε -για πρώτη φορά- τη δυνατότητα να απολαύσουμε, καθώς, επιστήμονες στην Αυστραλία, «φωτογράφισαν» με ραδιοκύματα το Milky Way, αποκαλύπτοντας, μεταξύ άλλων, τα απομεινάρια 27 νεκρών αστεριών, αλλά και την πελώρια μαύρη τρύπα Sagittarius A* στο κέντρο του!"/>
  </head>
  <body>
    <article>
      <h1>Δέος προκαλεί η φωτογραφία από το κέντρο του Γαλαξία με ραδιοκύματα που αποκαλύπτει τα απομεινάρια 27 νεκρών αστεριών (pics)</h1>
      <h2>Μια νέα, εκπληκτική όψη του Γαλαξία έχουμε -για πρώτη φορά- τη δυνατότητα να απολαύσουμε, καθώς, επιστήμονες στην Αυστραλία, «φωτογράφισαν» με ραδιοκύματα το Milky Way, αποκαλύπτοντας, μεταξύ άλλων, τα απομεινάρια 27 νεκρών αστεριών, αλλά και την πελώρια μαύρη τρύπα Sagittarius A* στο κέντρο του!</h2>
      <address><time datetime="2019-11-23T08:25:49+00:00">23 Nov 2019, 08:25</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Η εικόνα κόβει, πραγματικά, την ανάσα!</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>Αυστραλοί επιστήμονες χρησιμοποίησαν το ραδιοτηλεσκόπιο Murchison Widefield Array, δημιουργώντας, ουσιαστικά, μια φωτογραφία του γαλαξία μας, όπως θα έμοιαζε αν μπορούσε το ανθρώπινο μάτι να δει τα ραδιοκύματα.</p>
      <p>Από μόνη της, η ακατέργαστη φωτογραφία είναι εκπληκτική, όπως, άλλωστε, κάθε φωτογραφία του Milky Way. Αλλά με την επεξεργασία προκαλεί, απλά, δέος... Και το κυριότερο, αποκαλύπτει απίθανα πράγματα.</p>
      <p>Οι επιστήμονες από το πανεπιστήμιο Curtin εντόπισαν με αυτόν τον τρόπο τα απομεινάρια 27 τεράστιων νεκρών αστεριών, τα οποία εξερράγησαν (supernova), με την τελευταία έκρηξη να λαμβάνει χώρα μόλις πριν από 9.000 χρόνια -και να είναι ορατή από τη Γη! Πιστεύεται, δε, ότι αυτοί οι αστέρες ήταν 8 και 9 φορές μεγαλύτεροι από τον δικό μας ήλιο, πριν «πεθάνουν»...</p>
      <figure>
        <img src="http://www.gazzetta.gr/sites/default/files/sitefiles_2019-11/rogues_gallery_v2.png"/>
      </figure>
      <p>
        <i>
          <b>Τα απομεινάρια των 27 αστεριών, όπως δημοσιεύτηκαν στη μελέτη της επιστημονικής ομάδας, στο International Centre for Radio Astronomy Research.</b>
        </i>
      </p>
      <p>Όπως εξήγησε η Dr Hurley-Walker, «οι νεότερες εκρήξεις είναι πιο εύκολο να εντοπιστούν από τις αρχαίες».</p>
      <p>Ακριβώς, εξάλλου, επειδή οι επιστήμονες θεωρούν ότι οι άνθρωποι, ειδικά στην Αυστραλία, είδαν την έκρηξη πριν από 9.000 χρόνια, ανθρωπολόγοι ετοιμάζονται να ψάξουν στα αρχεία των ιθαγενών της Αυστραλίας (Αβορίγινες), αναζητώντας πιθανά στοιχεία, που θα αποδεικνύουν τη θέαση του συγκλονιστικού φαινομένου.</p>
      <p>Στην εικόνα με τα ραδιοκύματα, επίσης, μπορούμε να δούμε ακόμη και τη μαύρη τρύπα (Sagittarius A*) στο κέντρο του Γαλαξία. Είναι το πολύ έντονο λευκό φως, όσο και αν είναι οξύμωρο για... μαύρη τρύπα.</p>
      <p>Με κόκκινο χρώμα είναι οι χαμηλές συχνότητες, με πράσινο οι μεσαίες και με μπλε οι υψηλές. Διαφορετικές συχνότητες σημαίνει και διαφορετική σύσταση για το κάθε ουράνιο σώμα. Τα τεράστια χρυσά κομμάτια υποδηλώνουν τεράστια μαγνητικά πεδία, ενώ τα υπολείμματα από τις εκρήξεις supernova είναι ορατά ως φυσαλίδες. </p>
      <figure>
        <img src="http://www.gazzetta.gr/sites/default/files/sitefiles_2019-11/fasfafda.jpg"/>
      </figure>
      <figure>
        <img src="http://www.gazzetta.gr/sites/default/files/sitefiles_2019-11/galaxyyy.jpg"/>
      </figure>
      <p>Μπορείτε να... παίξετε και εσείς με αυτή την απίθανη εικόνα, <a href="http://gleamoscope.icrar.org/gleamoscope/trunk/src/">εδώ</a>.</p>
    </article>
  </body>
</html>