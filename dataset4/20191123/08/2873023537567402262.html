<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/latiniki-ameriki-karaibiki/220145_xana-sto-dromo-oi-kolombianoi-para-tin-apagoreysi"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T08:25:23+00:00"/>
    <meta property="og:title" content="Ξανά στο δρόμο οι Κολομβιανοί, παρά την απαγόρευση κυκλοφορίας"/>
    <meta property="og:description" content="Κάνοντας σαματά με κατσαρόλες, διαδηλωτές στην πρωτεύουσα Μπογκοτά και σε άλλες μεγάλες πόλεις της Κολομβίας, όπως το Μεντεγίν και η Κάλι, διατράνωσαν την αντίθεσή τους στις κοινωνικοοικονομικές ανισότητες που συντηρεί η δεξιά κυβέρνηση Ντούκε."/>
  </head>
  <body>
    <article>
      <h1>Ξανά στο δρόμο οι Κολομβιανοί, παρά την απαγόρευση κυκλοφορίας</h1>
      <address><time datetime="2019-11-23T08:25:23+00:00">23 Nov 2019, 08:25</time> by <a rel="author">efsyn.gr</a></address>
      <p>Χτυπώντας κατσαρόλες, έκαναν αισθητή την παρουσία τους την Παρασκευή, διαδηλωτές που αρνήθηκαν να υπακούσουν στην απαγόρευση της κυκλοφορίας που έχει επιβληθεί στη Μπογκοτά και πραγματοποίησαν διαμαρτυρία μπροστά από το σπίτι του προέδρου της Κολομβίας, μία ημέρα μετά τη μαζική κινητοποίηση με στόχο τον Ιβάν Ντούκε.</p>
      <p>Σε άλλες συνοικίες της πρωτεύουσας, πολλοί κάτοικοι χτυπούσαν κατσαρόλες από τα σπίτια τους.</p>
      <p>Επίσης, κάποιοι διαδήλωσαν στον κεντρικό αυτοκινητόδρομο που διασχίζει τη Μπογκοτά, στην οποία έχει να επιβληθεί πλήρης απαγόρευση της κυκλοφορίας, από τις διαδηλώσεις του 1977. Οι συγκεντρώσεις στην πρωτεύουσα διαλύθηκαν, με την αστυνομία να κάνει χρήση δακρυγόνων και βομβίδων κρότου.</p>
      <figure>
        <img src="https://www.efsyn.gr/sites/default/files/images/2019/11/colombia3.jpg"/>
        <figcaption>AP Photo/Ivan Valencia</figcaption>
      </figure>
      <p>Στη διαμαρτυρία της «κατσαρόλας» συμμετείχαν ακόμη το Μεντεγίν και η Κάλι, δεύτερη και τρίτη μεγαλύτερη πόλη της Κολομβίας αντίστοιχα.</p>
      <p>Νωρίτερα, το βράδυ της Παρασκευής, ο δεξιός πρόεδρος Ντούκε είχε καλέσει σε εθνικό διάλογο. «Από την ερχόμενη εβδομάδα θα δρομολογήσω έναν εθνικό διάλογο, που θα ενισχύσει την υπάρχουσα ατζέντα της κοινωνικής πολιτικής, ώστε να εργασθούμε με τρόπο ενωτικό με ένα μεσο-μακροπρόθεσμο όραμα, που θα μας επιτρέψει να μειώσουμε τις κοινωνικές ανισότητες», ανακοίνωσε ο πρόεδρος σε τηλεοπτικό του διάγγελμα, διευκρινίζοντας ότι αυτός ο διάλογος θα πραγματοποιηθεί «σε όλες τις περιοχές, με όλους τους παράγοντες».</p>
      <p>Ο 43χρονος Ντούκε, που δεν είναι καθόλου δημοφιλής, αν και βρίσκεται λιγότερο από 15 μήνες στην εξουσία, έκανε με αυτό τον τρόπο ένα πρώτο βήμα προς τις οργανώσεις που είχαν καλέσει στη μεγαλύτερη λαϊκή κινητοποίηση των τελευταίων ετών εναντίον της κυβέρνησης.</p>
      <p>Πρόσθεσε ωστόσοι ότι «αποφάσισε να ενισχύσει την παρουσία των δυνάμεων της τάξης» και έδωσε εντολή «για να την ανάπτυξη μεικτών περιπολιών της αστυνομίας και του στρατού ξηράς στα πιο κρίσιμα σημεία».</p>
      <p>Η απαγόρευση της κυκλοφορίας ισχύει μέχρι τις έξι το πρωί του Σαββάτου, (13.00 ώρα Ελλάδος), όπως ανακοίνωσε ο δήμαρχος της Μπογκοτά Ενρίκε Πενιαλόσα, σε απάντηση στις ταραχές που ξέσπασαν σε λαϊκές συνοικίες της κολομβιανής πρωτεύουσας.</p>
      <figure>
        <img src="https://www.efsyn.gr/sites/default/files/images/2019/11/colombia1_0.jpg"/>
        <figcaption>AP Photo/Ivan Valencia</figcaption>
      </figure>
      <p>Αρχικά την Παρασκευή, οι αρχές είχαν κάνει λόγο για επιστροφή της ηρεμίας σε όλη την Κολομβία. Όμως λίγο αργότερα ξέσπασαν νέα επεισόδια μεταξύ κατοίκων των νότων προαστίων της Μπογκοτά και της αστυνομίας, κοντά σε σταθμούς μέσων μαζική μεταφοράς, οι οποίοι είχαν υποστεί ζημιές στις κινητοποιήσεις της Πέμπτης. Καταστήματα λεηλατήθηκαν και λεωφορεία δέχθηκαν επίθεση.</p>
      <h3>Ποτοαπαγόρευση για το φόβο των «βανδάλων»</h3>
      <p>Ο Πενιαλόσα ανακοίνωσε επίσης την επιβολή του «ξηρού νόμου», την απαγόρευση δηλαδή πώλησης αλκοολούχων ποτών ως το μεσημέρι του Σαββάτου για τον φόβο των «βανδάλων».</p>
      <p>Πρόσθεσε ότι «σχεδόν 20.000» αστυνομικοί και στρατιωτικοί έχουν αναπτυχθεί στη Μπογκοτά και έχουν προχωρήσει σε περίπου 230 συλλήψεις.<br/>«Με κανέναν τρόπο δεν θα επιτρέψουμε σε μια τιποτένια μειονότητα εγκληματιών να καταστρέψει την πόλη μας», υπογράμμισε.</p>
      <p>Επιχειρήσεις, καταστήματα, σχολεία και πανεπιστήμια παρέμειναν κλειστά, με κάποια από αυτά να έχουν τοποθετήσει φύλλα από ξύλο ή μέταλλο για να προστατεύσουν τις βιτρίνες τους.</p>
      <p>Καταγγέλλοντας τα οικονομικά - κοινωνικά και τα μέτρα ασφαλείας της κυβέρνησης, εκατοντάδες χιλιάδες άνθρωποι διαμαρτυρήθηκαν σε ολόκληρη την Κολομβία την Πέμπτη, σε γενικά ειρηνικές διαδηλώσεις.</p>
      <p>Όμως σε βίαια επεισόδια που ξέσπασαν αργότερα, τρεις πολίτες σκοτώθηκαν και άλλοι 122 τραυματίστηκαν, σύμφωνα με επίσημο απολογισμό σε διάφορες πόλεις, όπως και 151 μέλη των δυνάμεων της τάξης.</p>
      <figure>
        <img src="https://www.efsyn.gr/sites/default/files/images/2019/11/colombia_0.jpg"/>
        <figcaption>AP Photo/Ivan Valencia</figcaption>
      </figure>
      <p>Στην απεργία και τις πορείες που είχαν ανακοινώσει τα συνδικάτα εργαζομένων, την Πέμπτη, συμμετείχαν φοιτητές, αυτόχθονες, οργανώσεις υπεράσπισης του περιβάλλοντος και η αντιπολίτευση.</p>
      <p>Χθες Παρασκευή, οι διοργανωτές κάλεσαν να μην πραγματοποιηθούν νέες κινητοποιήσεις. «Η απεργία τελείωσε (…) πρέπει να επιστρέψουμε στην κανονικότητα», δήλωσε ο Χούλιο Ρομπέρτο Γκόμες, πρόεδρος της Γενικής Συνομοσπονδίας Εργασίας.</p>
      <p>Εκτός από την πολιτική ασφαλείας, που επικεντρώνεται στην καταπολέμηση της διακίνησης ναρκωτικών, οι διαδηλωτές καταγγέλλουν την πρόθεση της κυβέρνησης να καταστήσει πιο ευέλικτη την αγορά εργασίας, να αποδυναμώσει το δημόσιο συνταξιοδοτικό ταμείο, προωθώντας ιδιωτικά και να αυξήσει την ηλικία συνταξιοδότησης.</p>
      <p>Κάποιοι ζητούν επίσης μεγαλύτερες δαπάνες για τη δημόσια παιδεία, την προστασία των αυτοχθόνων και των υπέρμαχων των ανθρωπίνων δικαιωμάτων, καθώς και να γίνει σεβαστή η ειρηνευτική συμφωνία που υπεγράφη το 2016 με τους αντάρτες Farc, την οποία ο Ντούκε κρίνει πολύ ευνοϊκή προς αυτούς.</p>
      <p>Η κινητοποίηση στην Κολομβία, μια χώρα με τεράστιες οικονομικοκοινωνικές ανισότητες, πραγματοποιείται την ώρα που στη Λατινική Αμερική επικρατεί ένα κλίμα έντασης με κοινωνικές και πολιτικές κρίσεις να είναι ανοικτές στον Ισημερινό, τη Χιλή και τη Βολιβία.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/latiniki-ameriki-karaibiki/219999_stoys-dromoys-oi-kolombianoi-kata-tis-dexias-kybernisis"/>
        <a href="https://www.efsyn.gr/kosmos/latiniki-ameriki-karaibiki/219988_nea-epeisodia-sti-bolibia-ekloges-horis-morales-exetazei"/>
        <a href="https://www.efsyn.gr/kosmos/latiniki-ameriki-karaibiki/219425_i-bolibia-sto-heilos-toy-gkremoy"/>
        <a href="https://www.efsyn.gr/kosmos/latiniki-ameriki-karaibiki/215958_paketo-elafrynseon-gia-na-kateynasoyn-tin-orgi-sti-hili"/>
        <a href="https://www.efsyn.gr/kosmos/latiniki-ameriki-karaibiki/215826_nekroi-stis-mahes-toy-eisitirioy"/>
        <a href="https://www.efsyn.gr/kosmos/latiniki-ameriki-karaibiki/215644_i-exegersi-toy-eisitirioy"/>
      </related>
    </article>
  </body>
</html>