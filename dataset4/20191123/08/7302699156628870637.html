<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000112505"/>
    <meta property="og:site_name" content="MGR Online"/>
    <meta property="article:published_time" content="2019-11-23T08:43:00+00:00"/>
    <meta property="og:title" content="&quot;ชวน&quot; ลั่นไม่ถือสา &quot;ปารีณา&quot; แว้งจวกเหตุปิดไมค์ ชี้พูดผิดเวลา ปล่อยไปยิ่งบานปลาย"/>
    <meta property="og:description" content="ชวนลั่นไม่ถือสาเอ๋ ปารีณา ปมจวกปธ.สภาปิดไมค์ไม่ให้พูด บอกมีแค่กมธ.ปราบโกงที่มีปัญหา แนะ เสรีพิศุทธ์ในฐานะปธ.กมธ.ต้องควบคุมสมาชิกไม่เลือกปฎิบัติว่าคนของพรรคไหน วันนี้ (23 พ.ย.) นายชวน หลีกภัย ประธานสภาผู้แทนราษฎร กล่าวถึงกรณี"/>
  </head>
  <body>
    <article>
      <h1>"ชวน" ลั่นไม่ถือสา "ปารีณา" แว้งจวกเหตุปิดไมค์ ชี้พูดผิดเวลา ปล่อยไปยิ่งบานปลาย</h1>
      <address><time datetime="2019-11-23T08:43:00+00:00">23 Nov 2019, 08:43</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011638801.JPEG"/>
        <figcaption>นายชวน หลีกภัย ประธานสภาผู้แทนราษฎร (ภาพจากแฟ้ม)</figcaption>
      </figure>
      <p><b>"ชวน"ลั่นไม่ถือสา"เอ๋ ปารีณา" ปมจวก ปธ.สภาปิดไมค์ไม่ให้พูด บอกมีแค่ กมธ.ปราบโกงที่มีปัญหา แนะ "เสรีพิศุทธ์"ในฐานะ ปธ.กมธ.ต้องควบคุมสมาชิกไม่เลือกปฎิบัติว่าคนของพรรคไหน </b><br/><br/>วันนี้ (23 พ.ย.) นายชวน หลีกภัย ประธานสภาผู้แทนราษฎร กล่าวถึงกรณีที่ น.ส.ปารีณา ไกรคุปต์ ส.ส.ราชบุรี พลังประชารัฐ แถลงข่าวกล่าวหาว่าเลือกปฏิบัติกรณีปิดไมค์ในที่ประชุมสภาผู้แทนราษฎร ว่า ตนขอยืนยันว่าไม่ได้เลือกปฏิบัติ แต่ในช่วงเวลาดังกล่าวเป็นการเปิดโอกาส ให้ ส.ส. ได้ปรึกษาหารือถึงปัญหาความเดือดร้อนของประชาชน คนละ2 นาที แต่ น.ส.ปารีณา กลับเอาเรื่องความขัดแย้งในกรรมาธิการมาพูดและวิจารณ์ พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย ในฐานะประธานคณะกรรมาธิการป้องกันและปราบปรามการทุริตและประพฤติมิชอบ สภาผู้แทนราษฏร ซึ่งจากเหตุการณ์ตนพอจะเดาได้ว่าหากปบ่อยให้มีการพูด จะเกิดอะไรขึ้น ที่อาจจะทำให้พล.ต.อ.เสรีพิศุทธ์ ก็จะลุกขึ้นตอบโต้ จึงจำเป็นต้องป้องกันเหตุการณ์ อีกทั้งเวลา2นาที ควรจะพูดเรื่องของประชาชนหรือเรื่องอื่นๆที่ไม่เกี่ยวกับความขัดแย้งในกรรมาธิการฯ ซึ่งข้อบังคับก็กำหนดไว้ชัดเจน อย่างไรก็ตามที่ น.ส.ปารีณา มากล่าวหาตนนั้น เห็นว่าไม่เป็นไรและ ไม่จำเป็นต้องตรวจสอบเพราะที่พูดมาคงเข้าใจผิด <br/><br/>เมื่อถามถึง กรณีที่น.ส.ปารีณา ออกมาระบุว่าที่ผ่านมาประธานเคยอนุญาตให้ ส.ส. หารือเรื่องอื่นด้วย นายชวน กล่าวยืนยันว่า ไม่เคยมี มีแต่เป็นการพูดนอกเวลาการปรึกษาหารือ ซึ่ง น.ส.ปารีณา คงจำไม่ได้ ย้ำว่าเวลา 2 นาที เขาไม่เอาเรื่องพวกนี้มาพูดกัน <br/>ตนขอย้ำว่าถ้าปล่อยให้พูด เรื่องก็ไม่จบ ซึ่งตนได้บอกแล้วว่าปัญหาความขัดแย้งในกรรมาธิการโดยเฉพาะหากพล.ต.อ.เสรีพิศุทธ์ ใช้ถ้อยคำที่ไม่เหมาะสมจริง ก็ร้องเรียนมาได้ จะดำเนินตามข้อบังคับให้ <br/><br/>เมื่อถามถึง ปัญหาความวุ่นวายของกรรมาธิการป้องกันและปราบปรามการทุริตและประพฤติมิชอบ สภาผู้แทนราษฏร ที่เกิดขึ้นในขณะนี้ นายชวน กล่าวว่า มีอยู่กรรมาธิการชุดนี้ชุดเดียวที่มีปัญหามาก ต้องฝากให้ประธาน และกรรมาธิการช่วยกันดู เพราะ สมาชิกทั้งหมดเป็นผู้แทนราษฎร มีวุฒิภาวะต้องหาทางทำงานร่วมกันให้ได้ ตามข้อบังคับ ถ้าขัดแย้งปัญหาก็ตามมา ภาพพจน์สภาฯก็เสียหายคนไม่กี่คนทำให้ส่วนรวมมีปัญหาเป็นลบไปหมด ต้องระวัง และเตือนสมาชิกไว้ ยืนยันในฐานะประธานไม่มีโอกาสได้กลั่นแกล้งใคร เพราะถ้ากลั่นแกล้งก็ถูกตำหนิถูกวิจารณ์ แต่เป็นหน้าที่ที่จะต้องควบคุมการประชุม เมื่อมีคำพูดอะไรออกมาก็รู้ได้เลยว่าอะไรจะเกิดขึ้น ส่วนตัวไม่ขอวิจารณ์ปัญหาความวุ่นวายที่เกิดขึ้น แต่ในฐานะประธานต้องควบคุมโดยไม่สนใจว่าเป็นคนของพรรคไหน<br/><br/>เมื่อถามถึง ความคืบหน้าการตรวจสอบ เรื่องเรียน เลขาธิการสภาผู้แทนราษฎร ประพฤติมิชอบ นายชวน กล่าวว่า เรื่องนี้ได้ติดตามอย่างต่อเนื่อง และได้สอบถามฝ่ายตรวจแล้วว่าทำไมถึงล่าช้า แต่ปัญหา พบว่าผู้ร้อง คือนายวัชระ เพชรทอง อดีต ส.ส.พรรคประชาธิปัตย์นั้น ไม่ยอมมาให้ข้อเท็จจริง <br/>แต่กลับมีการยื่นคัดค้านกรรมการตรวจสอบเรื่องนี้ เพราะไม่เชื่อว่าจะให้ความเป็นธรรมได้ เลยต้องส่งให้กรรมการเจ้าของเรื่องพิจารณา หลังจากนี้หากนายวัชระ ไม่มาอีกก็ต้องเร่งดำเนินการ ยืนยันว่าจะตรวจสอบเรื่องนี้โดยไม่ละเว้นเพราะต้องยึดความจริง ถ้าที่ร้องมาเป็นความจริงก็ต้องยึดตามกฎหมายไม่อาจไปปกป้องใครได้</p>
    </article>
  </body>
</html>