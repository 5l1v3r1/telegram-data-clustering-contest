<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-illegalis-bevandorlas-a-kormanynak-folytatnia-kell-a-kuzdelmet/"/>
    <meta property="og:site_name" content="lokál"/>
    <meta property="article:published_time" content="2019-11-23T08:03:08+00:00"/>
    <meta property="og:title" content="Illegális bevándorlás: A kormánynak folytatnia kell a küzdelmet"/>
    <meta property="og:description" content="Ezt a csatát megnyertük, de a kormánynak folytatnia kell a küzdelmet az illegális migráció ellen, mert a Soros-hálózat továbbra is minden erejével támogatja a bevándorlást - mondta Völner Pál, az Igazságügyi Minisztérium parlamenti államtitkára pénteken az MTI-nek."/>
  </head>
  <body>
    <article>
      <h1>Illegális bevándorlás: A kormánynak folytatnia kell a küzdelmet</h1>
      <address><time datetime="2019-11-23T08:03:08+00:00">23 Nov 2019, 08:03</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/04/K_EPA20190406032-2-1280x853.jpg"/>
      </figure>
      <p>
        <b>Ezt a csatát megnyertük, de a kormánynak folytatnia kell a küzdelmet az illegális migráció ellen, mert a Soros-hálózat továbbra is minden erejével támogatja a bevándorlást – mondta Völner Pál, az Igazságügyi Minisztérium parlamenti államtitkára pénteken az MTI-nek.</b>
      </p>
      <p>A politikus abból az alkalomból közölte ezt, hogy a strasbourgi Emberi Jogok Európai Bíróságának nagykamarája két menedékkérő ügyében másodfokon a magyar államnak adott igazat csütörtökön.</p>
      <p>Völner Pál kifejtette: az emberkereskedőkkel együttműködő, az illegális bevándorlást minden lehetséges eszközzel támogató “álcivilek” egyáltalán nem akarják, hogy “bárki megállítsa, vagy akár megfékezze és ellenőrizze a migránsokat”. Viszont mivel a magyar hatóságok ezt teszik, és sikeresek is ebben a munkában, a tranzitzóna elleni politikai és jogi támadások is folyamatosak.</p>
      <p>Azt mondta, a nagykamara jogerős döntése is rámutat arra, hogy a tranzitzóna szabályozott, ellenőrzött körülmények között ad lehetőséget a legális belépésre az ország területére és a menekültügyi eljárás elindítására.</p>
      <p>Az államtitkár arról is beszélt, hogy bár az EJEB egyértelműen kimondta, hogy a kérelmezők önként léptek be a tranzitzónába és onnan bármikor szabadon visszatérhettek Szerbiába, továbbá az ottani elhelyezésük körülményei sem voltak jogsértőek, van olyan NGO, amely ezt Magyarország elítéléseként tolmácsolja. “Látszik, hogy a Soros-hálózat emberei semmitől sem riadnak vissza, hiszen a strasbourgi döntésről is valótlanságokat állítanak” – mondta Völner Pál.</p>
      <p>Úgy fogalmazott: “A szélsőbaloldali és a radikális liberális erőktől ez azonban sajnos nem szokatlan. A történelem során már számtalanszor bebizonyosodott, hogy készek a józan ész diktálta elveket a saját ideológiájuknak megfelelően eltorzítani, a tényeket hazugságokra átírni.”</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-magyarorszag-a-bevandorlas-kerdeseben-nem-fog-engedni/">Magyarország a bevándorlás kérdésében nem fog engedni!</a>
        </li>
        <li>
          <a href="https://www.lokal.hu/2019-11-embercsempesz-bandara-csaptak-le-olaszorszagban/">Embercsempész bandára csaptak le Olaszországban</a>
        </li>
        <li>
          <a href="https://www.lokal.hu/2019-11-ismet-no-a-migransok-szama-a-szerb-magyar-hatar-kozeleben/">Nő a migránsok száma a szerb-magyar határ közelében</a>
        </li>
        <li>
          <a href="https://www.lokal.hu/2019-11-eu-tisztujitas-bar-mindent-megprobaltak-a-magyar-ellenzek-beavatkozasa-szanalmasan-megbukott/">EU-tisztújítás: A magyar ellenzék beavatkozása szánalmasan megbukott</a>
        </li>
        <li>
          <a href="https://www.lokal.hu/2019-11-titkos-megbeszelest-folytatott-soros-gyorgy-es-frans-timmermans/">Titkos megbeszélést folytatott Soros György és Frans Timmermans</a>
        </li>
      </ul>
    </article>
  </body>
</html>