<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/doncic-znova-dosegel-30-tock"/>
    <meta property="og:site_name" content="Primorske novice"/>
    <meta property="article:published_time" content="2019-11-23T08:46:05+00:00"/>
    <meta property="og:title" content="Dončić znova dosegel 30 točk"/>
    <meta property="og:description" content="Ekipa Dallas Mavericks je v severnoameriški košarkarski ligi NBA na domačem parketu dobila še četrto tekmo zaporedoma. Tokrat je visoko s 143:101 premagala Cleveland Cavaliers. Vrhunski slovenski košarkar Luka Dončić je v 28 minutah za Dallas dosegel 30 točk, 14 podaj in sedem skokov. Miami Heat Gorana Dragića je v gosteh ukanil Chicago."/>
  </head>
  <body>
    <article>
      <h1>Dončić znova dosegel 30 točk</h1>
      <address><time datetime="2019-11-23T08:46:05+00:00">23 Nov 2019, 08:46</time> by <a rel="author">STA</a></address>
      <p>
        <b>Ekipa Dallas Mavericks je v severnoameriški košarkarski ligi NBA na domačem parketu dobila še četrto tekmo zaporedoma. Tokrat je visoko s 143:101 premagala Cleveland Cavaliers. Vrhunski slovenski košarkar Luka Dončić je v 28 minutah za Dallas dosegel 30 točk, 14 podaj in sedem skokov. Miami Heat Gorana Dragića je v gosteh ukanil Chicago.</b>
      </p>
      <figure>
        <img src="https://static.primorske.si/foto/highres/sport/720947_267-luka.jpg"/>
        <figcaption>Luka Dončić Foto: STA</figcaption>
      </figure>
      <p><b>DALLAS</b> &gt; Ker je Dallas minuto pred koncem tretje četrtine visoko vodil (107:69) je trener Dallasa <b>Rick Carlisle Luko Dončića</b>, ki je 16 točk dosegel ravno v tej četrtini, lahko poklical na klop in ga drugo tekmo v nizu odpočil v zadnjem delu igre.</p>
      <p>Dončić, ki je iz igre metal 11:18, je postal osmi igralec Dallasa, ki je na treh zaporednih tekmah dosegel vsaj 30 točk. Med drugim je leta 2010 to uspelo legendarnemu Nemcu <b>Dirku Nowitzkemu</b>, ki si je prvič po upokojitvi po koncu minule sezone v dvorani American Airlines v živo ogledal tekmo. Tekmo je spremljal ob lastniku Dallasa <b>Marku Cubanu</b>.</p>
      <p>Dončić še naprej postavlja rekorde - postal je najmlajši igralec v Ligi NBA, ki je na treh tekmah zaporedoma presegel 30 točk in 10 podaj.</p>
      <h3>Sedem košarkarjev Dallasa doseglo dvomestno število točk</h3>
      <p><b>Justin Jackson</b> je k domači zmagi dodal 19 točk, <b>Kristaps Porzingis</b> 17 in <b>Tim Hardaway Jr.</b> 16; skupno je sedem košarkarjev Dallasa doseglo dvomestno število točk. Na drugi strani je <b>Darius Garland</b> za Cleveland, ki je izgubil šesto tekmo v nizu, dosegel 23 točk.</p>
      <p>“Z Luko se zavedava, da po upokojitvi Dirka stopava v velike čevlje, saj je v klubu postavil visoke standarde. Pomembno je, da vsak opravi svojo nalogo. Tukaj sem, da zmagam, da naredim to ekipo boljšo. Poskušam narediti svojo nalogo in prepričan sem, da tudi Luka poskuša opraviti svojo nalogo in to mu gre dobro,” je po koncu dejal Porzingis.</p>
      <p>Dallas ima zdaj deset zmag in pet porazov. “To je bil uspešen niz domačih tekem in naredili smo nekaj dobrih stvari. Bo pa urnik zdaj postal veliko težji,” je prepričan trener Carlisle.</p>
      <p>Do pete zmage v nizu je prišel tudi <b>Goran Dragić</b> z Miamijem, ki je tokrat v gosteh s 116:108 ugnal Chicago Bulls. Dragić je igral 28 minut in dosegel 16 točk, sedem podaj in dva skoka. Najboljši strelec gostov je bil s 27 točkami <b>Jimmy Butler</b>.</p>
      <p>“Zmaga je zmaga. Ne bom zmanjševal njenega pomena, ampak mislim, da to ni način, na katerega bi radi zmagovali. V prvem polčasu smo igrali odlično košarko. Vsi smo lahko ponosni na to, ampak potem večer za večerom sledijo mentalni padci. To se ne sme dogajati, če hočemo biti tako dobri, kot govorimo,” je po koncu dejal Butler, ki je med letoma 2011 in 2017 igral za Chicago.</p>
      <h3>V nedeljo Dallas gostuje pri Houston Rockets</h3>
      <p>Miami prihodnja tekma čaka že v noči na nedeljo, ko bo gostoval pri Philadelphia 76ers, Dončića in druščino pa v nedeljo zvečer po slovenskem času, ko bodo gostovali pri Houston Rockets.</p>
      <p>Ekipa Denver Nuggets je s 96:92 premagala Boston Celtics, pri katerih je po padcu pretres možganov doživel <b>Kemba Walker</b>.</p>
      <p>Utah Jazz je doma s 113:109 premagal Golden State Warriors, bolj kot domača zmaga pa je dvoboj zaznamoval sumljiv paket, zaradi katerega so po koncu obračuna morali evakuirati dvorano. Ker je večina gledalcev dvorano že zapustila, je evakuacija večinoma obsegala zgolj osebje, trenerje in igralce, nekateri so proti svojim avtomobilom odšli kar v dresih. Gostujoči košarkarji pa so se neposredno odpravili na avtobus, je poročala francoska tiskovna agencija AFP.</p>
    </article>
  </body>
</html>