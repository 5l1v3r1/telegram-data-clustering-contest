<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/aukcione---retas-pirkinys-su-dar-retesniu-priedu-1751979/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T08:12:00+00:00"/>
    <meta property="og:title" content="Aukcione – retas pirkinys su dar retesniu priedu"/>
    <meta property="og:description" content="Reklama"/>
  </head>
  <body>
    <article>
      <h1>Aukcione – retas pirkinys su dar retesniu priedu</h1>
      <address><time datetime="2019-11-23T08:12:00+00:00">23 Nov 2019, 08:12</time> by <a rel="author">Aušra Pilaitienė</a></address>
      <p>Reklama</p>
      <p>
        <b>Ir klaipėdiečių, ir turistų pamėgtas šimtametis uostamiesčio centrinis paštas užvėrė duris. Raudonplytis statinys Liepų gatvėje netrukus gali būti parduotas aukcione kaip ir Vilniaus bei Kauno centriniai paštai.</b>
      </p>
      <p>Klaipėdos paštas – išskirtinis objektas, nes jo bokšte sumontuotas kariljonas. Klaipėdiečiai jau seniai nerimavo, ar beskambės mieste varpų muzika, kai statinys atiteks naujam šeimininkui.</p>
      <p>Aiškėja, kad kariljono likimas priklausys nuo būsimo pirkėjo malonės.</p>
      <p>Klaipėdos pašto pastatas įvertintas 1,5 mln. eurų. Jeigu pirkti pastatą nuspręstų miestas, aukcionas būtų stabdomas.</p>
      <p>1,5 mln. eurų miesto biudžete svarbiam objektui gal ir pavyktų surasti. Bet kol kas nežinia, kaip reikėtų elgtis ateityje – ką įkurdinti 3 tūkst. kvadratinių metrų plote.</p>
      <p>1893 metais statytame neogotikiniame pastate paštas veikė visą laiką – kažkada siuntos iš čia iškeliaudavo arklių traukiamomis karietomis.</p>
      <p>Reklama</p>
      <p>Įspūdinga ne tik pastato išorė. Klientų aptarnavimo salės perdangas laiko kolonos, puošnumo ir spalvingumo suteikia augaliniais ornamentais dekoruotos lubos ir sienos: jose – ir paukščių su laiškais motyvai.</p>
      <p>Prieš uždarant paštą klaipėdiečiai ėjo į visa tai atsižiūrėti, nusifotografuoti atminčiai.</p>
      <p>Tačiau šimtametį pastatą jau verkiant reikia restauruoti, o tam taip pat tektų išleisti daugybę pinigų.</p>
      <p>Jausdami, ko gali netekti, vis daugiau žmonių susirenka į Laikrodžių muziejaus kiemelį pasiklausyti varpų muzikos – pusės valandos koncertai iš pašto bokšto jau daug metų skamba kiekvieno šeštadienio ir sekmadienio vidurdienį ir per šventes.</p>
      <p>Klaipėdiečiai pamėgo ir per Jonines rengiamus tarptautinius varpų muzikos festivalius.</p>
      <p>Už Olandijos varpų liejykloje „Royal Eijsbouts“ nulietus 48 varpus buvo sumokėta nemenka pinigų suma.</p>
      <p>Reklama</p>
      <p>Varpų rinkinys, sveriantis penkias tonas, garsėja itin kokybišku skambesiu ir tembru.</p>
      <p>Koks bus paveldo vertybe laikomo istorinio pašto pastato likimas, nežinia, tačiau delsti jau nebėra kada.</p>
      <p>Uostamiesčio meras Vytautas Grubliauskas mano, kad sprendimą dėl istorinio pašto pastato turėtų priimti miesto politikai, ne kartą kalbėję apie būtinybę išsaugoti šį objektą.</p>
      <p>Prieš mėnesį Klaipėdos centrinis paštas iš Liepų gatvės persikėlė į verslo centrą M.Mažvydo alėjoje. Naujasis pašto padalinys įsikūrė nuomojamose patalpose, jo plotas – 120 kvadratinių metrų.</p>
      <p>Šviesios patogios patalpos pritaikytos neįgaliesiems, senjorams, tėvams su vežimėliais.</p>
      <p>48<b> </b>– tiek varpų, nulietų Olandijos varpų liejykloje „Royal Eijsbouts“, sudaro Klaipėdos pašto kariljoną.</p>
      <p>Reklama</p>
      <figure>
        <a href="https://www.lrytas.lt/">
          <img src="https://www.ve.lt/uploads/img/0022_logotipai_po_str/lrytas.jpg"/>
        </a>
      </figure>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/lietuvos-pastas-nera-finansiskai-pajegus-islaikyti-centrinius-pastatus-1749436/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/pasto-pastato-likimas-jaudina-klaipediecius-1736449/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/parduos-centrinio-klaipedos-pasto-pastata-1566698/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>