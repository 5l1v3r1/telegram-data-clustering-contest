<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/vanzatorii-si-transportatorii-de-substante-periculoase-verificati-de-politisti-18608458"/>
    <meta property="og:site_name" content="Gândul"/>
    <meta property="article:published_time" content="2019-11-23T08:44:01+00:00"/>
    <meta property="og:title" content="Vânzătorii şi transportatorii de substanţe periculoase, verificaţi de poliţişti"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Vânzătorii şi transportatorii de substanţe periculoase, verificaţi de poliţişti</h1>
      <h2>Pentru creşterea gradului de siguranţă a cetăţenilor şi prevenirea situaţiilor de risc, Poliţia Română a intensificat acţiunile pentru combaterea activităţilor ilicite în activitatea operatorilor economici care utilizează produse pentru deratizare, dezinfecţie şi dezinsecţie.</h2>
      <address><time datetime="2019-11-23T08:44:01+00:00">23 Nov 2019, 08:44</time> by <a rel="author" href="https://www.gandul.info/autor/gandul" target="_blank">Gandul</a></address>
      <p>Pentru prevenirea, identificarea şi sancţionarea faptelor de natură penală şi contravenţională la regimul produselor de protecţie a plantelor şi a substanţelor utilizate în igiena şi sănătatea publică, la dezinfecţie, dezinsecţie şi deratizare, Poliţia Română a intensificat verificările persoanelor fizice şi juridice care efectuează operaţiuni cu produse de protecţie a plantelor şi substanţe utilizate în igiena şi sănătatea publică la dezinfecţie, dezinsecţie şi deratizare.<br/><br/>Acţiunea are ca scop creşterea siguranţei cetăţenilor, a protejării vieţii şi sănătăţii populaţiei şi combaterea infracţionalităţii în domeniu, prin verificarea stării de legalitate, a modului de efectuare a operaţiunilor cu produse de protecţie a plantelor şi substanţe utilizate în igiena şi sănătatea publică, precum şi a condiţiilor în care se desfăşoară aceste operaţiuni de către agenţii economici.<br/><br/>Pentru verificarea tuturor aspectelor prevăzute şi sancţionate de legislaţia incidentă în aceste domenii, poliţiştii structurilor de arme, explozivi şi substanţe periculoase din cadrul Poliţiei Române cooperează nemijlocit şi acţionează împreună cu specialişti ai celorlalte instituţii care au competenţă în domeniu (oficii fitosanitare judeţene, direcţiile judeţene sanitare veterinare şi pentru siguranţa alimentelor, direcţiile judeţene pentru sănătate publică, inspectorate teritoriale de muncă).<br/><br/>Pe parcursul derulării acţiunilor din domeniul substanţelor periculoase din ultima perioadă au fost identificate mai multe persoane care deţineau ilegal produse ce conţin ca substanţă activă fosfura de aluminiu.<br/><br/>Utilizarea şi aplicarea acestor substanţe chimice, fără respectarea normelor tehnice şi a instalaţiilor aferente este deosebit de periculoasă deoarece degajă în contact cu aerul gaze toxice cu efect letal pentru oameni şi animale, acestea fiind şi extrem de inflamabile.<br/><br/>Pe parcursul lunii aprilie 2019, poliţiştii Serviciului Arme, Explozivi şi Substanţe Periculoase Teleorman au efectuat verificări la punctul de lucru al unei societăţi comerciale, unde au identificat mai multe produse pentru protecţia plantelor având termenul de valabilitate expirat şi două flacoane a câte 20 de tablete fiecare, ce conţineau ca substanţă activă fosfura de aluminiu, deţinute ilegal.<br/><br/>Din cercetări a rezultat că administratorul societăţii ar fi procurat ilegal produsele de la o altă persoană, care a fost surprinsă în flagrant delict de poliţişti, în cursul aceleiaşi luni, în timp ce încerca să comercializeze 10 recipiente a câte 20 tablete fiecare, ce conţineau produs ce avea ca substanţă activă fosfura de aluminiu.<br/><br/>Cercetările au arătat că persoana în cauză ar fi procurat ilegal produsele de la societatea unde era angajat, iar în urma verificărilor efectuate la aceasta au fost identificate 13 recipiente a câte 333 tablete fiecare cu substanţă activă fosfura de aluminiu (total 4.329 tablete), deţinute ilegal.<br/><br/>De asemenea, s-a stabilit că societatea nu deţinea spaţiu special amenajat pentru depozitarea produselor toxice şi foarte toxice şi nici personal de specialitate în utilizarea acestor produse.<br/><br/>În cauză au fost întocmite dosare penale sub aspectul săvârşirii infracţiunilor de trafic de produse sau substanţe toxice (3 fapte).<br/><br/>* * *<br/>În cursul lunii septembrie a acestui an, poliţiştii Serviciului Arme, Explozivi şi Substanţe Periculoase Galaţi au efectuat verificări la o societate din judeţ constatatând că aceasta deţinea ilegal şi comercializa, fără a deţine autorizaţie, 175 de tablete de produs ce conţineau fosfură de aluminiu.<br/><br/>Au fost întocmit dosar penal sub aspectul săvârşirii infracţiunii de trafic de produse ori substanţe toxice.<br/>* * *<br/><br/>În luna aprilie a anului trecut, poliţiştii Serviciului Arme, Explozivi şi Substanţe Periculoase Galaţi au efectuat verificări la punctul de lucru al unei societăţi din Galaţi, unde au identificat într-o magazie, 208 tablete de insecticid ce conţineau fosfură de aluminiu. Tabletele erau deţinute ilegal, având termenul de valabilitate expirat.<br/><br/>De asemenea, au fost depistate 45.000 de kilograme de îngrăşăminte chimice care era depozitate în condiţii improprii pe sol.<br/>Au fost întocmit dosar penal pentru trafic de produse sau substanţe toxice, neluarea măsurilor de eliminare totală a substanţelor şi preparatelor periculoase, care au devenit deşeuri şi nerespectarea obligaţiei de depozitare a îngrăşămintelor chimice şi a produselor de protecţia plantelor numai ambalate şi în locuri protejate.<br/><br/>În luna mai 2018, poliţiştii Serviciului Arme, Explozivi şi Substanţe Periculoase Galaţi au efectuat verificări la punctul de lucru al unei societăţi comerciale din judeţ, fiind identificate 32 de tablete de insecticid ce conţineau fosfură de aluminiu, deţinute fără autorizaţie pentru produse de protecţie a plantelor clasificate toxice sau foarte toxice.<br/><br/>Totodată, în urma verificărilor s-a constatat că societatea deţinea 33 de litri de produse de protecţie a plantelor, expirate, faţă de care administratorul nu a luat măsura neutralizării printr-o societate autorizată.</p>
      <p>Au fost întocmit dosar penal pentru săvârşirea infracţiunilor de trafic de produse sau substanţe toxice şi neluarea măsurilor de eliminare totală a substanţelor şi preparatelor periculoase care au devenit deşeuri.<br/><br/>Tot în cursul lunii mai 2018, poliţiştii Serviciului Arme, Explozivi şi Substanţe Periculoase Ialomiţa au efectuat verificări la punctul de lucru al unei societăţi comerciale unde au identificat 3 kilograme de produse ce conţineau fosfură de aluminiu, deţinute ilegal, având termenul de valabilitate expirat. Societatea în cauză nu deţinea autorizaţie pentru produse de protecţie a plantelor clasificate toxice sau foarte toxice.<br/><br/>În cauză a fost întocmit dosar penal sub aspectul săvârşirii infracţiunilor de trafic de produse sau substanţe toxice şi neluarea măsurilor de eliminare totală a substanţelor şi preparatelor periculoase care au devenit deşeuri.<br/><br/>În cursul lunii iunie 2018, poliţiştii Serviciului Arme, Explozivi şi Substanţe Periculoase Călăraşi au depistat două persoane care transportau cu un autoturism 44 de kilograme de produse cu o concentraţie de 56% de fosfură de aluminiu (produs foarte toxic).<br/><br/>În cauză a fost întocmit dosar penal sub aspectul săvârşirii infracţiunii de trafic de produse sau substanţe toxice şi contrabandă calificată.</p>
    </article>
  </body>
</html>