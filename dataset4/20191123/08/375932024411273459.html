<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/politika/parthovatartozas-szerint-dontenek-majd-trumprol-1887060/"/>
    <meta property="og:site_name" content="Világgazdaság"/>
    <meta property="article:published_time" content="2019-11-23T08:18:00+00:00"/>
    <meta property="og:title" content="Párthovatartozás szerint döntenek majd Trumpról"/>
    <meta property="og:description" content="Egy amerikai elemző szerint a demokrata többség miatt nem kétséges, hogy az ügy a szenátus elé kerül."/>
  </head>
  <body>
    <article>
      <h1>Párthovatartozás szerint döntenek majd Trumpról</h1>
      <address><time datetime="2019-11-23T08:18:00+00:00">23 Nov 2019, 08:18</time> by <a rel="author">MTI</a></address>
      <p>Donald Trumpnak „joga volt” kérnie a vizsgálat megindítását „Ukrajna legkorruptabb vállalata”, a Burisma ellen, a demokrata többségű amerikai képviselőházban viszont párthovatartozás szerint szavaznak majd</p>
      <aside>az elnök elleni impeachment-folyamat keretében, márpedig Trump sorsáról az emberek lennének hivatottak dönteni</aside>
      <p>– ezeket a gondolatokat fejti ki pénteken közzétett írásában Pat Buchanan.</p>
      <p>A konzervatív amerikai politikai elemző, aki Ronald Reagan elnök egyik tanácsadója is volt, kétségbe vonja, hogy Trump részéről zsarolás történt volna. Szerinte a törvények hű betartásáért felelős államfő joggal ragaszkodott ahhoz, hogy egy olyan rendszer (az ukrajnai), amely Washington segítségétől függ, vizsgálja ki a korábbi amerikai alelnök (Joe Biden) fiával kapcsolatos érdekkonfliktust és korrupciós ügyet.</p>
      <p>Az elemző mindezt azzal kapcsolatban fejtegeti, hogy az amerikai fővárost hónapok óta foglalkoztatja a kérdés: van-e összefüggés az Ukrajnának nyújtott amerikai katonai segély visszatartása és a között, hogy Trump arra kérte az ukrajnai vezetést, esetleg vizsgálja meg Joe Biden volt alelnök, a demokraták egyik jelenlegi elnökjelölt-aspiránsa és fia, Hunter Biden üzleti ügyeit.</p>
      <aside>A demokrata párti törvényhozók szerint ugyanis Trump visszaélt hatalmával, amikor egy idegen országot a saját politikai céljai érdekében kért fel amerikai állampolgárok elleni vizsgálatra.</aside>
      <p>Az elemző emlékeztet arra, hogy Gordon Sondland, az Egyesült Államok Európai Unióhoz akkreditált nagykövete a szerdai meghallgatásán azt mondta: érvényesült a „valamit valamiért elv”.</p>
      <figure>
        <img src="https://www.vg.hu/wp-content/uploads/2019/09/0001KL739.jpg"/>
        <figcaption>Donald Trump amerikai elnök<br/>Fotó: AFP</figcaption>
      </figure>
      <p>Pat Buchanan szerint elkerülhetetlennek látszik az impeachment, vagyis az elnök felelősségre vonása és elmozdítása alkotmányos úton. Azt írja: a képviselőházban párthovatartozás szerint szavaznak majd, és mivel a demokraták vannak többségben, a voksolás kimenetele nem kétséges, az ügy a szenátus elé kerül. Buchanan nem titkolja véleményét, miszerint</p>
      <aside>Trump sorsáról „az embereknek kell dönteniük”.</aside>
      <p>Az elemző ugyanakkor megjegyzi: Trumpnak „joga volt vizsgálat megindítását kérnie (Ukrajna) legkorruptabb vállalata, a Burisma ellen”. Majd kifejti: ez kiváltképp indokolt volt, mert Joe Biden alelnök fia havi 50 ezer dolláros javadalmazással járó igazgatótanácsi posztot kapott a Burismánál. Ez pontosan azt követően történt, hogy Joe Biden az ukrán államügyész leváltását követelte, majd miután ezt teljesítették, aláírta az egymilliárd dolláros amerikai hitelgaranciáról szóló megállapodást. Ezt az ügyet ki vizsgálta meg? – teszi fel a kérdést Buchanan.</p>
      <p>A szerző szerint a demokraták krokodilkönnyeket hullajtanak a katonai segély visszatartása miatt. Felidézi: 2014 és 2017 között, tehát amikor Vlagyimir Putyin Oroszországa elfoglalta a Krím-félszigetet és támogatta a Donyec-medence szakadárjait, Barack Obama az Ukrajnának folyósított katonai segély címén – a néhai John McCain szenátor szavaival szólva – „csak takarókat és élelmiszert” küldött.</p>
      <p>Buchanan kérdésbe sűríti álláspontját:</p>
      <blockquote>Ha Donald Trump a segélyek két hónapig tartó felfüggesztésével veszélybe sodorta nemzetbiztonságunkat, akkor vajon Obama nem sodorta-e még súlyosabb veszélybe nemzetbiztonságunkat azzal, hogy éveken keresztül megtagadta Ukrajnától a halált okozó fegyverek szállítását?</blockquote>
      <p>A szerző végül utal arra is, hogy a Trump ellen lényegében a megválasztása óta tartó, általa „összeesküvésnek” nevezett támadássorozat eredőjét éppen most vizsgálja az igazságügyi tárca. Az eljárásból szerinte fény derül majd arra, volt-e bűncselekményre is utaló magatartás a korábbi amerikai kormányzaton belül annak érdekében, hogy befolyásolják a (2016-os) választások kimenetelét.</p>
    </article>
  </body>
</html>