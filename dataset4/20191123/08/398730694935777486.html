<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/vasterbros-historia-antik-babylonisk-mat-smakade-ratt-bra/"/>
    <meta property="og:site_name" content="DN.SE"/>
    <meta property="article:published_time" content="2019-11-23T08:00:00+00:00"/>
    <meta property="og:title" content="Västerbros historia: Antik babylonisk mat smakade rätt bra"/>
    <meta property="og:description" content="Varannan vecka skriver Magnus Västerbro om historiska nyheter i DN. Denna vecka bland annat om en ovanligt välsmakande, fyratusenårig lammgryta."/>
  </head>
  <body>
    <article>
      <h1>Västerbros historia: Antik babylonisk mat smakade rätt bra</h1>
      <address><time datetime="2019-11-23T08:00:00+00:00">23 Nov 2019, 08:00</time> by <a rel="author" href="https://www.dn.se/av/magnus-vasterbro/" target="_blank">Magnus Västerbro</a></address>
      <p>
        <b>Varannan vecka skriver Augustbelönade fackboksförfattaren Magnus Västerbro om <a href="https://www.dn.se/kultur-noje/historia-handlar-om-vad-manniskor-ar-eller-kan-vara/">små och stora historiska nyheter i DN</a>. Denna vecka bland annat om en ovanligt välsmakande, fyratusenårig lammgryta.</b>
      </p>
      <p>En grupp arkeologer och mathistoriker har återskapat fyra maträtter, baserade på recept inristade i lertavlor i Babylon för snart 4.000 år sedan. Flera av dem skulle fungera även i nutida restauranger, menar forskarna.</p>
      <p>Vilken slags mat åt egentligen människor förr i tiden? Ofta när frågan tas upp – som i det välresearchade svenska tv-programmet ”Historieätarna” – fokuseras på hur underliga maträtter kunde vara längre tillbaka i historien. Men det är bara en sida av saken. I själva verket finns det uppenbarligen vissa smakpreferenser som är tidlösa, vilket innebär att i varje fall en del av de rätter som tillagades för många tusen år sedan skulle passa även moderna smaklökar. </p>
      <p><a href="https://www.dn.se/kultur-noje/fragesport/dns-historiska-quiz-vecka-47">Testa DN:s historiska quiz: Nio nya frågor om gamla saker</a> </p>
      <p><b>Det är en slutsats</b> som många mathistoriker dragit genom åren, och som nu bekräftats i ett projekt som nyligen fått stor uppmärksamhet. Det handlar om en grupp historiker, arkeologer och matexperter som analyserat ett antal recept nedskrivna på lertavlor i antikens Babylon under åren kring 1700 f Kr, men som i dag finns på universitet i Yale, USA. Länge trodde forskarna att just dessa lertavlor innehöll beskrivningar av antika mediciner, men i takt med att man blivit bättre på att tolka skriftspråket har man insett att det i själva verket är kortfattade beskrivningar av ett antal olika maträtter. </p>
      <figure>
        <img src="https://cached-images.bonnier.news/cms30/UploadedImages/2019/11/22/5d28a7d7-cc88-4ac9-bbab-ca4d7229fd53/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>De babyloniska recepten är cirka 4.000 år gamla och därmed mänsklighetens äldsta kända.<cite>Foto: Klaus Wagensonner/Yale Babylonian Collection</cite></figcaption>
      </figure>
      <p>Fyra av dessa, grytor och soppor,<b> </b>har man nu försökt sig på att återskapa – vilket i sig innebär ett stort inslag av gissningar, eftersom recepten är mycket kortfattade. Bland rätterna finns soppan Pashrutum som beskrivs som passande när en person är förkyld – det visar sig vara en diskret buljong med smak av purjolök, koriander och gul lök. En matigare rätt, kallad Tuh’u, är en gryta med lamm och rödbetor som huvudingredienser, smaksatt med bland annat koriander, kummin, kryddnejlika och syrlig öl.</p>
      <blockquote>Hans favorit är lamm- och rödbetsgrytan Tuh’u – som troligen dracks med öl.</blockquote>
      <p>Forskarna som arbetat med projektet har noterat att många av dessa rätter påminner om traditionella rätter som än i dag äts i regionen, det vill säga dagens Irak. Recepten beskriver genomgående hur man använder ett stort antal olika kryddor för att skapa en komplex smak. Alla tillsätts heller inte på samma gång, utan i olika stadier av tillagningen, precis som i nutida recept. </p>
      <p><b>En viktig upptäckt </b>som gjorts är att det redan i antikens Babylon fanns en uppfattning om vad som var den ”egna” maten. I flera recept anges tydligt att just dessa kommer från ”främmande” platser. Det gäller bland annat några som innehåller dill, vilket inte ansågs vara en babylonisk krydda. ”Redan då finns alltså en idé om ett slags 'kök'. Det finns mat som är 'vår' och mat som är 'utländsk'”, säger projektets ledare Gojko Barjamovic i en intervju med BBC. ”Men utländsk behöver inte betyda dåligt, utan bara annorlunda, och väl värt att tillaga, eftersom man ju skrev ner recepten.”</p>
      <p>Enligt Barjamovic smakar flera av rätterna riktigt bra. Hans favorit är lamm- och rödbetsgrytan Tuh’u – som troligen dracks med öl, vilket var en vanlig måltidsdryck i trakten kring floderna Eufrat och Tigris för en sådär 4.000 år sedan.</p>
      <p>● ● ●</p>
      <h3>USA övervägde invasion av Iran 1979</h3>
      <p>För fyrtio år sedan, i november 1979, ockuperades USA:s ambassad i Teheran. Det var i efterdyningarna av den islamska revolution som avsatte den styrande shahen och förde den religiösa ledaren Ruhollah Khomeini till makten. Strax efteråt föreslog den amerikanske säkerhetsrådgivaren Zbigniew Brzezinski att USA skulle ingripa militärt i stor skala för att avsätta Khomeini, men president Jimmy Carter valde att avstå. Detta framgår av nyligen offentliggjorda dokument från den amerikanska säkerhetstjänsten, publicerade av den ideella organisationen National Security Archives. I april 1980 genomförde USA i stället ett försök att med hjälp av militär frita de personer i ambassaden som ännu hölls som gisslan, vilket misslyckades. </p>
      <h3>”Outlander”-feber hotar skotskt minnesmärke</h3>
      <p>Tv-serien ”Outlander”, som är inspirerad av historiska händelser i Skottland på 1740-talet, har blivit en så stor succé att fans har börjat vallfärda till platser som förekommer i den. Men nu har antalet hängivna följare blivit så många att myndigheterna behövt hägna in en minnessten, den så kallade Fraserstenen, som är tillägnad en klan med samma namn. I serien reser en kvinna vid namn Claire Randall tillbaka i tiden och blir förälskad i klanledaren Jamie Fraser. Deras passionerade möte har bidragit till att skapa en regelrätt Fraserfeber, enligt BBC, vilket gjort att just detta minnesmärke fått mängder med besökare. Serien är baserad på böcker av Diana Gabaldon.</p>
      <h3>6.200</h3>
      <p>För ungefär så många år sedan skapades de ovanligt välbevarade hällmålningarna i det som i dag är Torslanda på ön Hisingen i Göteborg, enligt en datering gjord av arkeologen Bettina Schulz Paulsson. Målningarna tros bland annat vittna om dåtidens sjöfart. </p>
      <p><a href="https://www.dn.se/om/vasterbros-historiska-nyheter/">Läs fler av Västerbros historiska nyheter</a> </p>
    </article>
  </body>
</html>