<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/guleda-cankel-cinayetinde-polis-ve-saglik-gorevlileri-hakkinda-ihmal-raporu-hazirlandi-890276"/>
    <meta property="og:site_name" content="Onedio"/>
    <meta property="article:published_time" content="2019-11-23T08:22:45+00:00"/>
    <meta property="og:title" content="Güleda Cankel Cinayetinde Polis ve Sağlık Görevlileri Hakkında İhmal Raporu Hazırlandı"/>
    <meta property="og:description" content="Güleda Cankel’in eski sevgilisi tarafından ‘17 saat süren bir cinayete’ kurban gitmesinin ardından görevli polisler ve sağlık personeli ile ilgili “ih..."/>
  </head>
  <body>
    <article>
      <h1>Güleda Cankel Cinayetinde Polis ve Sağlık Görevlileri Hakkında İhmal Raporu Hazırlandı</h1>
      <address><time datetime="2019-11-23T08:22:45+00:00">23 Nov 2019, 08:22</time> by <a rel="author" href="https://onedio.com/profil/yasin-arrslan" target="_blank">Yasin Arslan</a></address>
      <h4>Güleda Cankel’in eski sevgilisi tarafından ‘17 saat süren bir cinayete’ kurban gitmesinin ardından görevli polisler ve sağlık personeli ile ilgili “ihmal” soruşturması başlatıldı. Raporda Zafer Pehlivan'ın savcılıkta ifadesinin alınıp bırakıldığı ve şehri terk etmesi amacıyla otogara götürüldüğü belirtildi. </h4>
      <figure>
        <img src="https://img-s2.onedio.com/id-5dd8e14480462f3b26ac0db3/rev-0/w-500/s-c5ed92a4e2895bae0ada1900b304eb4a5c8e1a0e.jpg"/>
      </figure>
      <p><a href="http://www.hurriyet.com.tr/gundem/ihmal-raporu-sehri-terk-et-deyip-biraktilar-41380550">Hürriyet'ten Fevi Kızılkoyun'un haberine göre,</a> <a href="https://onedio.com/etiket/isparta/5c0d16c0107b15241e2c8ac8">Isparta</a>'da üniversite öğrencisi Güleda Cankel’in (19), eski sevgilisi Zafer Pehlivan tarafından öldürülmesinin ardından başlatılan ihmal soruşturmasının raporu tamamlandı. Pehlivan’ın savcılık talimatıyla ifadesinin alındığı ve yine savcı talimatıyla serbest bırakıldığı belirlendi.</p>
      <h3>Rapor Süleyman Soylu'ya sunuldu</h3>
      <figure>
        <img src="https://img-s2.onedio.com/id-5dd8e1859b621c77267246d3/rev-0/w-500/s-c901c00392c91b43bb5aa012679aeac3226914ed.jpg"/>
      </figure>
      <p>Görevli polisler ve sağlık personeli ile ilgili başlatılan ihmal soruşturması kapsamında görevli polislerin ifadeleri alınması tamamlandı. Alınan ifadeler ve yapılan ilk incelemelerle hazırlanan ilk rapor İçişleri Bakanı Süleyman Soylu'yla da paylaşıldı.</p>
      <h3>Kadına şiddetten gözaltına alınmış</h3>
      <figure>
        <img src="https://img-s2.onedio.com/id-5dd8e233cb3ebac51394a761/rev-0/w-500/s-9a687c4deda88781c02ce6b5c8487306a47aeb0e.jpg"/>
      </figure>
      <p>Rapora göre Zafer Pehlivan’ın, Güleda Cankel’i kaldığı apartın önünde darp etmesi, çevredekilerin ihbarı üzerine <a href="https://onedio.com/etiket/olay/57ceb76ded62790c040afa50">olay</a> yerine <a href="https://onedio.com/etiket/polis/578bf06ee4ad23697ca1a0b3">polis</a> ve sağlık ekiplerinin gitmesiyle başlayan süreçte yaşananlar soruşturma dosyasına şöyle yansıdı: </p>
      <p>"Kadına şiddet yönüyle şahısa (Zafer Pehlivan) gözaltı işlemi yapılmış, mağdur ile (Güleda) polis merkezine götürülmüştür. İfadeleri alındıktan sonra tutanaklar tutulmuştur. Mağdur kişi (Güleda) şikâyetçi olmamasına rağmen ‘koruma verelim’ denilmiş, ancak ‘Hayır ben koruma istemiyorum’ diyerek reddetmiştir. Gözaltı işlemi yapılan şüphelinin (Zafer Pehlivan) ifadesi alınarak savcılığa iletilmiştir. Savcılık ise talimatla ifadesini aldığı şüpheliyi, yine talimatla saat 03.32’de serbest bırakmıştır."</p>
      <h3>Otogara bırakılmış</h3>
      <figure>
        <img src="https://img-s2.onedio.com/id-5dd8e2a9e97b5e603313497d/rev-0/w-500/s-300d518351b2c21c865cfab2b7a27b8b8d449a33.jpg"/>
      </figure>
      <p>Şüpheli Zafer Pehlivan’ın savcılık talimatıyla serbest bırakılmasının ardından <a href="https://onedio.com/etiket/polis/578bf06ee4ad23697ca1a0b3">polis</a> otosuna alınarak şehirlerarası otogara götürüldüğü, “şehri terk etmesinin” istendiği; Güleda’nın ise başka bir polis otosuyla evine bırakıldığı raporda yer aldı.</p>
    </article>
  </body>
</html>