<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Primera/a315368-Porodica-otisla-bio-sam-s%C3%A2m-u-Barsi-ali-sam-znao.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T08:56:00+00:00"/>
    <meta property="og:title" content="&quot;Porodica otišla, bio sam sâm u Barsi, ali sam znao...&quot;"/>
    <meta property="og:description" content="Petostruki osvajač Zlatne lopte Lionel Mesi govorio je za medije u vezi sa dokumentarnim filmom „Postati Leo Mesi“, koji će uskoro imati premijeru, a u izjavi za medije dotakao se nekih trenutaka sa početka svoje gigantske karijere."/>
  </head>
  <body>
    <article>
      <h1>"Porodica otišla, bio sam sâm u Barsi, ali sam znao..."</h1>
      <h2>Petostruki osvajač Zlatne lopte Lionel Mesi govorio je za medije u vezi sa dokumentarnim filmom „Postati Leo Mesi“, koji će uskoro imati premijeru, a u izjavi za medije dotakao se nekih trenutaka sa početka svoje gigantske karijere.</h2>
      <address><time datetime="2019-11-23T08:56:00+00:00">23 Nov 2019, 08:56</time> by <a rel="author">Nikola Novaković</a></address>
      <figure>
        <img src="https://sportklub.rs/Picture/170303/jpeg/mladi-mesi-lionel-mesi-mlad.jpg"/>
        <figcaption>Lionel Mesi<cite>Luis Bagu/Getty Images</cite></figcaption>
      </figure>
      <p>„<i>Bilo je teško kada sam kao dete krenuo da igram u Barseloni, ali sam od početka bio svestan da želim da ostanem u timu. Došao sam prvi put u Barselonu na probu, bio tu 15 dana, pa sam se vratio u Argentinu. Posle nekoliko meseci su me zvali i rekli mi da žele da ponovo dođem. Dozvolili su mi da se vratim i započnem svoj san u Barseloni. Bila je to velika radost za mene i celu moju porodicu</i>“, izjavio je <b>Lionel Mesi</b>.</p>
      <related>
        <a href="http://sportklub.rs/Fudbal/Reprezentacija/a314977-Mesijeva-magija-zasenila-remi-sa-Urugvajem.html"/>
        <a href="http://sportklub.rs/Fudbal/Fudbal-ostalo/a314945-Statistika-ne-laze-Mesi-Ronaldo-Pjanic.html"/>
      </related>
      <p>„<i>Istina je da nisam mogao da shvatim koliko će to biti velika promena za mene. Bio sam tek dečak i samo sam želeo da igram fudbal. Nisam bio svestan koliko će biti teško preseliti se na drugi kontinent - i za mene i za moju porodicu. Na početku je baš bilo teško... Nisam mnogo igrao, a igraču je to najteže. Usred tih problema, došle su i neke povrede. Kada sam prvi put zaigrao posle nekoliko meseci, povredio sam se posle jedne utakmice i ponovo morao da pauziram</i>“, dodao je 32-godišnjak iz Rosarija.</p>
      <p>„<i>Bilo je teških trenutaka, ali mi nijednom nije palo na pamet da odustanem i vratim se u Argentinu. Moja braća su se vratila u Argentinu, mojoj sestri je bilo najteže - ona nikako nije mogla da se adaptira jer je bila mala i bilo joj je teško da pređe u drugu školu. Odlučili smo da se moja majka vrati u Argentinu sa njom. Ostao sam sam u Barseloni i svi su me pitali - želiš li i ti da odeš ili da ostaneš? Odluka je bila na meni, a ja sam jasno rekao da želim da ostanem</i>“, zaključio je ofanzivac Barselone, koji za katalonskog velikana igra od 2004. godine.</p>
      <p>Barselona je trenutno na čelu La Lige sa 25 bodova, a u narednom meču u subotu od 13 časova gostuje Leganesu.</p>
      <figure>
        <iframe data-src="https://twitter.com/ESPNFC/status/1195429321722253313?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>