<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200604/%D8%AF%D8%A7%D8%B1%D8%A7%D9%84%D9%82%D8%B1%D8%A2%D9%86-%D9%87%D8%A7%DB%8C-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4-%D8%A8%D8%B9%D8%AF-%D8%A7%D8%B2-%D9%85%D8%AF%D8%A7%D8%B1%D8%B3-%D8%AA%D9%86%D9%87%D8%A7%D8%AA%D8%B1%DB%8C%D9%86-%D9%85%D8%B1%DA%A9%D8%B2-%D9%81%D8%B9%D8%A7%D9%84%DB%8C%D8%AA-%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T08:22:34+00:00"/>
    <meta property="og:title" content="دارالقرآن‌های آموزش و پرورش بعد از مدارس تنهاترین مرکز فعالیت‌های قرآنی هستند"/>
    <meta property="og:description" content="آیین اختتامیه سومین دوره مسابقات هم‌خوانی قرآن کریم و مدیحه‌سرایی دانش آموزان دختر سراسر کشور در بنیاد پژوهش‌های اسلامی آستان قدس رضوی برگزار شد."/>
  </head>
  <body>
    <article>
      <h1>دارالقرآن‌های آموزش و پرورش بعد از مدارس تنهاترین مرکز فعالیت‌های قرآنی هستند</h1>
      <address>
        <time datetime="2019-11-23T08:22:34+00:00">23 Nov 2019, 08:22</time>
      </address>
      <p>آیین اختتامیه سومین دوره مسابقات هم‌خوانی قرآن کریم و مدیحه‌سرایی دانش آموزان دختر سراسر کشور در بنیاد پژوهش‌های اسلامی آستان قدس رضوی برگزار شد.</p>
      <p>به گزارش ایسنا، علیرضا کاظمی، معاون پرورشی سازمان بهزیستی کشور گفت: خداوند منان فلسفه نزول قرآن را هدایت بشر به سمت سعادت تعیین کرده و بر این هدایت تأکید کرده است و این هدایت‌گری را به جامعه ابراز و اعلام داشته است.</p>
      <p>وی افزود: خداوند متعال فلسفه هدایت‌گری قرآن کریم را درآیات متعددی توضیح داده است و در قرآن از صراطی صحبت می‌کند که هیچ باطلی در آن وجود ندارد.</p>
      <p>کاظمی تصریح کرد: جامعیت قرآن بیانگر این هدایت‌گری است و قرآن به تمام ابعاد و جنبه‌های وجودی انسان توجه کرده و هیچ‌ چیز را نادیده نگرفته است.</p>
      <p>معاون پرورشی و فرهنگی وزارت آموزش‌وپرورش اظهار کرد: تمام‌ مسیرهای سعادت انسان در قرآن وجود دارد و برکات انس با قرآن بسیار فراوان است.</p>
      <p>وی عنوان کرد: قرآن مهم‌ترین منبع شفا و درمان دردهای جسمانی و روحانی است و می‌تواند تنهاترین و بهترین مسیر هدایت انسان‌ها در کنار اهل‌بیت عصمت و طهارت(ع) به‌عنوان پرچم‌داران و مفسران این کتاب الهی باشد.</p>
      <p>کاظمی خاطرنشان کرد: شرط بهره‌مندی و بهره‌برداری از اثرات قرآن کریم تفکر و تدبر درآیات این کتاب آسمانی است و خداوند متعال پیامبر اکرم(ص) را که حافظ قرآن است به تأمل و تفکر در این آیات مقدس امر می‌کند.</p>
      <p>معاون پرورشی و فرهنگی وزارت آموزش‌وپرورش در ادامه قرآن را بهترین مسیر برای رسیدن انسان به قله‌های رفیع سعادت و کمال دانست.</p>
      <p>وی افزود: دارالقرآن‌ها بعد از مدارس تنهاترین مرکز برای پرچم‌داری فعالیت‌های قرآنی محسوب می‌شوند و نگاه و برنامه ما احیاء، به‌روزآوری و اثربخش‌تر کردن فعالیت دارالقرآن‌های دانش‌آموزی است تا با برنامه‌ریزی بهتر و تنوع و تکثر برنامه‌ها زمینه جذب دانش آموزان را در این فضاهای تربیتی فراهم کنیم.</p>
      <p>کاظمی تأکید کرد: باید با استفاده از جلوه‌های هنری قرآن بتوانیم دانش آموزان بیشتری را به این کانون تحول و تعالی جذب و دعوت نماییم.</p>
      <p>معاون پرورشی و فرهنگی وزارت آموزش‌وپرورش اظهارکرد: یکی دیگر از ویژگی‌های قرآن کریم که باعث هدایت انسان شده منطبق بودن آن باعقل و فطرت انسان‌هاست که نشان از تدبیر خداوند تبارک‌وتعالی است.</p>
      <p>به گزارش روابط عمومی و اطلاع‌رسانی وزارت آموزش‌وپرورش، وی در پایان ضمن تقدیر از آستان قدس رضوی جهت ترویج و توسعه فعالیت‌های قرآن، عترت و نماز، خطاب به دانش آموزان حاضر در این مسابقات گفت: شما دانش آموزان قرآنی وظیفه سنگینی بر دوش دارید و علاوه بر اینکه خودتان با قرآن مأنوس هستید باید پرچم‌دار قرآن در بین خانواده و آحاد جامعه باشید و در جهت توسعه و ترویج فرهنگ قرآنی تلاش کنید.</p>
      <p>انتهای پیام</p>
    </article>
  </body>
</html>