<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/bevist-barnevernet-forandres-umiddelbart/71851613"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T08:49:11+00:00"/>
    <meta property="og:title" content="Bevist: Barnevernet forandres umiddelbart"/>
    <meta property="og:description" content="Bare fire dager etter Ken og Vibekes viktige seier i Strasbourg, tar fylkesnemnda grep overfor barnevernet."/>
  </head>
  <body>
    <article>
      <h1>Bevist: Barnevernet forandres umiddelbart</h1>
      <h2>Bare fire dager etter Ken og Vibekes viktige seier i Strasbourg, tar fylkesnemnda grep overfor barnevernet.</h2>
      <address><time datetime="2019-11-23T08:49:11+00:00">23 Nov 2019, 08:49</time> by <a rel="author">Asle Hansen</a></address>
      <p>Etter stram korreks fra Den europeiske menneskerettsdomstol (EMD), kan ikke barnevernet lenger fortsette som før.</p>
      <p>
        <b>Det har advokat Anne Kristine Bohinen nå mottatt bevis for.</b>
      </p>
      <p>Advokaten representerer en familie som barnevernet i den aktuelle kommunen har fratatt et barn etter akuttvedtak.</p>
      <p>Barnevernet hadde i denne saken lagt opp til et stramt regime med få samvær etter at barnet ble plassert.</p>
      <p>T<a href="https://www.dagbladet.no/nyheter/ny-emd-smell-for-norsk-barnevern/71832279">irsdag ble Norge dømt i Den europeiske menneskerettsdomstolen (EMD)</a> i den betente barnevernssaken til Ken og Vibeke.</p>
      <p>I den ferske dommen får norsk samværspraksis, som tilsier at foreldre som oftest bare får to til seks samvær med barna sine i året etter plassering, hard medfart.</p>
      <p>Domstolen understreker at samværsintervaller på uker og måneder ikke er tilstrekkelig med tanke på familiegjenforening.</p>
      <h3>- Direkte resultat</h3>
      <p>EMD har fokus på lovens intensjon, som tilsier at omsorgsovertakelse er et midlertidig tiltak. Det skal følgelig legges til rette for tilbakeføring, der det er mulig.</p>
      <p>
        <i>«Det er avgjørende at samværsbetingelsene støtter oppunder målet om tilbakeføring til foreldrene», skriver domstolen.</i>
      </p>
      <p>
        <b>- Det som skjer i vår sak nå er et direkte resultat, sier advokat Bohinen.</b>
      </p>
      <p>Fredag denne uka, bare fire dager etter at Norge tapte mot Ken og Vibeke i EMD, skrev fylkesnemnda til kommunen og ba dem redegjøre for samværsopplegget de har lagt opp til, i lys av den ferske dommen i Menneskerettsdomstolen.</p>
      <p>Fylkesnemnda viser til EMD-dommen, og understreker overfor kommunen at det må legges opp til en samværsordning som vil gjøre det mulig med tilbakeføring til foreldre.</p>
      <p>- Strasbourg har gitt klare instruksjoner som Norge må rette seg etter. Det er det som skjer akkurat nå, sier Bohinen.</p>
      <h3>- Stor glede</h3>
      <p>Saken til Ken og Vibeke er <a href="https://www.dagbladet.no/nyheter/emd-har-apnet-den-niende-barnevernssaken-mot-norge---viser-det-totale-havari/67627806">den niende</a> av hele 35 norske barnevernssaker som er tatt til behandling i Menneskerettsdomstol siden desember 2015.</p>
      <p>
        <b>Til nå er Norge frikjent i to og dømt i tre saker.</b>
      </p>
      <p>- Med tanke på barn og foreldre, finner jeg stor glede i at dommen i vår sak fører til forandring av barnevernet. Det har vært vårt mål hele veien, sier Ken til Dagbladet.</p>
      <p>Etter å ha kjempet mot barnevernet i tre og et halvt år, fikk han og samboer Vibeke i fjor vår endelig tilbake omsorgen for datteren som ble tatt fra dem like etter fødselen.</p>
      <p>- Det er ingen tvil om at <a href="https://www.dagbladet.no/nyheter/knuser-norsk-praksis---stor-betydning/71835400">denne dommen vil få stor betydning</a> fordi den peker på et område hvor det er mange saker, nemlig samværsfastsettelse, uttalte jusprofessor Karl Harald Søvig ved Universitetet i Bergen til Dagbladet tirsdag.</p>
      <p>Eksperten mener den ferske dommen går i rette med det som er blitt en slags «normalordning i mange norske barnevernssaker», med to til seks samvær i året mellom foreldre og barn etter omsorgsovertakelse.</p>
      <h3>Stanset tvangsadopsjon</h3>
      <p>Saken til Ken og Vibeke er den første saken EMD behandler etter at barnemora <a href="https://www.dagbladet.no/nyheter/trude-knuste-norge-i-strasbourg/71567869">Trude knuste Norge</a> i domstolens storkammer i september i en <a href="https://www.dagbladet.no/nyheter/barnevernet-hevdet-det-sto-om-babyens-liv-papirene-viser-noe-annet/70952604">omstridt tvangsadopsjonssak</a>.</p>
      <p>Denne saken vil utvilsomt også føre til forandringer i norsk barnevern og det nasjonale rettsapparatets behandling av barnevernssaker.</p>
      <p>Sistnevnte har allerede skjedd.</p>
      <p>
        <b>4. november <a href="https://www.dagbladet.no/nyheter/stanset-tvangsadopsjon-etter-trudes-seier/71785018">stanset lagmannsretten en tvangsadopsjon</a> som var banket gjennom i fylkesnemnd og tingrett, med tydelig henvisning til den ferske storkammeravgjørelsen i Trudes sak.</b>
      </p>
      <p>Norges høyesterett har tatt de nye føringene fra Strasbourg på alvor. 4. februar 2020 setter Høyesterett storkammer med 11 dommere.</p>
      <p>Rikets øverste dommere skal behandle fire barnevernssaker, i lys av EMDs vurderinger.</p>
    </article>
  </body>
</html>