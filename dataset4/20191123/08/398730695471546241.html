<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/tog-ut-dubbelt-sa-hog-hyra-i-andra-hand-forlorar-lagenheten/"/>
    <meta property="og:site_name" content="DN.SE"/>
    <meta property="article:published_time" content="2019-11-23T08:42:31+00:00"/>
    <meta property="og:title" content="Tog ut dubbelt så hög hyra i andra hand – förlorar lägenheten"/>
    <meta property="og:description" content="En kvinna hyrde ut sin tvåa i centrala Göteborg för nästan dubbelt så hög hyra som hon själv betalade."/>
  </head>
  <body>
    <article>
      <h1>Tog ut dubbelt så hög hyra i andra hand – förlorar lägenheten</h1>
      <address><time datetime="2019-11-23T08:42:31+00:00">23 Nov 2019, 08:42</time> by <a rel="author" href="https://www.dn.se/av/marina-ferhatovic/" target="_blank">Marina Ferhatovic</a></address>
      <p>
        <b>En kvinna hyrde ut sin tvåa i centrala Göteborg för nästan dubbelt så hög hyra som hon själv betalade. Dessutom kände inte värden till andrahandsuthyrningen. Nu förlorar kvinnan kontraktet och måste betala tillbaka pengarna. <br/>– Inte ovanligt med dubbel hyra bland de ärenden vi får in, säger Ellinor Rapp, jurist på Hyresgästföreningen i Göteborg. </b>
      </p>
      <p>En kvinna hyrde ut sin lägenhet under sex månader med start i september 2017 för en månadshyra på 14.000 kronor de första månaderna och sedan 13.000 kronor. Grundhyran för den aktuella lägenheten låg vid den tiden på runt 7.500 kronor.</p>
      <p>När det framkom att andrahandsuthyrningen skedde utan värdens tillstånd valde andrahandshyresgästen att avsluta kontraktet och vända sig till hyresnämnden, som <a href="https://www.hemhyra.se/nyheter/sista-ordet-sagt-om-olovlig-andrahandsuthyrning/">Hem&amp;Hyra</a> var först med att rapportera. </p>
      <p>Den boende accepterade att betala 10 procent utöver grundhyran men krävde att få tillbaka 32.160 för det stora påslaget. </p>
      <p><b>Kvinnan menade att</b> det inte rörde sig om olovlig andrahandsuthyrning utan hon hade inneboende i lägenheten. </p>
      <p>– Om man har inneboende behöver man inte ha tillstånd från hyresvärden. Det kan hända att den som anklagas för att ha hyrt ut i andra hand olovligen menar att de också bott där, säger Ellinor Rapp, som inte känner till det aktuella fallet. </p>
      <p>Kvinnan har enligt hyresnämnden lämnat motstridiga uppgifter om den hyra som betalades till henne och bedömdes vara mindre trovärdig än andrahandshyresgästen.  Nämnden beslutade att kvinnan skulle betala tillbaka pengarna och lämna lägenheten. Svea hovrätt fastställde nyligen beslutet.</p>
      <p>I båda instanserna uppstod oenighet kring huruvida värden hade rätt att säga upp kontraktet utan att först skicka en varning. Det argumenterades att det inte gick att säkerställa att kvinnan hade förstått att hon begick ett fel som kunde leda till uppsägning. </p>
      <p><b>Från och med 1 oktober i år</b> trädde ny lagstiftning i kraft som ger hyresvärden större befogenheter att agera i den här typen av fall. Vid misstanke om olovlig uthyrning kan hyresvärden välja att säga upp kontraktet omedelbart, utan krav på varning. </p>
      <p>Lagskärpningen innebär dessutom att det numera är brottsligt att hyra ut en lägenhet till oskälig hyra – högre än 15 procent – och utan hyresvärdens tillstånd. Påföljden är böter och upp till två års fängelse beroende på brottets omfattning. </p>
      <p>– Den som hyr en lägenhet i andra hand gör inget fel men det blir en väldigt otrygg tillvaro. Om det kommer fram att det inte finns något tillstånd blir man själv utkastad. Därför är det bra att alltid kontrollera med fastighetsägaren att det är godkänt, säger Ellinor Rapp. </p>
      <p>
        <b>Har ni sett någon effekt sedan lagskärpningen?</b>
      </p>
      <p>– Det är för tidigt att säga. Det är också att andrahandshyresgästen kanske drar sig för att anmäla medan den bor fortfarande bor kvar. Men lagändringen innebär också att man kan begära tillbaka pengarna retroaktivt i två år. Det går alltså att anmäla i efterhand utan risken att bli utslängd. </p>
      <p><a href="https://www.dn.se/gbg">Läs fler artiklar om Göteborg här</a> </p>
    </article>
  </body>
</html>