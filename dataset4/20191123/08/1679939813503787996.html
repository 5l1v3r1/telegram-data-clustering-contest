<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/a-fost-amanata-lansarea-unei-rachete-ariane-5-din-cauza-unei-anomalii_3059884.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-23T08:53:42+00:00"/>
    <meta property="og:title" content="A fost amânată lansarea unei rachete Ariane 5 din cauza unei ''anomalii''"/>
    <meta property="og:description" content="Lansarea unei rachete Ariane 5, care urma să plaseze pe orbită doi sateliţi de telecomunicaţii, programată pentru vineri de la baza de lansare din Kourou, Guiana Franceză, a fost mânată din cauza unei"/>
  </head>
  <body>
    <article>
      <h1>A fost amânată lansarea unei rachete Ariane 5 din cauza unei ''anomalii''</h1>
      <address><time datetime="2019-11-23T08:53:42+00:00">23 Nov 2019, 08:53</time> by <a rel="author">PUBLIKA.MD</a></address>
      <p>Lansarea unei rachete Ariane 5, care urma să plaseze pe orbită doi sateliţi de telecomunicaţii, programată pentru vineri de la baza de lansare din Kourou, Guiana Franceză, a fost mânată din cauza unei "anomalii", a anunţat sâmbătă dimineaţă Arianespace, potrivit AFP.<br/><br/>"Pe parcursul operaţiunilor de cronologie finală a zborului VA250, a apărut o anomalie la alimentarea cu energie a echipamentelor de la sol destinate lansării Ariane 5. Numărătoarea inversă a fost întreruptă la H0-20 minute, atrăgând după sine amânarea lansării", a precizat societatea franceză din domeniul lansărilor spaţiale într-un comunicat.<br/><br/>Decolarea era prevăzută într-o fereastră de lansare cuprinsă între 18:08 şi 19:43, ora locală (21:08 la 22:43 GMT). Misiunea ar fi trebuit să dureze circa 34 de minute, dar cu câteva minute înainte de lansare, operaţiunile au încetat, relatează AFP.<br/><br/>"Treptele lansatorului au fost golite. Lansatorul Ariane 5 şi sateliţii TIBA-1 şi Inmarsat GX5 sunt în configuraţie stabilizată şi în siguranţă deplină", a adăugat Arianespace, care analizează "o nouă dată de lansare începând de duminică".<br/><br/>Această lansare ar fi fost cel de-al 250-lea zbor al Ariane, care a decolat pentru prima dată în urmă cu 40 de ani, pe 24 decembrie 1979 şi cea de-a patra misiune a lansatorului greu Ariane 5 după 2019 de la Centrul spaţial din Guiana (CSG).<br/><br/>Ariane 5 avea drept misiune plasarea a doi sateliţi de telecomunicaţii - TIBA-1, pentru guvernul egiptean, şi GX5, pentru operatorul britanic Inmarsat.<br/><br/>Satelitul TIBA-1, care trebuie plasat pe orbită geostaţionară (36.000 de kilometri distanţă de Terra), va fi cel de-al patrulea satelit lansat de Arianespace în virtutea unui contract cu Egiptul. Satelitul de telecomunicaţii civile şi guvernamentale, cu o masă de 5.600 de kilograme la lansare, este dezvoltat de Thales Alenia Space şi Airbus Defence and Space. Durata de viaţă a acestuia este estimată la peste 15 ani, scrie <a href="https://www.agerpres.ro/stiintatehnica/2019/11/23/lansarea-unei-rachete-ariane-5-amanata-din-cauza-unei-anomalii--407911">agerpres.ro</a>.<br/><br/>GX5 (4.007 de kilograme) este un satelit de telecomunicaţii mobile, construit de Thales Alenia Space pentru Inmarsat. Acesta "va furniza o capacitate mai mare decât ansamblul flotei GX aflate deja pe orbită şi va permite creşterea rapidă a cererilor de servicii din partea clienţilor din Europa şi Orientul Mijlociu, în special pentru conexiuni Wi-Fi în timpul zborurilor comerciale şi pentru serviciile maritime comerciale'', precizează CNES, agenţia spaţială franceză. Durata de viaţă a acestuia este de peste 16 ani.</p>
    </article>
  </body>
</html>