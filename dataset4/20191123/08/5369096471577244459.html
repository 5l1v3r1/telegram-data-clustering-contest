<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/ten-files/epikerotita/777410/thriler-ton-thanato-palemachou-podosferisti-sto-amynteo/"/>
    <meta property="og:site_name" content="to10.gr"/>
    <meta property="article:published_time" content="2019-11-23T08:53:17+00:00"/>
    <meta property="og:title" content="Θρίλερ με τον θάνατο παλαίμαχου ποδοσφαιριστή στο Αμύνταιο"/>
    <meta property="og:description" content="Ο καβγάς, η αυτοχειρία και οι αντιφάσεις..."/>
  </head>
  <body>
    <article>
      <h1>Θρίλερ με τον θάνατο παλαίμαχου ποδοσφαιριστή στο Αμύνταιο</h1>
      <h2>Ο καβγάς, η αυτοχειρία και οι αντιφάσεις...</h2>
      <address><time datetime="2019-11-23T08:53:17+00:00">23 Nov 2019, 08:53</time> by <a rel="author">to10.gr</a></address>
      <p>Σε θρίλερ εξελίσσεται ο θάνατος του παλαίμαχου ποδοσφαιριστή Θανάση Σιγκάρη ο οποίος βρέθηκε νεκρός τον περασμένο Μάιο σ’ ένα χωράφι στο Αμύνταιο Φλώρινας, ενώ επέστρεφε σπίτι του με τη μηχανή ενός φίλου του.</p>
      <p>Η αστυνομία έκλεισε την υπόθεση, εκτιμώντας πως πρόκειται για τροχαίο, όμως η οικογένεια και οι φίλοι του 50χρονου πατέρα τριών παιδιών, από την πρώτη στιγμή υποστήριζαν βρέθηκε σε ένα στημένο σκηνικό θανάτου.</p>
      <p>
        <a href="https://www.to10.gr/basket/euroleague/777210/allos-enas-kalos-panathinaikos-enas-allos-panathinaikos/">
          <i>Άλλος ένας καλός Παναθηναϊκός, ή ένας άλλος Παναθηναϊκός;</i>
        </a>
      </p>
      <p>Τον θάνατο-μυστήριο του παλαίμαχου ποδοσφαιριστή του «Ερμή» Αμυνταίου ερεύνησε το «Τούνελ» μιλώντας με όλα τα πρόσωπα «κλειδιά».</p>
      <figure>
        <iframe src="https://www.youtube.com/embed/ic2Lcjvu084" width="640" height="360" data-service="Youtube" scrolling="no"/>
      </figure>
      <p>
        <b>Οι αντιφάσεις και η αυτοψία</b>
      </p>
      <p>Ο τεχνικός σύμβουλος της οικογένειας Παναγιώτης Μαδιάς, μετά την αυτοψία στο σημείο όπου βρέθηκε νεκρός εντόπισε ίχνη κόκκινης μπογιάς στη μηχανή που οδηγούσε. Σύμφωνα με τον ίδιο, το γεγονός αυτό προκαλεί πολλά ερωτήματα, αφού ο ιδιοκτήτης της τόνισε πως όταν την δάνεισε στον άτυχο οικογενειάρχη τα σημάδια αυτά δεν υπήρχαν.</p>
      <p>Σε αντιφάσεις έπεσαν στην κάμερα της εκπομπής, τα τελευταία άτομα που τον είδαν ζωντανό σε ένα καφενείο γειτονικού χωριού. Ο ένας απ’ αυτούς είχε πριν από λίγο καιρό διαπληκτιστεί με τον παλαίμαχο ποδοσφαιριστή, όταν εκείνος προσπάθησε να προστατεύσει το καφενείο ενός άλλου φίλου του που η «ζόρικη» παρέα είχε σπάσει.</p>
      <p>Το περίεργο στην όλη υπόθεση είναι πως την επόμενη μέρα που ο 50χρονος βρέθηκε νεκρός, αυτοκτόνησε ένας στενός του φίλος αφήνοντας ένα σημείωμα στο οποίο έγραφε πως θα πάει να τον συναντήσει…</p>
      <p>
        <b>Τι είπε στην κόρη του για τον «φίλο» που ήταν μαζί του…</b>
      </p>
      <p>Στο «Τούνελ» μίλησε και η κόρη του θύματος η οποία είχε τηλεφωνική επικοινωνία με τον πατέρα της λίγα λεπτά πριν από το δυστύχημα, από το εξωτερικό όπου βρισκόταν. Κατάλαβε ότι ο πατέρας της βρισκόταν παρέα με κάποιον άλλο που είχε μάλλον διαφορές, γιατί της είπε χαρακτηριστικά ότι «θα του φτιάξει τη γούνα…»</p>
      <p>«Δε θέλω να κατηγορήσω κάποιον, απλά μου φαίνεται πολύ περίεργος ο τρόπος που έγινε και θέλω να το ψάξω καλύτερα γιατί σίγουρα υπάρχουν ερωτήματα», είπε.</p>
      <p>
        <b>Ο καβγάς και οι απειλές…</b>
      </p>
      <p>Στη κάμερα της εκπομπής της Αγγελικής Νικολούλη μίλησε και η σύζυγος του θύματος αποκαλύπτοντας λεπτομέρειες για τον καβγά που είχε προηγηθεί στο Αμύνταιο.</p>
      <p>«Επειδή τους την έσπασε γιατί τους έδιωξε από το καφενείο του φίλου του, του είπαν ότι αυτό δε θα το αφήσουμε έτσι. Το απόγευμα, λίγη ώρα πριν το μοιραίο δυστύχημα, βρέθηκε σε ένα άλλο καφενείο με έναν άνδρα από αυτή την παρέα. Συνέβη κάτι μεταξύ τους;»</p>
      <figure>
        <iframe src="https://www.youtube.com/embed/KYD4lgD1DPo" width="640" height="360" data-service="Youtube" scrolling="no"/>
      </figure>
      <p>
        <b>Τον χτύπησαν αλλού και τον μετέφεραν στο χωράφι;</b>
      </p>
      <p>Ο τεχνικός σύμβουλος και πραγματογνώμονας τροχαίων ατυχημάτων που όρισε η οικογένεια, έκανε αυτοψία στο σημείο όπου βρέθηκε νεκρός ο Θανάσης Σιγκάρης.</p>
      <p>Μιλώντας στην κάμερα του «Τούνελ» ο Παναγιώτης Μαδιάς, ανέφερε πως το πιο πιθανό σενάριο θα ήταν το ατύχημα να γίνει σε κάποια από τις προηγούμενες στροφές που είναι και πιο απότομες, απ’ ότι στο χώρο που φέρεται να εξετράπη.</p>
      <p>Εντύπωση προκαλεί και το χωράφι όπου βρέθηκε η μηχανή του θύματος. Το έδαφος είναι αμμώδες και με το βάρος μηχανής και αναβάτη, οι ρόδες θα είχαν βουλιάξει και δε θα είχε διανύσει μια απόσταση 70 μέτρων στον ίδιο χώρο.</p>
      <p>«Έχω κάνει αίτημα προς την επιληφθείσα αστυνομική Αρχή να στραφεί προς τη Διεύθυνση Εγκληματολογικών Ερευνών προκειμένου να διαπιστωθεί από πού προέρχονται τα εντυπώματα κόκκινης απόχρωσης που βρήκα στη μηχανή», είπε.</p>
      <p>
        <b>Αντιφάσεις μαρτύρων στην κάμερα του «Τούνελ»</b>
      </p>
      <p>Ο ιδιοκτήτης του καφενείου όπου ο Θανάσης Σιγκάρης βρισκόταν λίγη ώρα πριν χάσει τη ζωή του, περιγράφει τι ακριβώς συνέβη εκείνο το μοιραίο απόγευμα, με ποιους συνομίλησε το θύμα στο μαγαζί, αλλά και το πότε αποχώρησε.</p>
      <p>Ο μάρτυρας – «κλειδί» που βρισκόταν στο ίδιο καφενείο, αλλά και ο ιδιοκτήτης, έπεσαν σε αντιφάσεις σχετικά με το ποιος ήταν αυτός που έφυγε πρώτος από το χώρο. Ο μάρτυρας ισχυρίστηκε πως έφυγε εκείνος πριν από το θύμα, ενώ ο ιδιοκτήτης υποστηρίζει πως πρώτα έφυγε ο Σιγκάρης και μισή ώρα αργότερα ο άλλος θαμώνας του μαγαζιού.</p>
      <p>Σε αντίφαση έπεσε ξανά ο μάρτυρας που συζητούσε στο καφενείο με το θύμα λίγο πριν βρεθεί νεκρός. Οι δυο άντρες είχαν διαπληκτιστεί στο παρελθόν, με τον μάρτυρα να ισχυρίζεται πως δεν το θυμόταν και πως εκείνο το βράδυ τον γνώρισε για πρώτη φορά. Μετά την επιμονή της δημοσιογράφου του «Τούνελ» απάντησε: «Τώρα θυμάμαι ότι μου ανέφερε τον καβγά που είχε γίνει παλιότερα».</p>
      <p>
        <b>«Ένταση όμως δεν υπήρχε ανάμεσα μας»</b>
      </p>
      <p>«Δεν είδα ίχνη μηχανής στο δρόμο όταν τον βρήκα…»</p>
      <p>Ο άνθρωπος που βρήκε το άτυχο θύμα πεσμένο στο χωράφι και ειδοποίησε αμέσως τις Αρχές, μίλησε στην κάμερα της εκπομπής.</p>
      <p>«Εγώ δεν πρόσεξα κανένα φρενάρισμα στο δρόμο. Κάτι έγινε για να βρεθεί εκεί», είπε.</p>
      <p>Ο ιδιοκτήτης της μοτοσυκλέτας που την είχε δανείσει στο θύμα και φίλο του, αναφέρεται στα κόκκινα σημάδια που βρέθηκαν στη μηχανή και που όπως ισχυρίζεται, δεν υπήρχαν πριν το ατύχημα.</p>
      <p>«Όταν το έδωσα εγώ στον Σάκη, δεν είχε αυτές τις εκδορές το μηχανάκι. Τα χάσαμε όλοι. Πώς βρέθηκε εκεί, σε αυτό το σημείο; Το χτύπημα πρέπει να είναι από κάτι βαρύ πάνω του», είπε στο «Τούνελ».</p>
      <p>«Λένε ότι έγινε εδώ στο χωράφι, αλλά δε βρήκαμε ίχνη…»</p>
      <p>Ο κουνιάδος του θύματος βρέθηκε στον τόπο του δυστυχήματος λίγες ώρες μετά και από το ίδιο σημείο, έξι μήνες αργότερα.</p>
      <p>Ο ίδιος, συναισθηματικά φορτισμένος εντοπίζει τα κενά και δείχνει το χωράφι με το αμμώδες έδαφος «που δε θα μπορούσε να γίνει αιτία τέτοιου θανάσιμου τραυματισμού», όπως λέει.</p>
      <p>«Εγώ όταν ήρθα τότε στον τόπο, δεν είδα ίχνη διέλευσης της μηχανής. Μπορεί να έγινε κάτι κάπου αλλού και να μεταφέρθηκε εδώ», είπε χαρακτηριστικά.</p>
      <p>Πηγή: anikolouli.gr</p>
      <p>
        <b>
          <a href="https://www.to10.gr/ten-files/epikerotita/777410/thriler-ton-thanato-palemachou-podosferisti-sto-amynteo/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>