<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-23-year-old-man-found-dead-in-his-office-at-gurugram-2864058.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T08:18:29+00:00"/>
    <meta property="og:title" content="गुरुग्राम : अपने ही ऑफिस मेें मृत मिला युवक, गला दबा की गई हत्या"/>
    <meta property="og:description" content="गुरुग्राम के डीएलएफ फेज-3 में अज्ञात बदमाशों ने युवक के सिर में चोट मारकर और गला दबाकर हत्या कर दी। युवक ने ऑनलाइन शॉपिंग साइट के पार्सल को कोरियर करने की फ्रेंचाइजी ले रखी थी। डीएलएफ फेज-3 थाना..."/>
  </head>
  <body>
    <article>
      <h1>गुरुग्राम : अपने ही ऑफिस मेें मृत मिला युवक, गला दबा की गई हत्या</h1>
      <address><time datetime="2019-11-23T08:18:29+00:00">23 Nov 2019, 08:18</time> by <a rel="author">गुरुग्राम | कार्यालय संवाददाता</a></address>
      <p>गुरुग्राम के डीएलएफ फेज-3 में अज्ञात बदमाशों ने युवक के सिर में चोट मारकर और गला दबाकर हत्या कर दी। युवक ने ऑनलाइन शॉपिंग साइट के पार्सल को कोरियर करने की फ्रेंचाइजी ले रखी थी। डीएलएफ फेज-3 थाना पुलिस ने हत्या का मामला दर्ज कर लिया है। पुलिस इस हत्या को रंजिश और लूटपाट से जोड़कर जांच कर रही है। </p>
      <p>रवि कुमार (23 वर्षीय) मूल रूप से बिहार का रहने वाला था और गुरुग्राम के पालम विहार में किराए पर रहता था। डीएलएफ फेज-3 स्थित यू-ब्लॉक के मकान नंबर-71/34  के बेसमेंट में वह फ्रेंचाइजी चलाता था। वह शुक्रवार सुबह साढ़े छह बजे घर से निकला और अपने कार्यालय पहुंचा था। सुबह करीब पौने आठ बजे जब पार्सल लेने एक लड़का पहुंचा तो उसने रवि को कुर्सी पर उल्टा पड़ा हुए देखा। उसने इसकी सूचना पुलिस को दी। आठ बजे मौके पर पहुंची पुलिस ने जांच शुरू की। पुलिस ने मृतक के रिश्तेदार दीपेश की शिकायत पर केस दर्ज कर जांच शुरू कर दी है। शनिवार को मृतक का पोस्टमार्टम करवाया जाएगा और मौत के असली कारणों का पता चल पाएगा।</p>
      <p>
        <b>सीसीटीवी कैमरे खराब मिले</b>
      </p>
      <p>पुलिस ने मकान के बाहर और आसपास लगे सीसीटीवी कैमरे खंगालने शुरू किए तो कैमरे खराब मिले। गली के कोने पर एक सीसीटीवी कैमरा चलता मिला जहां से सुबह सात के दौरान एक युवक बाइक पर आता हुआ दिख रहा है। ऐसे में पुलिस को आंशका है कि कहीं उसने वारदात को अंजाम न दिया हो। </p>
      <p>
        <b>50 हजार रुपये गायब </b>
      </p>
      <p>रवि कुमार सुबह जब घर से निकला था तो उसके बैग में एक लैपटॉप और गुरुवार को हुई कमाई का लगभग 50 हजार रुपये कैश था। वारदात के बाद पुलिस को मौके से लैपटॉप तो मिल गया, लेकिन कैश नहीं मिला।  </p>
      <p>
        <b>छह महीने पहले शुरू किया था काम </b>
      </p>
      <p>पुलिस जांच में सामने आया है कि रवि ने जून से काम करना शुरू किया था और उसका काम काफी अच्छा चल रहा था। ऐसे में पुलिस यह भी मानकर चल रही है कि इस धंधे में विरोधी भी हो सकते हैं। ऐसे में शायद रंजिश में हत्या  की गई हो। </p>
      <p>
        <b>हमलावरों के पास पूरी सूचना थी</b>
      </p>
      <p>हमलावरों को रवि के रूटीन के बारे में पूरी जानकारी थी। उन्हें पता था कि वारदात के समय रवि अकेला होगा। वह वारदात को आसानी से अंजाम दे सकता है। </p>
      <p><b>''</b>मृतक के रिश्तेदार की शिकायत पर मामला दर्ज कर लिया है। अब तक हत्या के कारणों का पता नहीं चल पाया है। थाने और अपराध शाखा की टीम जांच कर रही हैं।<b>'' -जयबीर ढुल</b>, एसएचओ, डीएलएफ फेज-3</p>
    </article>
  </body>
</html>