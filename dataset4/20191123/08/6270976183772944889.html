<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/23/avariya-tankera-odesa-eko/"/>
    <meta property="og:site_name" content="Рубрика"/>
    <meta property="article:published_time" content="2019-11-23T08:34:19+00:00"/>
    <meta property="og:title" content="Аварія танкера &quot;Делфі&quot; в Одесі: у чому екологічна загроза та що робити"/>
    <meta property="og:description" content="Незважаючи на те, що танкер, який напередодні зазнав аварії під Одесою, не був завантажений небезпечними вантажами, судно само по собі є джерелом екологічної небезпеки. Навіть після повного зливу танкеру у трюмах залишаються рештки нафтопродуктів та нафти. «Рубрика» звернулася за коментарем щодо наслідків аварії до науково-технічного радника міжнародного проєкту «Чисте повітря для України», експерта з екологічної безпеки […]"/>
  </head>
  <body>
    <article>
      <h1>Аварія танкера "Делфі" в Одесі: у чому екологічна загроза та що робити</h1>
      <address><time datetime="2019-11-23T08:34:19+00:00">23 Nov 2019, 08:34</time> by <a rel="author" href="https://rubryka.com/author/sandra-iarlykova/" target="_blank">Олександра Ярликова</a></address>
      <figure>
        <img src="https://rubryka.com/wp-content/uploads/2019/11/124-860x580-c-1.jpg"/>
      </figure>
      <p>Фото Facebook Eugeny Spirin<br/><b><b>Незважаючи на те, що танкер, який напередодні </b><a href="https://rubryka.com/2019/11/22/pid-odesoyu-tanker-delfi-vykynulo-na-milynu/"><b>зазнав аварії</b></a><b> під Одесою, не був завантажений небезпечними вантажами, судно само по собі є джерелом екологічної небезпеки. Навіть після повного зливу танкеру у трюмах залишаються рештки нафтопродуктів та нафти.</b></b></p>
      <p><a href="https://rubryka.com/">«Рубрика»</a> звернулася за коментарем щодо наслідків аварії до <b>науково-технічного радника міжнародного проєкту «Чисте повітря для України», експерта з екологічної безпеки Максима Сороки. </b></p>
      <p>За його словами, наразі мало інформації, щоб зробити остаточні висновки про наслідки для довкілля та інші ризики.</p>
      <p>Водночас, щодо потенційного забруднення – не варто недооцінювати аварію такого роду.</p>
      <p>«Холодна вода стримує розчинення нафтопродуктів та їх поширення у воді. Разом з цим – шторм та висока бальність хвиль наче «міксер» постійно перемішують розлив нафтопродуктів та викидають цю масу забруднювальних речовин на берег», – розповів експерт.</p>
      <p>«Моя професійна думка – емісія забруднювальних речовин у акваторію Чорного моря триває, щогодинно екологічні збитки збільшуються (про це свідчить постійне збільшення концентрації за даними спостережень учора), перевищення гранично допустимої концентрації у 90 разів це далеко не максимум. Аналізуючи фото та відео з місць аварії, чітко видно зону поширення нафтового забруднення поверхні води та (що найгірше) пляжів та берегової лінії», – констатує Максим Сорока.</p>
      <p>Також, він зазначив, що так як цей корабель скоріш за все «сірий» – можемо очікувати, що судновласник не буде організовувати ліквідаційні заходи, тому увесь тягар ліквідації техногенних та екологічних наслідків лягає на органи місцевого самоврядування та державні установки.</p>
      <p><b>Щодо рекомендацій до державних органів</b> – добре, що <a href="https://rubryka.com/2019/11/22/avariya-tankera-delfi-zabrudnennya-vody-perevyshhuye-normu-u-53-razy/">спостерігають за вмістом у воді нафтопродуктів</a>, проте найбільшу небезпеку у цій аварії мають забруднення більш важкими фракціями. Тому екологічній інспекції терміново потрібно провести аналіз не тільки на вміст нафтопродуктів (екстрактів гексану) а й важкої фракції, яка екстрагується петролейним ефіром. Щоб мати більш чітке розуміння щодо наслідків аварії потрібно також стежити за хімічним споживанням кисню у воді.</p>
      <p><b>Щодо наслідків</b> – нажаль, екологічні наслідки такої аварії непередбачувані. У найгіршому сценарії – пляжі (та берегова акваторія) стануть непридатними для рекреаційних цілей. Тому курортний сезон у цій частині міста Одеси може бути під великим питанням. Проблема у тому, що нафтові забруднення викидає на берег, а після поглинання цього забруднення підсічною масою допускати людей до відпочинку на цих територіях без рекультивації не можна.</p>
      <p>«Потрібно якомога швидше локалізувати цей вилив нафтопродуктів та захистити пляжі від вторинного забруднення. Інше питання – а чи є у державних органів та судновласників сорбційні бони (це пристрої які розгортають на поверхні вод та вони попереджають поширення забруднення), або інші сорбційні матеріали.</p>
      <figure>
        <iframe src="https://www.youtube.com/embed/jKzzldlN0zQ" width="560" height="315" data-service="Youtube" scrolling="no"/>
      </figure>
      <p>Раніше стало відомо, що <a href="https://rubryka.com/2019/11/22/v-odesi-vzhe-90-kratne-perevyshhennya-kontsentratsiyi-naftoproduktiv-u-vodi/">відібрані на місці аварії танкера на Одещині проби морської води засвідчили перевищення концентрації нафтопродуктів у 90 разів.</a></p>
      <p>Нагадаємо, <a href="https://rubryka.com/2019/11/22/pid-odesoyu-tanker-delfi-vykynulo-na-milynu/">через погані погодні умови, відсутність палива, електроживлення та незадовільну експлуатацію судно знесло вітром до акваторії Одеського порту.</a></p>
      <p>Екіпаж танкеру, <a href="https://rubryka.com/2019/11/22/ekipazh-tankeru-yakyj-perekynuvsya-pid-odesoyu-vryatovanyj/">який перекинувся під Одесою, врятований.</a></p>
    </article>
  </body>
</html>