<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/23/7103400/"/>
    <meta property="og:site_name" content="Європейська правда"/>
    <meta property="article:published_time" content="2019-11-23T08:17:55+00:00"/>
    <meta property="og:title" content="Документи Держдепу свідчать про контакти Помпео з Джуліані "/>
    <meta property="og:description" content="Держдепартамент США у п’ятницю ввечері опублікував низку документів, які розкривають зв’язок між державним секретарем Майком Помпео і особистим адвокатом Трампа Руді Джуліані на тлі розслідування у справі про імпічмент президента."/>
  </head>
  <body>
    <article>
      <h1>Документи Держдепу свідчать про контакти Помпео з Джуліані </h1>
      <address>
        <time datetime="2019-11-23T08:17:55+00:00">23 Nov 2019, 08:17</time>
      </address>
      <p>Держдепартамент США у п'ятницю ввечері опублікував низку документів, які розкривають зв'язок між державним секретарем Майком Помпео і особистим адвокатом Трампа Руді Джуліані на тлі розслідування у справі про імпічмент президента.</p>
      <p>Як повідомляє "Європейська правда", про це пише видання <a href="https://www.politico.com/">Politico</a>.</p>
      <p>На 100 сторінках документів є свідчення неодноразових контактів у березні між Помпео і Джуліані, вони відбувалися за допомогою чиновників Білого дому. </p>
      <p>Документи опубліковані в рамках судового процесу, ініційованого некомерційною організацією American Oversight, яка вимагала розкрити записи, що стосуються дій Трампа щодо України.</p>
      <p>Одне із таких свідчень міститься у листі від 27 березня. Зміст листа показує, що колишня особиста помічниця Трампа Мадлен Вестерхаут допомогла Джуліані зв'язатися з Помпео після того, як команда Джуліані "намагалася, але не змогла зробити це по звичайних каналах".</p>
      <p>Нагадаємо, під час слухань у Конгресі цього тижня посол США в ЄС Гордон Сондленд заявив, що високопоставлені чиновники - віцепрезидент Майк Пенс та держсекретар Майка Помпео - <a href="https://www.eurointegration.com.ua/news/2019/11/20/7103292/"><b>знали про тиск </b></a>на Україну з вимогою  розслідування проти Джо Байдена та його сина.</p>
      <p>Помпео дистанціювався від справ Джуліані в Україні, розмірковуючи над своїми власними ширшими політичними амбіціями, які полягають у ймовірній участі у виборах до Сенату в Канзасі. </p>
      <p>Помпео публічно значною мірою зберігав мовчання в українській справі, викликавши критику, що він не захищав своїх підлеглих. Зокрема - колишнього посла в Україні Марі Йованович, відкликану з посади у той час, як Джуліані розгорнув кампанію в Україні.</p>
      <related>
        <a href="https://www.eurointegration.com.ua/news/2019/11/20/7103292/"/>
        <a href="https://www.eurointegration.com.ua/news/2019/10/11/7101806/"/>
      </related>
    </article>
  </body>
</html>