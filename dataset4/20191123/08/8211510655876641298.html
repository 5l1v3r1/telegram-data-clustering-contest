<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formule/f2-lehto-mick-schumacher-obbligato-a-vincere-nel-2020-voci-approdo-f1-468481.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T08:00:43+00:00"/>
    <meta property="og:title" content="F2 | Lehto: “Mick Schumacher obbligato a vincere nel 2020”"/>
    <meta property="og:description" content="Il giovane tedesco e figlio d'arte dovrà raggiungere migliori risultati l'anno prossimo se vorrà ripercorrere la carriera di suo padre, dice l'ex pilota finlandese"/>
  </head>
  <body>
    <article>
      <h1>F2 | Lehto: “Mick Schumacher obbligato a vincere nel 2020”</h1>
      <h2>Il giovane tedesco e figlio d'arte dovrà raggiungere migliori risultati l'anno prossimo se vorrà ripercorrere la carriera di suo padre, dice l'ex pilota finlandese</h2>
      <address><time datetime="2019-11-23T08:00:43+00:00">23 Nov 2019, 08:00</time> by <a rel="author">Samuele Prosino</a></address>
      <p>Jyrki Juhani Järvilehto nel 1994 era compagno di squadra di <b>Michael Schumacher</b> alla Benetton. Fu la sua miglior occasione per affacciarsi al vertice della Formula 1, ma le quattro gare disputate a fianco del tedesco (tre, in realtà, visto l’incidente in partenza nella tragica Imola) si tramutarono in risultati assai deludenti. <b>JJ Lehto</b> però è stato un ottimo pilota nel mondo endurance, con due vittorie alla 24 Ore di Le Mans che si sposano bene con il magico terzo posto che conquistò nel GP di San Marino 1991, a bordo di una Scuderia Italia motorizzata Judd.</p>
      <blockquote>
        <a href="https://www.formulapassion.it/motorsport/formule/piccole-verstappen-crescono-noda-juju-f4-f1-redbull-466159.html">Piccole Verstappen crescono</a>
      </blockquote>
      <p>Il finlandese ora 53enne ha dunque tutte le carte in regola per essere un’opinionista dell’automobilismo, e in tale veste ha parlato del futuro del figlio del suo ex compagno di squadra: <b>Mick Schumacher</b>. Al quotidiano connazionale <i>Iltalehti</i> ha infatti spiegato che per Mick le strade della F1 saranno impercorribili senza una prova di forza.</p>
      <blockquote>
        <a href="https://www.formulapassion.it/motorsport/formule/f2-mick-schumacher-ferrari-fda-e-il-mentore-vettel-464414.html">F2 | Mick Schumacher e il mentore Vettel</a>
      </blockquote>
      <p>“<i>Nel nostro mondo sei considerato bravo fino a quando comincia una nuova corsa. E Mick Schumacher ha avuto tanti alti e bassi nei risultati ottenuti in Formula 2. Dunque le speculazioni a proposito di un passaggio in Formula 1 si sono subito fermate. Ha obbligatoriamente bisogno di un buon risultato il prossimo anno per avere speranze. Io non ho nulla contro di lui, anzi: è un ragazzo con molto talento. Ma deve ancora sviluppare bene le sue doti prima di coronare il suo sogno di correre in F1. Certo, il nome può aiutare, ma devi anche vincere dei campionati</i>“, ha detto Lehto. Attualmente Mick Schumacher è 12° in classifica in F2 (51 punti), con le sole gare di <b>Abu Dhabi</b> da correre prima di conoscere la sua posizione definitiva: se anche dovesse vincere tutto (Feature Race, Sprint Race, giri veloci pole position) non potrebbe fare meglio dell’ottavo posto finale.</p>
      <footer>RIPRODUZIONE RISERVATA</footer>
    </article>
  </body>
</html>