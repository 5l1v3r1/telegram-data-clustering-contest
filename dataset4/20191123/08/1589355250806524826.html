<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/technologie/pokemon-sword-a-shield-valcuje-call-of-duty-nasadzuju-nove-rekordy.html"/>
    <meta property="og:site_name" content="TREND.sk"/>
    <meta property="article:published_time" content="2019-11-23T08:00:00+00:00"/>
    <meta property="og:title" content="Pokémon Sword a Shield valcuje Call of Duty, nasadzujú nové rekordy"/>
    <meta property="og:description" content="6 miliónov hráčov za tri dni má jasno: toto sú kvalitní Pokémoni novej generácie."/>
  </head>
  <body>
    <article>
      <h1>Pokémon Sword a Shield valcuje Call of Duty, nasadzujú nové rekordy</h1>
      <address><time datetime="2019-11-23T08:00:00+00:00">23 Nov 2019, 08:00</time> by <a rel="author">Michal Korec</a></address>
      <p>
        <b>Že budú noví Pokémoni na Switch hitom jesene bolo isté vopred. Razancia s akou štartujú tento rok je už nečakaná a zrejme mnohých prekvapí sila značky i kvalita hry.</b>
      </p>
      <slideshow>
        <figure>
          <img src="https://static.etrend.sk/uploads/tx_media/2019/11/22/Pokemon_Sword_and_Shield_main.jpg"/>
          <figcaption>
            <cite>Zdroj: Nintendo</cite>
          </figcaption>
        </figure>
        <figure>
          <img src="https://static.etrend.sk/uploads/tx_media/2019/11/22/Pokemon_Sword_E.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/22/Pokemon_Sword_D.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/22/Pokemon_Sword_C.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/22/Pokemon_Sword_B.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/22/Pokemon_Sword_A.jpg"/>
        </figure>
      </slideshow>
      <h3>Ako sa Nintendo pripravilo na nový ošiaľ?</h3>
      <p>Vlani Nintendo maximálne zužitkovalo fenomén Pokémon Go. Dva a pol roka po slávnom lete 2016, keď si všetci aspoň na hodinu vyskúšali rolu Pokémon trénera v skutočnom svete a behali so smartfónmi po nevídaných miestach, vytvorilo Nintendo na Switch hybrid mobilnej a tradičnej hry.</p>
      <related>
        <a href="https://www.etrend.sk/technologie/preco-je-call-of-duty-2019-najlepsou-akcnou-hrou-roka.html"/>
        <a href="https://www.etrend.sk/technologie/call-of-duty-2019-je-najvacsia-hra-roka-a-ma-najsilnejsi-start-serie-za-7-rokov.html"/>
        <a href="https://www.etrend.sk/gallery/article/pokemon-go-sa-vracia-lego-oprasuje-harryho-pottera.html"/>
      </related>
      <p>Na tento rok si pripravil výrobca nové predpoklady, aby sa vrátili starí hráči, nakúpili nové konzoly, aby vznikol ďalší hit. Hry v sérii sa delia na hlavné a vedľajšie, pričom Nintendo roky favorizovalo prenosné konzoly ako DS a 3DS – od série sa čaká, že si zoberiete zbierku Pokémonov a chýbajúce druhy si meníte cez Wi-Fi či lokálne spojenie s kamarátmi. Lenže po 3DS neprišla ďalšia prenosná konzola a hoci Switch môžete nosiť so sebou, nebolo to úplne ono.</p>
      <figure>
        <img src="https://static.etrend.sk/uploads/tx_media/2019/11/22/article_detail_image_750_box/Pokemon_Sword_E.jpg"/>
        <figcaption>
          <cite>Zdroj: Nintendo</cite>
        </figcaption>
      </figure>
      <p>Septembrový štart Switch Lite sa dá považovať za nástupcu prenosných konzol. Má podobnú cenu (okolo 200 eur), je určený najmä mladším hráčom a najľahšia cesta na jeho úspech bola v dodaní patričného hitu pre cieľové publikum. A Pokémoni sú na to ideálni (spolu s Mariom, Luigim a inými ikonami).</p>
      <p> </p>
      <h3>Pokémoni valcujú seba i konkurenciu</h3>
      <p>Pokémoni vychádzajú tradične v dvoch verziách – každá má trošku odlišný obsah, iné druhy postavičiek a podnieti hráčov stretávať sa a meniť ich. Preto aj tento rok vyšla hra vo verzii Sword a Shield. Prvotný úspech je nečakane vysoký, za prvý týždeň predala 6 miliónov kusov. Switch má 41 miliónov hráčov, hru si kúpila šestina z nich okamžite. V predajoch sa darí najmä Japonsku, USA i Veľkej Británii.</p>
      <figure>
        <iframe src="https://www.youtube.com/embed/ZKQB-0Eo5rM" width="560" height="315" data-service="Youtube" scrolling="no"/>
      </figure>
      <p>Ide o najúspešnejší Switch štart v histórii, vlaňajších Pokémonov predbehol dvojnásobne. Za rok síce stúpol počet majiteľov konzoly, ale úspech je to obrovský. Prekonáva i vlastné štarty v histórii: oproti Pokémon X/Y v podobnej fáze konzoly (2,5 roka po vydaní) sa zvýšil predaj o polovicu.</p>
      <p>Sú to historicky druhí najúspešnejší Pokémoni za prvý týždeň. Vyššie predaje mal Pokémon Sun a Moon v roku 2016: 7,2 milióna za týždeň. No vtedy malo 3DS už 65 milióna hráčov a maximálne zužitkoval popularitu Pokémon Go.</p>
      <p>Tri týždne vládol rebríčku predajov Call of Duty: Modern Warfare. Bola otázka času, ktorá hra ho zdolá – niektorí tipovali PS4 exkluzivitu Death Stranding minulý týždeň alebo nové Star Wars, ale až Pokémoni ukázali patričnú silu. Je zrejmé, že sa nám rysuje jasná TOP3 2019: o prvé miesto sa pobije Call of Duty a FIFA 20, tretí budú Pokémoni. Celkovo by mohli predať cca 15 až 20 miliónov kusov.</p>
      <figure>
        <img src="https://static.etrend.sk/uploads/tx_media/2019/11/22/article_detail_image_750_box/Pokemon_Sword_D.jpg"/>
        <figcaption>
          <cite>Zdroj: Nintendo</cite>
        </figcaption>
      </figure>
      <p> </p>
      <h3>Pokémon Sword a Shield v praxi</h3>
      <p>Noví Pokémoni sa hrajú skutočne ľahko – ak ste už skúšali iný diel série, prvé hodiny budú pre vás milé repete. Ak ich skúšate prvý raz, hra vás vedie za ruku a všetky potrebné postupy odhalí postupne. Najprv si vytvoríte a oblečiete hrdinu – Sword a Shield sú zaťažení na módu a natrafíte na obchody, kde môžete kupovať tričká i tenisky.</p>
      <p>Váš hrdina žije s mamou a jeho kamoš má brata, mocného trénera Pokémonov. Obaja snívajú o tom, že raz sa vydajú do sveta, aby mohli nachytať čo najviac typov, navštívili telocvične a vyzvali iných trénerov atď. Hlavný motív sa roky nemení: chcete ich získať a vytrénovať všetkých.</p>
      <figure>
        <iframe src="https://www.youtube.com/embed/ewyVB2DURtc" width="640" height="360" data-service="Youtube" scrolling="no"/>
      </figure>
      <p>Prvé dve hodiny máte iba jedného Pokémona, čo bohato stačí, aby ste sa naučili herný systém. V mestách sa nebojuje, ale rozpráva, navštevujú obchody, príbytky. V divočine už objavíte šuchotanie trávy či lesa, kde sa nejaký Pokémon schováva – ak k nemu prídete, spustí sa bojová fáza. V tej sa snažíte odhaliť jeho slabiny a kontrovať správnymi ťahmi či údermi. Ťahy sa striedajú, raz idete vy, potom súper.</p>
      <p>Ekosystém Pokémonov je tradične založený na odlišných druhoch, ich slabinách a silných stránkach. Sú tu ohnive, vodné, trávnaté, elektrické, temné a iné typy, ktoré vždy odlišne zaberajú. V neskoršej fáze si môžete brať do boja až šiestich a v tom prípade je vhodné mať z každého typu niekoho. Odlišnosti sa ešte viac stupňujú pri súboji s bossmi, mocní protivníci sú zásadne orientovaní istým smerom a ak nemáte v tíme niekoho jasne efektného, súboj zrejme nevyhráte.</p>
      <p>V neposlednom rade funguje aj tradičný systém levelov: čím viac chodíte, bojujete a získavate skúsenosti, tým skôr postúpite na vyšší level, kde si môžete zmeniť výbavu a ťahy Pokémonov, teda všetky vlastnosti.</p>
      <figure>
        <img src="https://static.etrend.sk/uploads/tx_media/2019/11/22/article_detail_image_750_box/Pokemon_Sword_C.jpg"/>
        <figcaption>
          <cite>Zdroj: Nintendo</cite>
        </figcaption>
      </figure>
      <p> </p>
      <h3>Čím sa novinky od predchodcov líšia?</h3>
      <p>Každý nový diel série prináša zmeny. Sword a Shield sú oficiálne ôsmou generáciou hry a vopred vyvolal ošiaľ, že v ňom nefigurujú starí známi. Napriek tomu v hre nie je málo Pokémonov – chytať môžete viac ako 400. Zastúpené sú rozmanité druhy a hoci majú iné mená, od začiatku sledujú klasický vzorec: vaším prvým Pokémonom je ohnivý, vodný i trávnatý druh, ostatných získate neskôr. Krásne dizajny postáv na lepšom hardvéri vynikajú lepšie ako staré. To je dôvod, prečo známi chýbajú, autori museli vykresľovať všetkých nanovo.</p>
      <figure>
        <img src="https://static.etrend.sk/uploads/tx_media/2019/11/22/article_detail_image_750_box/Pokemon_Sword_B.jpg"/>
        <figcaption>
          <cite>Zdroj: Nintendo</cite>
        </figcaption>
      </figure>
      <p>Pokémon Shield/Sword núka aj nový svet: Galar je inšpirovaný anglickým vidiekom, čo mnohí odhalia už na začiatku. Obsahuje pestré miesta, dedinky, lesy, divočiny, rieky či jazerá a cítiť odlišnú atmosféru ako na Havaji a Japonsku (minulé predlohy). Celý svet vidíte okamžite, viete sa pripraviť na jeho zákutia. Jednotlivé dedinky slúžia ako aktívne miesta a cesty medzi nimi núkajú priestor pre tréning a chytanie.</p>
      <p>Chytanie sa vrátilo do zabehaných systémov série. Hodíte Poké guľu a máte šancu, že Pokémona lapíte. Na rozdiel od minulej časti nemáte nad chytaním takú kontrolu a nesprevádza ho minihra, že sa snažíte podľa farebných kruhov odhadnúť, kedy ideálne hádzať. Pre vlaňajších hráčov je to určite zjednodušenie – na druhej strane odpadol celý mechanizmus zložitého chytania a séria sa vrátila k základom.</p>
      <figure>
        <iframe src="https://www.youtube.com/embed/kz7QovU5Nbc" width="640" height="360" data-service="Youtube" scrolling="no"/>
      </figure>
      <p>Pokémoni sa vyvíjajú ako v minulosti, ale nasadzujú v neskoršej fáze novú formu Dynamaxing. Dá sa aktivovať vo vybraných lokalitách a Pokémon narastie do obrovskej formy s väčšou silou. Každý druh sa môže zväčšiť, čo je plus pre orientáciu a najmä vysokú flexibilitu.</p>
      <p>Ďalšou novinkou sú raidy, záťahy známe z iných hier, kde sa vo štvorici vydáte proti obrovským bossom. Je to element prevzatý z online hier, ale má čosi do seba v poslednej tretine hry, keď už máte dostatočne silný pelotón Pokémonov a chcete sa dostať k chytaniu a boju s najvzácnejšími typmi. Každopádne, 50 až 60 hodín s novinkou určite strávite a ak budete chcieť získať všetky druhy, možno sa dostanete aj na 100.</p>
      <figure>
        <img src="https://static.etrend.sk/uploads/tx_media/2019/11/22/article_detail_image_750_box/Pokemon_Sword_A.jpg"/>
        <figcaption>
          <cite>Zdroj: Nintendo</cite>
        </figcaption>
      </figure>
    </article>
  </body>
</html>