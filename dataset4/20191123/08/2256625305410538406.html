<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159163_1020.html"/>
    <meta property="og:site_name" content="Novsport"/>
    <meta property="article:published_time" content="2019-11-23T08:00:00+00:00"/>
    <meta property="og:title" content="Цветана Пиронкова: Спях по гарите и по девически училища"/>
    <meta property="og:description" content="Носех си храна от вкъщи по турнирите, разкрива още тенисистката"/>
  </head>
  <body>
    <article>
      <h1>Цветана Пиронкова: Спях по гарите и по девически училища</h1>
      <address>
        <time datetime="2019-11-23T08:00:00+00:00">23 Nov 2019, 08:00</time>
      </address>
      <p>Тежки са първите години на Цветана Пиронкова в тениса. Семейството на пловдивчанката няма нужните пари, за да покрива разходите й, свързани с пътувания из целия свят.<br/> <br/>„Спях по гарите - спомня си Пиронкова. - Нощувала съм и в девически училища, където е почти безплатно. Играех на турнири само в радиус от 800 километра от България. За всички състезания съм пътувала с кола. Нямахме пари за самолет. Автомобила го товарехме с храна, която да ни стигне за няколко дни. Беше много трудно. Никога не ми е минавало през ум да спра с тениса. Знаех, че един ден ще успея", казва бившата ракета номер 1 на България.<br/> <br/>Бащата на Цвети предприема нещо иновативно в името на успеха на дъщеря си. Тъй като юношеските състезания не носят никакви приходи, Пиронкова не играе в турнири с връстнички. Пуска се директно при жените.<br/> <br/>„Разходите бяха немислими - признава Пиронкова. - С упоритост и с много лишения на моето семейство успях да пробия в професионалния тенис. Когато татко разкриваше плановете си за мен пред хората, те се смееха. Мислеха, че сме луди. Тенисът бил скъп спорт и нямало как да се пробие в него без сериозни финанси”. <br/> <br/>На първия си турнир в професионалния тенис Пиронкова достига до финала. А на третия вече държи трофей в ръцете си. Намира се под номер 555 в световната ранглиста. С парите от наградни фондове Цвети може да си позволи да участва в повече турнири.<br/> <br/>„Ако печелех пари, отивах на следващия турнир. Ако губех, чакахме някой в близост, където разходите са по-малко", спомня си Цвети.<br/>Големият пробив за Пиронкова идва през 2005 година. Цвети е на 17 и получава първата си покана за голям турнир. Състезанието се провежда в Истанбул. Пиронкова преминава през квалификациите и стига чак до полуфинала. В спор за влизане във финала българката се изправя срещу американската легенда Винъс Уилямс. <br/> <br/>„Тя ми беше идол - връща лентата назад Пиронкова. - Участничките в турнира ги бях гледала само по телевизията. А ето че още като хлапе се изправих срещу тях. Преди мача с Винъс не мигнах. Много се вълнувах. Това се отрази на играта ми. Загубих доста бързо", признава Цвети.<br/> <br/>Въпреки трудните години в началото на кариерата си Пиронкова успява да пробие и да остави следа в женския роден тенис. Цвети е първата българка, играла на полуфинал на свещена трева - „Уимбълдън". Достига до номер 31 в световна ранглиста.<br/> <br/>Днес Цвети е далеч от тениса. Преди година и половина тя роди първата си рожба. Синът на Цвети носи името Александър. Бебето е плод на любовта на Цвети с мъжа й Михаил Мирчев.<br/> <br/>„Не знам дали отново ще играя тенис на високо ниво. Не съм в добра физическа форма. Имам собствен бранд, който развивам със съпруга ми. Гледам и сина си. Не ми остава време за тренировки. Играя тенис само за удоволствие. Все още не съм решила дали да кажа „стоп", добави Цвети.</p>
      <p> </p>
    </article>
  </body>
</html>