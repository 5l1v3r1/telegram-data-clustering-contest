<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/23/syd-v-sasht-iran-da-plati-180-mln-na-amerikanski-jurnalist.430570"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T08:53:00+00:00"/>
    <meta property="og:title" content="Съд в САЩ: Иран да плати $180 млн. на американски журналист"/>
    <meta property="og:description" content="Той е прекарал година и половина в ирански затвор | Dnes.bg"/>
  </head>
  <body>
    <article>
      <h1>Съд в САЩ: Иран да плати $180 млн. на американски журналист</h1>
      <h2>Той е прекарал година и половина в ирански затвор</h2>
      <address><time datetime="2019-11-23T08:53:00+00:00">23 Nov 2019, 08:53</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Американски федерален съдия разпореди вчера Техеран да плати обезщетение от близо 180 млн долара на кореспондента на "Вашингтон пост" Джейсън Резаян и семейството му заради задържането на журналиста през 2014 г.</p>
      <p>Резаян бе освободен през 2016 г. след като прекара в затвора 544 дни, припомня ДПА.</p>
      <p>Задържането на човек като заложник и подлагането му на мъчения с цел спечелването на предимство в преговорите със САЩ е възмутително, заслужаващо наказание и със сигурност повторението му трябва да бъде възпряно, заяви съдията в 30-страничното си решение, което има по-скоро символичен характер.</p>
      <p>Американският журналист с ирански произход, базиран в Техеран, бе арестуван на 22 юли 2014 г. заедно със съпругата си Мери, която бе освободена след два месеца. Обвинен в шпионаж в полза на САЩ, Резаян остана 544 дни в затвора Евин, където е бил лишаван от сън и заплашван с обезглавяване.</p>
      <p>Заедно с още трима американски затворници той бе разменен срещу седем иранци, осъдени в САЩ, и бе освободен на 16 януари 2016 г., в първия ден от влизането в сила на споразумението за иранската ядрена програма, впоследствие денонсирано от президента Доналд Тръмп.</p>
    </article>
  </body>
</html>