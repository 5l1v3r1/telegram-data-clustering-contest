<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/stili/oi-prwtagwnistes/article/1417655/panathinaikos-o-soyter-papapetroy-kanei-tin-diafora"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T08:20:00+00:00"/>
    <meta property="og:title" content="Παναθηναϊκός: Ο... σουτέρ Παπαπέτρου κάνει την διαφορά!"/>
    <meta property="og:description" content="Μετά το εκτός έδρας 2/2 του Παναθηναϊκού ΟΠΑΠ στην «διαβολοβδομάδα» η EuroLeague Greece στέκεται στον Ιωάννη Παπαπέτρου και στην breakout σεζόν που πραγματοποιεί, ειδικά έξω από τη γραμμή των 6.75 μέτρων."/>
  </head>
  <body>
    <article>
      <h1>Παναθηναϊκός: Ο... σουτέρ Παπαπέτρου κάνει την διαφορά!</h1>
      <h2>Μετά το εκτός έδρας 2/2 του Παναθηναϊκού ΟΠΑΠ στην «διαβολοβδομάδα» η EuroLeague Greece στέκεται στον Ιωάννη Παπαπέτρου και στην breakout σεζόν που πραγματοποιεί, ειδικά έξω από τη γραμμή των 6.75 μέτρων.</h2>
      <address><time datetime="2019-11-23T08:20:00+00:00">23 Nov 2019, 08:20</time> by <a rel="author" href="http://www.gazzetta.gr/dimosiografos/giorgos-kouvaris" target="_blank">Γιώργος Κούβαρης</a></address>
      <p>Ποιος να το έλεγε και ποιος να τον... πίστευε πριν από την έναρξη της σεζόν. Ότι θα φτάναμε στην 10η αγωνιστική της EuroLeague και ο <b>Ιωάννης</b> <b>Παπαπέτρου</b> θα είχε περισσότερα εύστοχα τρίποντα από τον <b>Τζίμερ</b> <b>Φριντέτ</b> και με καλύτερο ποσοστό ευστοχίας! Μάλλον να το θέσουμε καλύτερα: Ότι θα είχε τα περισσότερα εύστοχα τρίποντα συνολικά στην ομάδα του και σουτάροντας με το καλύτερο ποσοστό απ' όλους τους άλλους συμπαίκτες του!</p>
      <p>Κι όμως! Ο 25χρονος φόργουορντ του <b>Παναθηναϊκού</b> <b>ΟΠΑΠ</b> τείνει να μετατραπεί σε «λίρα εκατό» έξω από τη γραμμή των 6.75 μέτρων, όντας ο πιο αξιόπιστος... σουτέρ του «τριφυλλιού». Σίγουρα το να σουτάρει με μεταλύτερη συχνότητα τον βοηθούν δύο πράγματα: 1ον ότι δεν αγωνίζεται μέσα στη ρακέτα, αλλά χρησιμοποιείται μόνιμα στο «τρία», ενίοτε και στο «δύο» όπως στο ματς με την <b>Μπάγερν</b> (σ.σ. μην ξεχνάτε ότι ως δυάρι ξεκίνησε την καριέρα του) και 2ον ότι έχει (ξανα)δουλέψει πολύ στο σουτ. Και είναι κάτι που φαίνεται.</p>
      <p>Συγκεκριμένα μετράει 16/36 τρίποντα, όπερ και σημαίνει ποσοστό ευστοχίας που φτάνει το 44,4%! Την ίδια ώρα ο <b>Τζίμερ</b> <b>Φριντέτ</b> έχει 15/41 τρίποντα και ποσοστό 36,6%, ο (επίσης βελτιωμένος) <b>Νικ</b> <b>Καλάθης</b> 15/34 τρίποντα και ποσοστό 44,1%, ο <b>Ντεσόν</b> <b>Τόμας</b> 14/36 τρίποντα και ποσοστό 38,9%, ο <b>Ταϊρίς</b> <b>Ράις</b> 11/26 τρίποντα και ποσοστό 42,3%.</p>
      <p>Προσέξτε και κάτι ακόμα: Στα πρώτα τρία ματς της φετινής EuroLeague κόντρα σε <b>Ερυθρό</b> <b>Αστέρα</b> (εντός), <b>Βιλερμπάν</b> (εκτός) και <b>Αρμάνι</b> <b>Μιλάνο</b> (εντός) είχε ξεκινήσει με 0/8 τρίποντα! Έκτοτε άρχισε να... βρίσκει το χέρι του και να έχει από την 4η έως και την 10η αγωνιστική 16/28 τρίποντα! Δηλαδή ποσοστό ευστοχίας που εκτοξεύεται στο 57,1%! Αν μη τι άλλο έχει μετατραπεί σε ένα αξιόπιστο spot up σουτέρ και αυτο φαίνεται από το γεγονός ότι «εκτελεί» πολύ γρήγορα από τη στιγμή που θα πάρει τη μπάλα στα χέρια του. Δείγμα και της αυτοπεποίθησης που έχει αποκτήσει. Μάλιστα από τα 16 τρίποντα που έχει ευστοχήσει μέχρι στιγμής, μόλις τρία ήταν από τις 45 μοίρες ή το κέντρο. Τα υπόλοιπα 13 ήταν από τις δύο γωνίες! Σαν να έχει βρει την θέση του και να έχει δουλέψει από μια θέση που οι περισσότεροι την... αποφεύγουν.</p>
      <p>Επίσης, και βάσει των εξειδικευμένων στατιστικών, η προσφορά του <b>Παπαπέτρου</b> αποτυπώνεται και από το γεγονός ότι το True Shooting Ratio της ομάδας (σ.σ. οι πόντοι που πετυχαίνει κάποιος παίκτης ή μια ομάδα αναλογικά με τους πόντους που επιχειρεί να έχει) ανέρχεται στο 61,5% με τον 25χρονο παίκτη στο παρκέ, ενώ μειώνεται στο 54% όταν βρίσκεται εκτός. Η διαφορά στο True Shooting Ratio είναι μεγαλύτερη στα τρίποντα, αφού όταν αγωνίζεται ο <b>Παπαπέτρου</b> το ποσοστό βρίσκεται στο 40,1% και όταν παίρνει ανάσες στον πάγκο «πέφτει» στο 31,7%.</p>
    </article>
  </body>
</html>