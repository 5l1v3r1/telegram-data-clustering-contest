<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743198"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T08:02:00+00:00"/>
    <meta property="og:title" content="รัฐบาลจัดพิธีอำลา'โป๊ปฟรังซิส' ประทับใจเสด็จเยือนไทย"/>
    <meta property="og:description" content="รัฐบาลไทยจัดกองทหารเกียรติยศในพิธีอำลาส่งเสด็จ สมเด็จพระสันตะปาปาฟรังซิส เดินทางปฎิบัติพระราชกรณียกิจที่ประเทศญี่ปุ่น เผย ประทับใจเสด็จเยือนราชอาณาจักรไทย เหล่าสาวคริสตจักรร่วมส่งเสด็จตะโกน ‘ วีว่า อิวปาปา’ ดังกึกก้อง"/>
  </head>
  <body>
    <article>
      <h1>รัฐบาลจัดพิธีอำลา'โป๊ปฟรังซิส' ประทับใจเสด็จเยือนไทย</h1>
      <address>
        <time datetime="2019-11-23T08:02:00+00:00">23 Nov 2019, 08:02</time>
      </address>
      <p>
        <b>รัฐบาลไทยจัดกองทหารเกียรติยศในพิธีอำลาส่งเสด็จ สมเด็จพระสันตะปาปาฟรังซิส เดินทางปฎิบัติพระราชกรณียกิจที่ประเทศญี่ปุ่น เผย ประทับใจเสด็จเยือนราชอาณาจักรไทย เหล่าสาวคริสตจักรร่วมส่งเสด็จตะโกน ‘ วีว่า อิวปาปา’ ดังกึกก้อง</b>
      </p>
      <p>เมื่อเวลา 09.15 น.ที่ ท่าอากาศยานทหาร กองบิน 6 กองบัญชาการกองทัพอากาศ รัฐบาลได้จัดพิธีการอำลาส่งเสเด็จสมเด็จพระสันตะปาปาฟรังซิส  โดยสมเด็จพระสันตะปาปาเสด็จไปยังห้องรับรองพิเศษ มีนายสมคิด จาตุศรีพิทักษ์ รองนายกรัฐมนตรี ถวายสมุดภาพ ที่ระลึกแด่สมเด็จพระสันตะปาปา  สมเด็จพระสันตะปาปา เสด็จออกจากห้องรับรองพิเศษ เพื่อเสด็จผ่านแถวทหารเกียรติยศ ไปยังขบวนรถยนต์ที่นั่ง  สมเด็จพระสันตะปาปา ทรงอำลาผู้มีเกียรติฝ่ายไทย และฝ่ายวาติกันที่มารอส่งเสด็จ ต่อจากนั้น พล.อ.สุรยุทธ์ จุลานนท์ รักษาการประธานองคมนตรี ถวายมาลัยข้อพระกรแด่สมเด็จพระสันตะปาปา สมเด็จพระสันตะปาปา เสด็จออกจากอาคารห้องรับรอง พิเศษ ท่าอากาศยานทหาร 2 กองบิน 6 ไปยังเครื่องบินพระที่นั่งของบริษัทการบินไทย เพื่อเดินทางไปปฎิบัติพระราชกรณียกิจที่ประเทศญี่ปุ่นต่อไป <br/><br/>ผู้สื่อข่าวรายงานว่า ระหว่างพิธีอำลาส่งเสด็จได้มีประชาชน เยาวชน และสัตตบุรุษ ชาวคริสตจักร หลายร้อยคน ส่งเสียงภาษาละติน ‘วีว่า อิวปาปา’ แปลความหมายว่า ทรงพระเจริญ ดังกึกก้อง เพื่อร่วมส่งเสด็จ ทั้งนี้ระหว่างเส้นทางเสด็จสมเด็จพระสันตะปาปาได้ทรงสวมกอดเด็กๆที่มารอส่งเสด็จ สร้างความประทับเป็นอย่างมาก <br/><br/>ด้านซิสเตอร์ อานา โรซา ซิโวรี รองอธิการิณี โรงเรียนคาทอลิก หญิงล้วนเซนต์แมรี จังหวัดอุดรธานี พระญาติที่อยู่ในประเทศไทย ผู้มีทวดคนเดียวกันกับสมเด็จพระสันตะปาปาฟรานซิส กล่าวว่า ตลอดระยะเวลาที่สมเด็จพระสันตะปาปาเดินทางเยือนประเทศไทย พระองค์ทรงตรัสว่าชอบประเทศไทยมาก และประทับใจที่ได้เข้าเฝ้าพระบาทสมเด็จพระเจ้าอยู่หัว สมเด็จพระนางเจ้าพระบรมราชินี และเข้าเฝ้าสมเด็จพระสังฆราช รวมถึงพบกับนายกรัฐมนตรี<br/><br/>ซิสเตอร์ อานา กล่าวต่อไปว่า เป็นครั้งแรกที่มาพระองค์มาประเทศไทย ดีใจที่มีโอกาสที่ได้คุยและระลึกถึงสิ่งที่เกิดขึ้นในอดีต และได้คุยกันแบบพี่น้องคุยกัน ปกติจะเจอกันที่โรม ประเทศอิตาลี ดีใจสำหรับคนไทยทั้งหลายที่มีโอกาสครั้งหนึ่งในชีวิต ถือว่าเป็นบุญและได้รับพรจากพระเจ้าครั้งยิ่งใหญ่ ซึ่งจะอยู่ในความทรงจำ ทำให้รู้จักพระองค์ รู้จักพระศาสนจักร มากขึ้น<br/><br/>สำหรับการเสด็จเยือนเพื่ออภิบาลประเทศไทยและญี่ปุ่น ระหว่างวันที่ 20 – 26  พ.ย. 2562  นับเป็นการเสด็จเยือนประเทศในทวีปเอเชีย ครั้งที่ 4 ของสมเด็จพระสันตะปาปาฟรังซิส หลังจากเสด็จเยือนประเทศเกาหลี เมื่อเดือนสิงหาคม 2557 ประเทศศรีลังกาและฟิลิปปินส์ ในเดือนมกราคม 2558ประเทศเมียนมาและบังคลาเทศ เมื่อวันที่ 26  พ.ย. – 2 ธ.ค. 2560 และเป็นครั้งที่ 32 ที่ทรงประกอบพระกรณียกิจเพื่อเสด็จเยี่ยมอภิบาลนอกประเทศอิตาลี<br/> <br/>โดยสมเด็จพระสันตะปาปาฟรังซิส ทรงเป็นพระประมุขแห่งพระศาสนจักรคาทอลิกพระองค์ที่่ 2 ที่เสด็จเยือนประเทศไทย ต่อจากสมเด็จพระสันตะปาปายอห์น ปอล ที่ 2 ซึ่งได้เสด็จเยือนประเทศไทย ระหว่างวันที่ 10 – 11 พ.ค. 2527 หรือเมื่อ 35 ปีก่อน ต่อมา สมเด็จพระสันตะปาปาฟรังซิส ถวายพระเกียรติสถาปนาสมเด็จพระสันตะปาปายอห์น ปอล ที่ 2 เป็นนักบุญ เมื่อวันที่ 27 เม.ย. 2557 ณ มหาวิหารนักบุญเปโตร นครรัฐวาติกัน</p>
    </article>
  </body>
</html>