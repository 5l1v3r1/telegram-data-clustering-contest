<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200592/%D8%AA%D8%B1%D9%88%DB%8C%D8%AC-%DA%86%D9%86%D8%AF%D9%87%D9%85%D8%B3%D8%B1%DB%8C-%D8%A8%D9%87-%D8%B5%D9%84%D8%A7%D8%AD-%D8%AC%D8%A7%D9%85%D8%B9%D9%87-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T08:18:16+00:00"/>
    <meta property="og:title" content="ترویج چندهمسری به صلاح جامعه نیست"/>
    <meta property="og:description" content="ایسنا/زنجان رئیس حوزه علمیه علوی شهر هیدج گفت: چندهمسری در شرایط فعلی به صلاح جامعه نیست."/>
  </head>
  <body>
    <article>
      <h6 class="kicker">توجه ویژه اسلام به زنان؛</h6>
      <h1>ترویج چندهمسری به صلاح جامعه نیست</h1>
      <address><time datetime="2019-11-23T08:18:16+00:00">23 Nov 2019, 08:18</time> by <a rel="author">یوسف قزلباش</a></address>
      <p>ایسنا/زنجان رئیس حوزه علمیه علوی شهر هیدج گفت: چندهمسری در شرایط فعلی به صلاح جامعه نیست.</p>
      <p>حجت‌الاسلام احمد صالحی در گفت‌وگو با ایسنا، با اشاره به اینکه در دین مبین اسلام به موضوع چندهمسری اشاره شده است، اظهار کرد: یکی از مواردی که قرآن‌کریم تعدد زوجات را تجویز کرده، آیه ۳ سوره نساء است.</p>
      <p>وی با تاکید بر اینکه تعدد زوجات از نظر اسلام دارای شرط خاصی است، تصریح کرد: اسلام در این زمینه عدالت را شرط کرد و اجازه نداد به هیچ‌وجه تبعیضی میان زنان یا فرزندان آن‌ها صورت نگیرد و اگر کسی نتواند این عدالت را برقرار کند، باید به داشتن یک زن بسنده کند.</p>
      <p>صالحی ادامه داد: این عدالت در همه حوزه‌ها از جمله تامین حقوق، مهر و محبت نسبت به زنان، داشتن نگرش مساوی نسبت به زنان، هم‌بستری با آنان و غیره را شامل می‌شود.</p>
      <p>وی با بیان این‌که دین اسلام توجه ویژه‌ای به زنان دارد، تصریح کرد: اسلام هیچ‌گاه در صدد پایین آوردن شان و جایگاه زنان نیست.</p>
      <p>این مسئول، به توجه ویژه اسلام به موضوع زمان و مقتضیات زمانی اشاره کرد و گفت: در حال حاضر نگرش جامعه به چندهمسری، نگرش منفی است؛ هر چند این موضوع در اسلام آمده است، اما باید به موقعیت زمان نیز توجه داشت.</p>
      <p>رئیس حوزه علمیه علوی هیدج تاکید کرد: در برهه فعلی که این موضوع یک امر منفی است و ممکن است شان زنان را پایین بیاورد، ترویج چندهمسری به هیچ‌وجه به صلاح جامعه نیست.</p>
      <p>وی با تاکید بر این‌که گاهی اوقات مرد مجبور به اختیار کردن همسری دیگر می‌شود که اسلام جواز آن را صادر کرده است، تصریح کرد: این امر در مواقعی است که زن نتواند نیازهای جنسی و عاطفی مرد را به دلیل بیماری، از کارافتادگی و یا هر علت دیگری تامین کند.</p>
      <p>این مسئول با اشاره به این‌که برخی از افراد نیز هستند که برای لذت بردن و تنوع‌طلبی دست به این کار می‌زنند، یادآور شد: ترویج این فرهنگ در جامعه ممکن است بنیان خانواده‌ها را به مخاطره بیاندازد و شان همسران را پایین بیاورد.</p>
      <p>وی با اشاره به این‌که در صدر اسلام در میان اعراب مسئله چندهمسری معمول بوده و زنان با آن مشکلی نداشتند، ادامه داد: در برهه فعلی بهتر است مردان به فراخور مقتضیات زمانی و جامعه از تعدد زوجات پرهیز کنند.</p>
      <p>صالحی با بیان این‌که در نظر مقام معظم رهبری بنا بر ادله‌ معتبر دینی، چندهمسری مردان، مباح اما غیرمستحب است، اما از آنجا که مطابق دلایل قرآنی جواز آن مشروط به اطمینان از رعایت عدالت بین همسران شده است، بنابراین هر گاه از نظر عقلایی عدم تحقق رعایت عدالت بین همسران محتمل باشد، ازدواج مجدد شوهر جایز نیست، خاطرنشان کرد: بنا به نظر ایشان از آنجا که در جامعه و کشور ما ازدواج مجدد مردان غالبا به ضرر استحکام خانواده و موجب تضعیف محبت زوجین و گاه فروپاشی خانواده است، نگاه معظم‌له به آن خوش‌بینانه و مثبت نیست و از این‌رو است که این جمله در بیان ایشان تکرار شده است که: «خدا یکی و محبت یکی و یار یکی».</p>
      <p>انتهای پیام</p>
    </article>
  </body>
</html>