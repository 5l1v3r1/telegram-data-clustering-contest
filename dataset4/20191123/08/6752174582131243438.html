<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-csaladalapitas-nehezsegeirol-vallott-lovasz-laszlo/"/>
    <meta property="og:site_name" content="lokál"/>
    <meta property="article:published_time" content="2019-11-23T08:00:29+00:00"/>
    <meta property="og:title" content="A családalapítás nehézségeiről vallott Lovász László"/>
    <meta property="og:description" content="Egy házaspár életében nincs annál nagyobb elhatározás, mint mikor úgy döntenek, hogy gyereket vállalnak. Ez az időszak azonban nem mindig csak a felhőtlen örömről és vidámságról szól, vannak, akiknek ezért a csodáért keményen meg kell küzdeni. Így volt ezzel Lovász László és felesége, Kinga is, akik"/>
  </head>
  <body>
    <article>
      <h1>A családalapítás nehézségeiről vallott Lovász László</h1>
      <address><time datetime="2019-11-23T08:00:29+00:00">23 Nov 2019, 08:00</time> by <a rel="author">Holló Bettina</a></address>
      <p>
        <b>Egy házaspár életében nincs annál nagyobb elhatározás, mint mikor úgy döntenek, hogy gyereket vállalnak. Ez az időszak azonban nem mindig csak a felhőtlen örömről és vidámságról szól, vannak, akiknek ezért a csodáért keményen meg kell küzdeni. Így volt ezzel Lovász László és felesége, Kinga is, akiknek a kapcsolata ezidő alatt csak méginkább megerősödött.</b>
      </p>
      <p>A nagysikerű NőComment! című talkshowban hétről hétre ismert nők és férfivendégek boncolgatnak hétköznapi vagy éppen szokatlan, nőket érintő témákat. A legfrissebb epizódban Ábel Anita, Dobó Kata, Hadas Kriszta, Pirner Alma és Kiss Orsolya köszöntötte a férfivendéget, Lovász Lászlót.</p>
      <figure>
        <img src="https://www.lokal.hu/wp-content/uploads/2019/11/lovasz-1280x887.jpg"/>
        <figcaption>Fotó: NőComment!</figcaption>
      </figure>
      <p>A Lakástalkshow műsorvezetője valósággal rajong feleségéért, Kingáért, aki a legnehezebb percekben is hű támasza. “Nagyon sokat támogatott, a napokban jöttem rá, hogy milyen sokszor és milyen hosszan. Sokszor nemis tudtam róla, csak mikor beszélgetünk, elhangzanak dolgok, és akkor jövök rá, hogy mi mindenen ment ő keresztül, amíg én el voltam foglalva magammal” – kezdte a műsorban Lovász László, aki nemcsak boldog férj, hanem édesapa is. Az idáig vezető út azonban nem volt könnyű, szerelmével sokat küzdöttek azért, hogy ma már családként éljék az életüket. Természetes úton ugyanis nem lehetett gyermekük, ezért a lombikprogramhoz fordultak. A műsorvezető végig ott volt felesége mellett, akire egyébként nagyon büszke.</p>
      <p>“Soha nem fogom megérteni, felfogni, átélni azt, amin ő ment keresztül azért, hogy nekünk két fiunk születhessen. Sok mindent csináltak kvázi idegen férfiak és idegen nők az ő testével azért, hogy nekünk lehessen két csodálatos gyerekünk. Sok házasság rámegy erre, de hogy jönnék én ahhoz, hogy amikor ő mindent megtesz, hagyja, hogy hozzányúljanak, azt mondjam, nem veszek ebben részt, miközben egyszer azt mondtuk egymásnak, hogy mi ketten vagyunk és mindent megoldunk”– mondta a 43 éves műsorvezető, aki még el is érzékenyült eközben.</p>
      <p>“Olyan szakaszban vagyok, hogy vagy megöregedtem vagy nem tudom, de nagyon könnyen sírok. Amikor az embernek nehéz, és mindent egyedül kell létrehoznia, mert nem kapott jó anyai, apaai mintákat, és felnőttként jön csak rá, hogy hogy kell viselkedni, arra rámehetnének olyan dolgok, mint például a házasság. De ez nem történik meg, mert a másik fél megértő, és végig veled van az úton és marad melletted. Az ilyesmit érdemes megbecsülni, és mindenkinek azt tanácsolnám, hogy vegyen magán erőt, a gyerekei miatt, maga miatt, a másikért, és tegyen meg mindent, mert azért hogy jó legyen, igenis meg kell dolgozni” – jelentette ki Laci, aki a műsor végén néhány villámkérdésre is válaszolt.</p>
      <p>
        <b>Terápiaként éli meg saját műsorát</b>
      </p>
      <p>Lovász László szenvedélyesen szereti a munkáját, és úgy érzi, hogy ki is tud  benne teljesedni. Hazai híreségek tucatjaival folytatott már bensőséges beszélgetéseket, és mint mondja, minden alanya tanított neki valamit a Lakástalkshowban. “Az embernek vannak saját történetei belül, van egy saját élete, és kíváncsi arra, hogy ez hogy van mással. Segítséget kerestem, és kaptam mindenkitől, aki eljött hozzám. Lehet eleinte ezt nem láttam be, aki viszont visszanézi a korábbi részeket, az azt mondja, hogy elég erősen nyomtam magam, és azt amit én gondolok a világról, abban kerestem visszaigazolásokat. Ez egy terápia volt, nagyon sokat segített” – árulta el.</p>
      <p>A talkshow teljes adását vasárnap 17 és 22 órakor láthatják a nézők a Spektrum Home-on.</p>
      <ul>
        <li>
          <a href="https://www.lokal.hu/aktualis/">Minden, ami aktuális!</a>
        </li>
        <li>
          <a href="https://www.lokal.hu/extra/">Minden, ami extra!</a>
        </li>
      </ul>
    </article>
  </body>
</html>