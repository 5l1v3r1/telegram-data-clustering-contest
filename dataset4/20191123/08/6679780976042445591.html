<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/setaloovezette-nyilvanitjak-new-york-karacsonyfajat-ovezo-utcakat"/>
    <meta property="og:site_name" content="Paraméter"/>
    <meta property="article:published_time" content="2019-11-23T08:26:00+00:00"/>
    <meta property="og:title" content="Sétálóövezetté nyilvánítják a New York karácsonyfáját övező utcákat"/>
    <meta property="og:description" content="A tavalyi tumultus és közlekedési káosz miatt idén sétálóövezetté nyilvánítják a világ talán leghíresebb karácsonyfája, a New York-i Rockefeller Központ előtt felállított fenyőfa körüli utcákat."/>
  </head>
  <body>
    <article>
      <h1>Sétálóövezetté nyilvánítják a New York karácsonyfáját övező utcákat</h1>
      <h2>A tavalyi tumultus és közlekedési káosz miatt idén sétálóövezetté nyilvánítják a világ talán leghíresebb karácsonyfája, a New York-i Rockefeller Központ előtt felállított fenyőfa körüli utcákat.</h2>
      <address>
        <time datetime="2019-11-23T08:26:00+00:00">23 Nov 2019, 08:26</time>
      </address>
      <p>Bill de Blasio főpolgármester jelentette be, hogy november végétől a tömeg nagyságától függően - főleg a délutáni és esti órákban - idén első ízben lezárják a gépjárműforgalom elől a Rockefeller Centert és a Radio City Music Hallt övező utcákat.</p>
      <p>A polgármester a New York-i karácsony "koronaékszerének" nevezte a Rockefeller Központnál felállított karácsonyfát, de pótlólagos intézkedéseket mondott szükségesnek az ünneplők védelmében.</p>
      <blockquote>„E történelmi lépéssel garantáljuk a karácsonyozók biztonságát, miközben csak minimális mértékben zavarjuk meg a város többi részének életét”</blockquote>
      <p>- hangoztatta a metropolisz első embere.</p>
      <p>New Yorkban hagyományosan a Rockfeller-karácsonyfát kivilágító 50 ezer égő bekapcsolásával veszi kezdetét az évvégi ünnepi szezon, idén december 4-én. Az 1930-as évek óta megrendezett ceremónia az egyik legnépszerűbb karácsonyi tradíció az amerikai nagyvárosban.</p>
      <p>A több mint 23 méter magas, 12 tonnás lucfenyő idén a New York államban fekvő Florida településről érkezett Manhattan központjába.</p>
      <p>A karácsonyfa tetejét már a második alkalommal díszíti egy 408 kilogrammos, hárommillió Swarovski-kristályból álló csillag, amelyet Daniel Libeskind lengyel-amerikai építész tervezett.</p>
      <p>A Rockefeller-épület előtt álló karácsonyfát január elejéig várhatóan naponta 750 ezer ember keresi fel, hogy megcsodálja és szelfizzen előtte.</p>
      <p>MTI</p>
    </article>
  </body>
</html>