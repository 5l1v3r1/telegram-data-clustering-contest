<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901126.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T08:10:00+00:00"/>
    <meta property="og:title" content="نیم‌فصل دوم سخت در انتظار استقلال و استراماچونی"/>
    <meta property="og:description" content="به گزارش تسنیم، هنوز به صورت رسمی سهمیه لیگ قهرمانان آسیا برای فصل جدید لیگ قهرمانان آسیا اعلام نشده است، اما شواهد نشان می‌دهد که سهمیه ایران برای فصل 20-2019 لیگ قهرمانان آسیا 2+2 است. یعنی تیم‌های پرسپولیس و سپاهان به صورت مستقیم در سیدبندی گروهی قرار می‌گیرند، اما استقلال و شهر خودروی مشهد باید دو بازی در مرحله پلی‌آف لیگ قهرمانان آسیا برگزار کنند."/>
  </head>
  <body>
    <article>
      <h1>نیم‌فصل دوم سخت در انتظار استقلال و استراماچونی</h1>
      <address>
        <time datetime="2019-11-23T08:10:00+00:00">23 Nov 2019, 08:10</time>
      </address>
      <p>تیم فوتبال استقلال در صورت اینکه نتواند سهمیه مستقیم حضور در لیگ قهرمانان آسیا را کسب کند، با احتساب بازی‌های پلی‌آف، نیم‌فصل دوم سختی را خواهد داشت.</p>
      <p>به گزارش تسنیم، هنوز به صورت رسمی سهمیه لیگ قهرمانان آسیا برای فصل جدید لیگ قهرمانان آسیا اعلام نشده است، اما شواهد نشان می‌دهد که سهمیه ایران برای فصل 20-2019 لیگ قهرمانان آسیا 2+2 است. یعنی تیم‌های پرسپولیس و سپاهان به صورت مستقیم در سیدبندی گروهی قرار می‌گیرند، اما استقلال و شهر خودروی مشهد باید دو بازی در مرحله پلی‌آف لیگ قهرمانان آسیا برگزار کنند.</p>
      <p>استقلالی‌ها براساس اظهارات اخیر مهدی تاج، رئیس فدراسیون فوتبال تصور می‌کردند که سهمیه ایران 1+3 است و استقلال به صورت مستقیم در سیدبندی مرحله گروهی قرار می‌گیرد، اما اگر سهمیه ایران 2+2 باشد، استقلال باید دو مرحله از پلی‌آف را پشت سر گذاشته تا وارد مرحله گروهی شود. استقلالی‌ها ابتدا باید در تاریخ اول بهمن ماه در ورزشگاه آزادی به مصاف برنده دیدار الفیصلی اردن - الکویت کویت بروند و سپس در تاریخ هشتم بهمن در قطر مقابل الریان این کشور صف‌آرایی کنند.</p>
      <p>از ابتدا به آندره‌آ استراماچونی سرمربی استقلال گفته شده بود که استقلال به صورت مستقیم وارد مرحله گروهی خواهد شد، اما اگر آبی‌پوشان به پلی‌آف بروند، برنامه‌های استراماچونی و تیمش برای نیم‌فصل دوم تغییر خواهد کرد. تعطیلات نیم‌فصل دوم پس از پایان هفته هفدهم آغاز می‌شود که آبی‌پوشان تا آغاز هفته هجدهم تقریباً 35 روز فرصت داشتند، اما با توجه به برگزاری مرحله پلی‌آف باید برنامه‌شان را تغییر دهند.</p>
      <p>همچنین تیم امید نیز در این تاریخ مسابقات حساسی در پیش دارد و اگر بتواند مجوز صعود به مرحله بعدی را بگیرد، استراماچونی به احتمال زیاد از داشتن مهدی قائدی و عارف غلامی برخوردار نخواهد بود. همچنین بازی‌های استقلال در بهمن ماه فشرده خواهد بود که یکی از این بازی‌ها دیدار برگشت با پرسپولیس است. به نظر می‌رسد با این شرایط، نیم‌فصل دوم سختی در انتظار استراماچونی و استقلال باشد.</p>
    </article>
  </body>
</html>