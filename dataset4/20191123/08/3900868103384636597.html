<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562922/asfalistiko-oles-oi-allages-se-anadromika-oria-ilikias-kai-eisfores"/>
    <meta property="og:site_name" content="NOOZ."/>
    <meta property="article:published_time" content="2019-11-23T08:33:00+00:00"/>
    <meta property="og:title" content="Ασφαλιστικό: Όλες οι αλλαγές σε αναδρομικά, όρια ηλικίας και εισφορές"/>
    <meta property="og:description" content="Τους βασικούς άξονες του νέου ασφαλιστικού νομοσχεδίου που θα κατατεθεί τον Ιανουάριο, αλλά και το νέο σύστημα εισφορών για τους 1,4 εκατομμύρια μη μισθωτούς, ανέπτυξε ο υπουργός Εργασίας Γιάννης Βρούτσης, σε συνέντευξή του στον ΣΚΑΪ και τον Γιώργο Αυτιά."/>
  </head>
  <body>
    <article>
      <h1>Ασφαλιστικό: Όλες οι αλλαγές σε αναδρομικά, όρια ηλικίας και εισφορές</h1>
      <address>
        <time datetime="2019-11-23T08:33:00+00:00">23 Nov 2019, 08:33</time>
      </address>
      <p>
        <b>Τους βασικούς άξονες του νέου ασφαλιστικού νομοσχεδίου που θα κατατεθεί τον Ιανουάριο, αλλά και το νέο σύστημα εισφορών για τους 1,4 εκατομμύρια μη μισθωτούς, ανέπτυξε ο υπουργός Εργασίας Γιάννης Βρούτσης, σε συνέντευξή του στον ΣΚΑΪ και τον Γιώργο Αυτιά.</b>
      </p>
      <p>Ο υπουργός διαβεβαίωσε, η όποια επιβάρυνση στις ασφαλιστικές εισφορές θα έχει τελικά στο τέλος της ημέρας θετικό ισοζύγιο. "Σχεδιάσαμε από κοινού μια μεγάλη παρέμβαση, ένα νέο καλάθι για να είναι η συντριπτική πλειοψηφία είναι κερδισμένη", σημείωσε.</p>
      <p>Και πρόσθεσε: "Θέλουμε ο Έλληνας πολίτης που έχασε την εμπιστοσύνη του στα χρόνια της κρίσης να επιστρέψει στη δημόσια κοινωνική ασφάλιση".</p>
      <p>Μιλώντας για τον ανταποδοτικό χαρακτήρα του νέου ασφαλιστικού, εξήγησε ότι ένας εργαζόμενος ο οποίος εργάζεται ως μισθωτός αλλά και ως ελεύθερος επαγγελματίας, θα έχει παράλληλη ασφάλιση όπως και τώρα αλλά θα πάρει μεγαλύτερη σύνταξη.</p>
      <p>Τέλος, τόνισε ότι οι αγρότες θα είναι ωφελημένοι από τη μείωση φόρου.</p>
      <figure>
        <iframe src="https://www.youtube.com/embed/NteAzMVWT_g" width="640" height="360" data-service="Youtube" scrolling="no"/>
      </figure>
      <p>
        <b>Ελεύθερο το σύστημα επιλογής εισφορών</b>
      </p>
      <p>Για τις εισφορές των ελεύθερων επαγγελματιών, ο υπουργός Εργασίας εξήγησε ότι στις αρχές κάθε νέου έτους, ο ασφαλισμένος θα μπορεί να επιλέγει το επίπεδο της εισφοράς και να το αλλάζει αν το επιθυμεί, καθώς θα πρόκειται για ένα απόλυτα ελεύθερο σύστημα.</p>
      <p>Οι νέες εισφορές, σύμφωνα  με το skai.gr:</p>
      <p>    Έως 5 έτη: 126 ευρώ<br/>    Α επίπεδο: 210 ευρώ<br/>    Β επίπεδο: 252 ευρώ<br/>    Γ επίπεδο: 302 ευρώ<br/>    Δ επίπεδο: 363 ευρώ<br/>    Ε επίπεδο: 435 ευρώ<br/>    ΣΤ επίπεδο: 566 ευρώ</p>
      <p>
        <b>Αναδρομικά</b>
      </p>
      <p>Σύμφωνα με τον κ. Βρούτση, τα μόνα αναδρομικά που αυτή τη στιγμή είναι δεδομένα και βεβαιωμένα πως θα λάβουν οι συνταξιούχοι, "είναι αυτά που έχουν προκύψει στην τελευταία απόφαση του ΣτΕ από τις 4 -10-2019 και μετά, όσον αφορά τις κύριες συντάξεις και τη βελτίωση της ανταποδοτικότητας, και όσον αφορά και τις επικουρικές συντάξεις και αυτές που έχουν κοπεί πάνω από τα 1.300 ευρώ".</p>
      <p>Απαντώντας στο ερώτημα γιατί η κυβέρνηση δεν φέρνει πιο γρήγορα την εν λόγω διάταξη για την καταβολή τους, εξήγησε ότι ένας ασφαλιστικός νόμος δεν είναι όπως οι άλλοι, αλλά πολύ πιο πολύπλοκος και πως αυτή τη στιγμή "τρέχουν" οι απαραίτητες αναλογιστικές μελέτες και οι μελέτες επάρκειας των συντάξεων.</p>
      <p>"Έχουμε δεσμευτεί όλοι στην κυβέρνηση ότι τα χρήματα θα επιστραφούν, πάντα συνδυαστικά με την δυνατότητα και την αντοχή της εθνικής μας οικονομίας. Δεν υπάρχουν λεφτά κ. Αυτιά κάπου μαζεμένα σε κάποιο συρτάρι και λέμε ‘’α τι ωραία θα τα μοιράσουμε’’. Είμαστε μια σοβαρή κυβέρνηση", τόνισε ο κ. Βρούτσης.</p>
      <p>
        <b>Όρια ηλικίας - Εθνική σύνταξη</b>
      </p>
      <p>Ο υπουργός Εργασίας, διαβεβαίωσε ότι δεν θα θιγούν τα όρια ηλικίας συνταξιοδότησης των ασφαλισμένων ενώ σχετικά με την εθνική σύνταξη, δήλωσε ότι "παραμένει ίδια".</p>
      <p>Όπως ανέφερε, μακροχρόνια επιδίωξη της κυβέρνησης, είναι να εκδίδονται ηλεκτρονικά όλες οι συντάξεις. "Μακροχρόνια επιδίωξή μας, είναι να δίνονται ηλεκτρονικά τα πάντα. Κάποια στιγμή να φτάσουμε όλες οι συντάξεις να δίνονται ψηφιακά, είτε λέγεται εφάπαξ, είτε λέγεται επικουρική, είτε κύρια σύνταξη. Είναι κάτι που θα προσπαθήσουμε. Ξεκινάμε με την κύρια σύνταξη", τόνισε ο υπουργός Εργασίας.</p>
    </article>
  </body>
</html>