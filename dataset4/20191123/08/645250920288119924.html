<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/politiki/paralirima-mpogdanoy-xeronisia-gia-metanastes-na-xeperasoyme-tampoy/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-23T08:19:13+00:00"/>
    <meta property="og:title" content="Παραλήρημα Μπογδάνου: Ξερονήσια για μετανάστες -Να ξεπεράσουμε… ταμπού (βίντεο)"/>
    <meta property="og:description" content="Συγκεκριμένα, στο κέντρικό δελτίο ειδήσεων του Κontra Channel, ο δημοσιογράφος ρωτάει τον βουλευτή: Με αφορμή το ότι ένα από τα κλειστά κέντρα θα είναι"/>
  </head>
  <body>
    <article>
      <h1>Παραλήρημα Μπογδάνου: Ξερονήσια για μετανάστες -Να ξεπεράσουμε… ταμπού (βίντεο)</h1>
      <address><time datetime="2019-11-23T08:19:13+00:00">23 Nov 2019, 08:19</time> by <a rel="author">stergios</a></address>
      <p>Συγκεκριμένα, στο κέντρικό δελτίο ειδήσεων του Κontra Channel, ο δημοσιογράφος ρωτάει τον βουλευτή: Με αφορμή το ότι ένα από τα κλειστά κέντρα θα είναι στη βραχονησίδα Λέβιθα, θέλω να σας ρωτήσω, τώρα, σοβαρά στην Ελλάδα ξερονήσια;</p>
      <p>Ο βουλευτής της ΝΔ απαντά: Ναι, σοβαρά στην Ελλάδα ξερονήσια. Έχουμε πάρα πολλά…</p>
      <p>«Ένα Αλκατράζ για πρόσφυγες;» ρωτάει ο δημοσιογράφος</p>
      <p>«Δεν μπορούμε, μια ζωή να μας κατατρέχουν ορισμένα ταμπού και κάποιου είδους έτσι, μετεμφυλιακά ή μεταδικτατορικά κόμπλεξ. Εσείς κι εγώ, κύριε Μελιγκώνη, ανήκουμε πλέον σε μια άλλη γενιά. Κανείς δεν σκέφτεται πλέον ότι το ΚΚΕ δεν πρέπει να είναι πλέον νόμιμο και μάλιστα, ακρογωνιαίος λίθος του πολιτειακού μας . Κανείς δεν σκέφτεται Γυάρους και Μακρονήσους. Και τι να κάνουμε, που σε μια χώρα που έχει πάρα πολλά νησιά, χρειαζόμαστε χώρο, ώστε να φιλοξενήσουμε κάποιους ανθρώπους, χωρίς να δημιουργήσουμε προβλήματα σε τοπικές κοινωνίες. Εφόσον κρίθηκε, από τους ανθρώπους που ανέλαβαν να αναλύσουν την κατάσταση, ότι, το συγκεκριμένο αραιοκατοικημένο νησί δεν ξέρω αν είναι οικισμός ή βραχονησίδα, δεν έχω προλάβει να το κοιτάξω καν. Ξέρω ότι η στόχευση δεν ήταν για ξερονήσια, ήταν για αραιοκατοικημένα νησιά, με λίγους κατοίκους. Εφόσον κρίθηκε ότι το συγκεκριμένο νησί είναι κατάλληλο, πρέπει να ξεπεράσουμε τα κόμπλεξ και τα ταμπού. Ναι, σε ένα απομονωμένο, αραιοκατοικημένο νησί. Αυτό μπορούμε να κάνουμε, αυτό κάνουμε», είναι η πλήρης απάντηση του βουλευτή της ΝΔ.</p>
      <p>Οι απαντήσεις είναι από το 23:00</p>
      <figure>
        <iframe src="https://www.youtube.com/embed/SS-ZWqWvNY8" width="560" height="315" data-service="Youtube" scrolling="no"/>
      </figure>
      <p>«Στα κέντρα αυτά που αποφασίσαμε, δεν θα πάνε οι έχοντες τα χαρακτηριστικά του αιτούντα άσυλο» προσθέτει στη συνέχεια ο Μπογδάνος, ωστόσο αμέσως μετά αυτοαναιρείται: «Θα πάνε όλοι όσοι μπαίνουν, πλην ιδιαιτέρως ευπαθών περιπτώσεων, εν αναμονή του αν θα πάρουν άσυλο ή όχι. Δηλαδή από τους 10 που θα πάνε ζητώντας άσυλο, οι 8 ή οι 9 θα επιστραφούν στην Τουρκία, στο Πακισταν, όπου είναι η πατρίδα τους. Τώρα για τον άλλον 1-2, έχουμε αποδέιξει ότι μπορούμε να τους ενσωματώσουμε». Η απάντηση αυτή έρχεται σε ερώτηση για τον Γιάννη Αντετοκούνμπο, παιδί μεταναστών από τη Νιγηρία. Για τονΑντετοκούνμπο ο Μπογδάνος απαντάει ότι έχει ενσωματωθεί πλήρως γιατί «είναι χριστιανός, είναι γελοίο να κρίνουμε από το χρώμα του δέρματος. Δεν είναι όμως γελοίο να αναφερόμαστε σε θρησκευτικές αντιλήψεις, σε περίοδο που το Ισλάμ μας έχει δέιξει ανησυχητικά δείγματα».</p>
      <p>Σύμφωνα με <a href="https://www.efsyn.gr/ellada/dikaiomata/219850_prosfyges-exoristoi-se-xeronisia">ρεπορτάζ της «Εφημερίδας των Συντακτών»,</a> κατά την παρουσίαση του κυβερνητικού σχεδίου για το προσφυγικό από τον αρμόδιο συντονιστή, υπουργό Εθνικής Άμυνας, Αλκιβιάδη Στεφανή, σε σχετική φωτογραφία με τίτλο «κάτοψη», παρουσιάζεται ένα κέντρο κράτησης στο νησί Λέβιθα. Όπως σημειώνει το ρεπορτάζ, η Λέβιθα, υπάγεται διοικητικά στη Λέρο και βρίσκεται σε απόσταση 8 ναυτικών μιλίων από την Αμοργό και 6 ναυτικών μιλίων από την Κίναρο. Το νησί είναι σχεδόν ακατοίκητο και αποτελεί απομονωμένο καλοκαιρινό προορισμό για τουριστικά σκάφη, καθώς δεν έχει αντίστοιχες υποδομές φιλοξενίας. Είναι γνωστό κυρίως γιατί αποτελεί μήλον της Εριδος με αφορμή ένα επενδυτικό σχέδιο εγκατάστασης αιολικών πάρκων σε αρκετά απομονωμένα νησιά, ενώ, σύμφωνα με πληροφορίες, κατοικείται από μία οικογένεια και μόνο.</p>
      <p>Με αφορμή αυτό το ρεπορτάζ, η κυβερνητική απάντηση, σύμφωνα με<a href="https://www.efsyn.gr/politiki/kybernisi/220005_sigi-ihthyos-gia-lebitha-apo-stefani"> επόμενο δημοσίευμα</a> της εφημερίδας, έκανε λόγο για «τυχαίο παράδειγμα». «Η κυβέρνηση δεν έχει να σχολιάσει κάτι, διότι το πού θα δημιουργηθούν τα προαναχωρησιακά κέντρα παρουσιάστηκε αναλυτικά κατά την ενημέρωση των πολιτικών συντακτών. Η συγκεκριμένη φωτογραφία ήταν ένα σχεδιάγραμμα ως τυχαίο παράδειγμα για το πώς θα είναι η δομή ενός κλειστού προαναχωρησιακού κέντρου», αναφέρεται στη σχετική απάντηση. Ωστόσο, από τις απαντήσεις του κυβερνητικού βουλευτή, προκύπτει ότι η δημιουργία κέντρου στο συγκεκριμένο νησί είναι δεδομένη και σχεδιασμένη.</p>
      <p>Να σημειωθεί τέλος, ότι ο πρώτος που μίλησε ανοικτά για πρόσφυγες σε ξερονήσια είναι ο Κυριάκος Βελόπουλος, πρόεδρος της «Ελληνικής Λύσης». «Αν θέλεις να είσαι σοβαρό κράτος, λες, αφού έχω μια εν δυνάμει πυρηνική βόμβα εντός της ηπειρωτική χώρας, δεν τους πας στην ηπειρωτική χώρα. Τους πας σε νησιά, ξερονήσια – εντός εισαγωγικών το ξερονήσια έτσι; – σε νησιά που δεν υπάρχουν κάτοικοι ώστε να μην υπάρχουν κοινωνικά προβλήματα…» είχε αναφέρει για παράδειγμα ο Βελόπουλος σε συνέντευξή του τον Σεπτέμβριο, επαναλαμβάνοντας συχνά τη συγκεκριμένη θέση.</p>
      <p>Πηγή: thepressproject.gr</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/ergasiaka-ypallilwn-ota/oaed-neo-koinofeles-programma-pote-xekinoyn-oi-aitiseis-gia-35-000-theseis-eidikotites-amp-dikaiologitika/"/>
        <a href="https://www.aftodioikisi.gr/ergasiaka-ypallilwn-ota/ergazomenoi-d-vyrona-ti-lene-gia-to-sovaro-peristatiko-se-dimotiko-paidiko-stathmo/"/>
        <a href="https://www.aftodioikisi.gr/ipourgeia/opeka-epidoma-paidioy-pote-tha-fanoyn-stis-trapezes-ta-chrimata/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/oikonomia/koinoniko-merisma-petsas-tha-dothei-stoys-pio-eyalotoys/"/>
        <a href="https://www.aftodioikisi.gr/dimosio/kinitikotita-ti-synepagetai-i-metakinisi-se-asfalistiko-syntaxiodotiko-prosopiki-diafora-fek/"/>
        <a href="https://www.aftodioikisi.gr/ipourgeia/oi-neoi-dioikites-sta-nosokomeia-onomata/"/>
      </related>
    </article>
  </body>
</html>