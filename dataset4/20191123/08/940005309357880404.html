<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/fost-ofiter-cia-condamnat-la-inchisoare-pentru-spionaj-in-favoarea-chinei.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-23T08:02:00+00:00"/>
    <meta property="og:title" content="Fost ofiţer CIA, condamnat la închisoare pentru spionaj în favoarea Chinei"/>
    <meta property="og:description" content="Un fost ofiţer CIA a fost condamnat, vineri, la 19 ani de închisoare de un judecător federal din statul Virginia, după ce în mai acesta a pledat vinovat la acuzaţiile de conspiraţie şi spionaj în favoarea Chinei."/>
  </head>
  <body>
    <article>
      <h1>Fost ofiţer CIA, condamnat la închisoare pentru spionaj în favoarea Chinei</h1>
      <h2>Un fost ofiţer CIA a fost condamnat, vineri, la 19 ani de închisoare de un judecător federal din statul Virginia, după ce în mai acesta a pledat vinovat la acuzaţiile de conspiraţie şi spionaj în favoarea Chinei.</h2>
      <address>
        <time datetime="2019-11-23T08:02:00+00:00">23 Nov 2019, 08:02</time>
      </address>
      <p>Jerry Chuan Shing Lee, în vârstă de 55 de ani, a părăsit CIA în 2007 şi s-a mutat în Hong Kong. Câţiva ani mai târziu, în 2010, a fost abordat de doi ofiţeri de informaţii din China, care s-au oferit să îi plătească 100.000 de dolari şi să aibă grijă de el „pe viaţă” în schimbul furnizării informaţiilor dobândite cât timp a lucrat ca ofiţer CIA.</p>
      <p>Ulterior, sute de mii de dolari au fost transferaţi în contul său bancar între 2010 şi 2013, în schimbul serviciilor furnizate.</p>
      <p><i>„În loc să îşi asume această responsabilitate şi să îşi onoreze angajamentul de a nu dezvălui informaţii referitoare la apărarea naţională, Lee şi-a vândut ţara, a conspirat pentru a deveni spion pentru un guvern străin şi apoi a minţit în mod repetat anchetatorii cu privire la conduita sa”</i> se arată într-un comunicat al procurorului general al SUA pentru Districtul de Est al statului Virgina, Zachary Terwilliger.</p>
      <p>Potrivit Departamentului de Justiţie, FBI a cercetat camera de hotel în care Lee a locuit în Hawaii în august 2012 şi a descoperit o agendă cu adrese şi un planificator ce conţinea note scrise de mână făcute în perioada în care Lee lucrase pentru CIA, înainte de 2004.</p>
      <p>Notele includeau informaţii extrem de sensibile, precum nume de active ale CIA, locuri în care aveau loc întâlniri operaţionale, numere de telefon şi detalii privind facilităţi sub acoperire.</p>
      <p>Confruntat ulterior de FBI, Jerry Chuan Shing Lee a minţit. În mai însă, el a pledat vinovat la acuzaţia de conspiraţie şi spionaj în vederea furnizării de informaţii despre apărarea securităţii naţionale în scopul ajutării unui guvern străin.</p>
      <p>Sursa: Agerpres</p>
    </article>
  </body>
</html>