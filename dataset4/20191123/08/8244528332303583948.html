<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/sicurezza-software/oneplus-avvisa-gli-utenti-violazione-di-sicurezza-e-accesso-non-autorizzato-a-dati-personali_85681.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-23T08:01:01+00:00"/>
    <meta property="og:title" content="OnePlus avvisa gli utenti: violazione di sicurezza e accesso non autorizzato a dati personali"/>
    <meta property="og:description" content="La violazione avvenuta sullo store online della compagnia. Non sarebbero però state visionate informazioni riguardanti pagamenti, numeri di carte di credito e password."/>
  </head>
  <body>
    <article>
      <h1>OnePlus avvisa gli utenti: violazione di sicurezza e accesso non autorizzato a dati personali</h1>
      <address><time datetime="2019-11-23T08:01:01+00:00">23 Nov 2019, 08:01</time> by <a rel="author">Andrea Bai</a></address>
      <p>
        <b>La violazione avvenuta sullo store online della compagnia. Non sarebbero però state visionate informazioni riguardanti pagamenti, numeri di carte di credito e password.</b>
      </p>
      <p>Nelle scorse ore il team di sicurezza di<b> OnePlus </b>ha emesso un avviso per avvertire gli utenti di aver riscontrato una <b>violazione nella sicurezza</b> dei propri sistemi informativi, avvenuta in particolare all'interno dell'OnePlus Store, e che ha permesso ad una "parte non autorizzata" di accedere ad informazioni riguardanti gli ordini.</p>
      <p>Una formula come di consueto generica, ma che OnePlus si prende cura di precisare affermando che<b> i dettagli degli account e le informazioni di pagamento sono rimaste al sicuro</b>, ma la violazione "potrebbe" aver esposto altre informazioni come nomi, indirizzi, indirizzi email e numeri di telefono.</p>
      <p>Prima di rendere pubblica la violazione, OnePlus ha contattato privatamente tramite email tutti gli utenti che potrebbero essere loro malgrado coinvolti. OnePlus afferma che l'esito più probabile di questa violazione potrebbe essere un'ondata di spam ed email di phishing agli utenti coinvolti, e per questo motivo è <b>consigliabile adottare un po' più di cautela e diffidenza verso tutte le email in arrivo da OnePlus nel futuro immediato</b> specialmente se dovessero richiedere in qualche modo la condivisione di dati personali, login e informazioni bancarie.</p>
      <p>La società ha poi <a href="https://www.oneplus.com/support/faq22119102">allestito una serie di FAQ</a> per fare luce sull'accaduto, anche se attualmente sono ancora in corso le indagini. OnePlus si impegna infine a condividere aggiornamenti sulla vicenda non appena sarà possibile farlo. OnePlus era già stata vittima, all'inizio del 2018, di una violazione: allora però erano state trafugate le informazioni relative alle carte di credito. <a href="https://www.hwupgrade.it/news/telefonia/oneplus-violate-le-carte-di-credito-usate-sullo-store-online-la-risposta-dell-azienda_73546.html">Ne avevamo parlato qui</a>.</p>
    </article>
  </body>
</html>