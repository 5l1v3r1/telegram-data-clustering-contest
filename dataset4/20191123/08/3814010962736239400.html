<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/digata-na-plazha-v-sozopol-shche-bde-sborena"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T08:01:01+00:00"/>
    <meta property="og:title" content="Дигата на плажа в Созопол ще бъде съборена (обновена)"/>
    <meta property="og:description" content="Пясъчната дига на плажа в Созопол ще бъде съборена, а концесионерът - глобен. Това стана ясно след разпоредената от министъра на туризма Николина Анге..."/>
  </head>
  <body>
    <article>
      <h1>Дигата на плажа в Созопол ще бъде съборена (обновена)</h1>
      <address><time datetime="2019-11-23T08:01:01+00:00">23 Nov 2019, 08:01</time> by <a rel="author">Веселин Григоров</a></address>
      <p>
        <b>Пясъчната дига на плажа в Созопол ще бъде съборена, а концесионерът - глобен. Това стана ясно след разпоредената от министъра на туризма Николина Ангелова проверка на пясъчната дюна в града.</b>
      </p>
      <figure>
        <video src="https://nws2.bnt.bg/p/p/s/psn-231119-12-pqsychna-diga-x264-725943.mp4"/>
      </figure>
      <p>До проверката и реакцията на институциите се стигна след като инициативен комитет на граждани на Созопол инициираха подписка против изградената от концесионера дига на централния плаж. Проверката на Басейнова дирекция установи, че въпреки забраната да се изгребва пясък от дъното на морето, точно това се е случило при издигането на насипа. Министър Ангелкова и инспектори от туристическото ведомство на място констатираха нарушенията и съставиха акт на концесионера.</p>
      <blockquote>Николина Ангелкова, министър на туризма: Предстои налагане на неустойка по договор, която е в рамките на 6900 лева, незабавно издаване на разпореждане за възстановяване на положението, тоест за премахване на дигата. Ако случайно концесионерът, съобразно данните които имат, преценят, че е необходимо, за да се предпази плажа, изграждането повторно, задължително това ще се случи, ако изобщо се случи, след разговор с хората на терен, за да се прецени кое е най-важно - както за хората, така и за да се опази морския плаж.</blockquote>
      <p>След проверката Ангелкова се срещна с инициативния комитет и уточни, че подобни диги пазят пясъчните ивици и тяхното изграждане е важно, но то трябва да става при строго спазване на законовите предписания. Жителите на древния град твърдят, че на този плаж никога не са правени подобни пясъчни диги. Според тях изгребването на огромното количество пясък от дъното на залива ще предизвика и екологични проблеми и ще увреди плажа.</p>
      <related>
        <a href="http://news.bnt.bg/bg/a/ministr-angelkova-shche-poseti-sozopol-za-proverkata-za-digite"/>
      </related>
      <related>
        <h4>Свързани публикации</h4>
        <a href="http://news.bnt.bg/bg/a/ministr-angelkova-shche-poseti-sozopol-za-proverkata-za-digite"/>
        <a href="http://news.bnt.bg/bg/a/ministr-angelkova-razporedi-proverka-na-tsentralniya-plazh-v-sozopol"/>
        <a href="http://news.bnt.bg/bg/a/1018425-sozopol"/>
        <a href="http://news.bnt.bg/bg/a/38-godini-po-ksno-zapochvat-novi-izsledvaniya-na-kamennata-gora-kray-sozopol"/>
        <a href="http://news.bnt.bg/bg/a/v-sozopol-si-izbrakha-nov-kmet"/>
      </related>
    </article>
  </body>
</html>