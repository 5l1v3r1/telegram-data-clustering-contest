<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Biznesut-za-Plovdiv-izrazi-podkrepa-za-vazhnite-proekti-i-poiska-prozrachno-upravlenie-916051"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-23T08:43:00+00:00"/>
    <meta property="og:title" content="&quot;Бизнесът за Пловдив&quot; изрази подкрепа за важните проекти и поиска прозрачно управление"/>
    <meta property="og:description" content="На свое общо събрание членовете на Сдружение &quot;Бизнесът за Пловдив“ поканиха новоизбрания кмет на гра..."/>
  </head>
  <body>
    <article>
      <h1>"Бизнесът за Пловдив" изрази подкрепа за важните проекти и поиска прозрачно управление</h1>
      <address>
        <time datetime="2019-11-23T08:43:00+00:00">23 Nov 2019, 08:43</time>
      </address>
      <p>На свое общо събрание членовете на Сдружение "Бизнесът за Пловдив“ поканиха новоизбрания кмет на града <a href="https://www.plovdiv24.bg/novini/persons/335.html">Здравко Димитров</a>. Транспортната инфраструктура, електонни административни услуги и строга финансова дисциплина са теми, по които Сдружението има активна публична позиция и е ангажирало и гражданска подкрепа.</p>
      <p>"В наше лице вие намирате и партньор и коректив, защото целта ни е една – пловдивчани да живеят все по-добре и градът ни да развива огромния си потенциал“, сподели Атанас Рогачев – председател на "Бизнесът за Пловдив“.</p>
      <p>"Диалог винаги ще има, ние мислим в една посока. Може да спорим, но винаги ще вземаме най-добрите решения за хората“, обеща кметът <a href="https://www.plovdiv24.bg/novini/persons/335.html">Здравко Димитров</a>. Той подчерта, че като областен управител познава проектите и идеите на Сдружението.</p>
      <p>"Разчитаме на вашата експертиза и затова ви каня да се включите във всички Обществени съвети, които създаваме, за да е прозрачно управлението ни“ - така кметът представи и приоритетите на екипа си .</p>
      <p><a href="https://www.plovdiv24.bg/novini/persons/3081.html">Тодор Чонов</a>, заместник-кмет по транспорта сподели, че започва пълна проверка на всички дейности по транспортния проект. Той представи и бързите мерки, които са планирани за облекчаване на трафика. На 10 кръстовища се проектират допълнителни секции, които да освободят десните ленти без колизия с пешеходците.</p>
      <p>Прецизират се и левите завои. Пътна полиция ще патрулира и ще присъства в Центъра по градска мобилност. Започнал е и преглед на всички пешеходни пътеки в града. Тези, които са около училища и детски градини, ще бъдат осветени и обозначени със светещи знаци.</p>
      <p>Състоянието на градския транспорт предизвика дискусия и нови идеи за развитие, пряко свързани със състоянието на въздуха. Членовете на Сдружението поставиха въпроса за публична финансова политика и контрол върху разходването на общинския бюджет. Заместник-кметът Илия Кирчев представи и идеята за разширяване на обхвата на електронните услуги.</p>
      <p>Развитието на туризма и културните политики са също теми на бъдещото партньорство. Членове на СНЦ “Бизнесът за Пловдив“ ще се включат в обществените съвети.</p>
    </article>
  </body>
</html>