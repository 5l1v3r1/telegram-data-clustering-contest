<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200584/%D8%AF%D8%B1-%DA%AF%D8%B1%D9%85%D8%AE%D8%A7%D9%86%D9%87-%D9%85%D9%84%D8%A7%DB%8C%D8%B1-%D8%A8%D8%A7%D8%B2-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T08:13:43+00:00"/>
    <meta property="og:title" content="در گرمخانه ملایر باز شد"/>
    <meta property="og:description" content="ایسنا/همدان شهردار ملایر از آغاز به کار گرمخانه ملایر خبر داد و گفت: این مکان سرپناهی است که افراد بی خانمان در شب های سرد اواخر پاییز، زمستان و اوایل بهار برای در امان ماندن از سرما به آن پناه می آورند."/>
  </head>
  <body>
    <article>
      <h1>در گرمخانه ملایر باز شد</h1>
      <address><time datetime="2019-11-23T08:13:43+00:00">23 Nov 2019, 08:13</time> by <a rel="author">سمیرا معارفی</a></address>
      <p>ایسنا/همدان شهردار ملایر از آغاز به کار گرمخانه ملایر خبر داد و گفت: این مکان سرپناهی است که افراد بی خانمان در شب های سرد اواخر پاییز، زمستان و اوایل بهار برای در امان ماندن از سرما به آن پناه می آورند.</p>
      <p>حسین بابایی در گفت‌وگو با ایسنا، افزود: شهرداری در جوار بوستان معلم مکانی را برای در امان ماندن افراد بی خانمان شهر که در اصطلاح کارتن خواب نامیده می شوند، تدارک دیده تا سرپناهی گرم و راحت برای این افراد باشد. </p>
      <p>وی اظهار کرد: از سال گذشته تا کنون شهرداری ساختمانی را با وسعت ۲۰۰ مترمربع بنا، برای گرمخانه و حفظ جان و مال شهروندانی که جایی برای اسکان و شب گذرانی در شب های فصول سرد سال را ندارند، درنظر گرفته که در این ساختمان امکاناتی مانند سرویس بهداشتی و حمام، تختخواب، وسایل بهداشتی و شوینده، البسه، یک وعده غذای گرم و ... تدارک دیده شده است.</p>
      <p>بابایی ادامه داد: در حال حاضر این ساختمان از دهه سوم آبان ماه همزمان با آغاز فصل سرما برای شب گذرانی حدود ۴۰ نفر آماده شده است و با همکاری خوب اداره اوقاف و امور خیریه ملایر غذای مورد نیاز این افراد در یک وعده شام تأمین می شود.</p>
      <p>وی از اجرای برنامه مدون و منظم برای اسکان در گرمخانه خبر داد و گفت: افراد بی خانمان بدون هیچ محدودیتی بعد از تاریک شدن هوا به گرمخانه مراجعه کرده و بعد از پذیرش توسط متصدی گرمخانه، استحمام کرده و لوازم همراه را در کمدهای شخصی موجود در گرمخانه قرار داده و لباس های روزانه خود را تعویض و البسه ویژه گرمخانه را به تن می کنند.</p>
      <p>شهردار ملایر اظهار کرد: با توجه به جلسات برگزار شده درباره گرمخانه و تعیین وظایف مقرر شده برخی از دستگاه های اجرایی در قبال این افراد، شایسته است این ادارات احساس وظیفه کرده و به تعهداتشان عمل کنند و در این زمینه همکاری و هماهنگی بیشتری با شهرداری داشته باشند تا با همکاری و کمک های مسئولان و خیّرین، چراغ گرمخانه تا پایان اردیبهشت ماه سال بعد روشن بماند.</p>
      <p>وی با بیان اینکه سال گذشته بعد از برگزاری جلسات آموزشی "بازگشت به زندگی" گفتگو با تک تک افراد گرمخانه، تعدادی از معتادان، خواستار ترک موادمخدر شده بودند، گفت: ما آمادگی داریم تا مقدمات ترک اعتیاد آنها را فراهم کرده و بعد از پاک شدن از اعتیاد، زمینه اشتغال و بازگشت به آغوش خانواده شان را فراهم کنیم.</p>
      <p>
        <b>۱۶۰۰ تن آسفالت ریزی در خیابان های مساکن مهر</b>
      </p>
      <p>شهردار ملایر در بخش دیگری از سخنانش به بازدید نمایندگان مردم ملایر در مجلس از عملیات عمرانی مسکن مهر اشاره کرد و گفت: این بازدید از روند آسفالت در خیابان مسکن مهر فرهنگیان و شاهد و آسفالت محوطه مساکن اداره پست انجام گرفت و حضار در جریان روند آسفالت کاری و کارهای عمرانی  که توسط شهرداری انجام شده قرار گرفتند.</p>
      <p>بابایی با اشاره به اینکه از اوایل مهرماه ساجاری تا کنون در خیابان های مساکن مهر به میزان ۱۶۰۰ تن آسفالت پخش و کوبیده شده است، اظهار کرد: در راستای تسطیح و کندن تپه های مجاور این منازل ۲۰۰۰ مترمکعب پیکور زنی و برای خیابان بندی و تسطیح آن ۶۰۰۰ مترمکعب خاکبرداری و خاکریزی و ۲۰۰۰ متر طول جدول کاری شده است.</p>
      <p>وی از پخش و کوبیدن ۷۰۰ تن آسفالت در محوطه مساکن اداره پست خبر داد و گفت: کل هزینه انجام گرفته در مورد فوق سه میلیارد و ۲۰۰ میلیون تومان است و در صورت مساعد بودن هوا تا روزهای آینده عملیات پخش آسفالت ادامه دارد.</p>
      <p>
        <b>توسعه فضای سبز تپه های اطراف بوستان کوثر</b>
      </p>
      <p>این مقام مسئول در ادامه بیان کرد: به همت سازمان سیما، منظر و فضای سبز شهری شهرداری ملایر و با همکاری اداره منابع‌طبیعی و آبخیزداری شهرستان، عملیات اجرای طرح جنگل‌کاری اراضی بوستان کوثر آغاز شد.</p>
      <p>بابایی هدف از اجرای این طرح را اشاعه فرهنگ درختکاری، ایجاد تعادل و تنوع در پایداری اکوسیستم، تقویت پوشش گیاهی منطقه، حفاظت آب و خاک، افزایش نفوذپذیری آب، کاهش فرسایش و روان آب، افزایش سرانه فضای سبز شهری و کاهش آلاینده‌های هوا عنوان کرد و گفت: عملیات بانکت‌ بندی و حفر چاله‌های درختان در این منطقه در حال انجام است و تلاش می‌شود در انتخاب پوشش گیاهی این منطقه از درختان با نیاز آب کم استفاده شود.</p>
      <p>وی با اشاره به وسعت بیش ۱۰ هکتاری این طرح اضافه کرد: جنگل ها یکی از ارکان‌ اصلی توسعه پایدار در هر کشوری محسوب می‌شوند و گسترش فضای سبز و جنگل‌ کاری یکی از نیازهای ضروری جوامع امروزی است و در صورتی که به آن توجه نشود، در آینده با مشکلات بی‌شماری مواجه می شویم.</p>
      <p>شهردار ملایر در پایان یادآور شد: مناطق جنگلی شهری به عنوان "فضای سبز کلان" بر ویژگی های زیست‌ محیطی و اکولوژی شهری تأثیر مثبت می‌گذارد و با پاسخگویی به نیازهای تفریحی و تفرجی می‌تواند بر ساختار و خدمت‌رسانی شهری تأثیر مهمی داشته باشد.</p>
      <p>انتهای پیام</p>
    </article>
  </body>
</html>