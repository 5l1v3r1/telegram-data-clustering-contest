<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/to-neo-asfalistiko-ti-tha-ginei-anadromika-eisfores-oria-ilikias/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-23T08:51:19+00:00"/>
    <meta property="og:title" content="Αυτό είναι το νέο ασφαλιστικό – Τι θα γίνει με αναδρομικά, εισφορές, όρια ηλικίας"/>
    <meta property="og:description" content="Τους βασικούς άξονες του νέου ασφαλιστικού νομοσχεδίου που θα κατατεθεί τον Ιανουάριο, ανακοίνωσε ο υπουργός Εργασίας, Γιάννης Βρούτσης"/>
  </head>
  <body>
    <article>
      <h1>Αυτό είναι το νέο ασφαλιστικό – Τι θα γίνει με αναδρομικά, εισφορές, όρια ηλικίας</h1>
      <address><time datetime="2019-11-23T08:51:19+00:00">23 Nov 2019, 08:51</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Τους βασικούς άξονες του νέου ασφαλιστικού νομοσχεδίου που θα κατατεθεί τον Ιανουάριο, ανακοίνωσε ο υπουργός Εργασίας, Γιάννης Βρούτσης.</b>
        </i>
      </p>
      <p>Σε συνέντευξή του στον ΣΚΑΪ και στον Γιώργο Αυτιά, ο κ. Βρούτσης παρουσίασε και το νέο σύστημα εισφορών για τους 1,4 εκατομμύρια μη μισθωτούς.</p>
      <p><b>Οι νέες εισφορές</b><br/><b>Δείτε αναλυτικά, τα ποσά για την κάθε μια από τις επτά κατηγορίες επαγγελματιών.</b><br/>Έως 5 έτη: 126 ευρώ<br/>Α επίπεδο: 210 ευρώ<br/>Β επίπεδο: 252 ευρώ<br/>Γ επίπεδο: 302 ευρώ<br/>Δ επίπεδο: 363 ευρώ<br/>Ε επίπεδο: 435 ευρώ<br/>ΣΤ επίπεδο: 566 ευρώ</p>
      <figure>
        <img src="http://sinidisi.gr/wpress/wp-content/uploads/2019/11/vroutsis-eisfores-skai.jpg"/>
      </figure>
      <p>
        <b>Απόλυτα ελεύθερο το σύστημα επιλογής εισφορών λέει ο Βρούτσης</b>
      </p>
      <p>Για τις εισφορές των ελεύθερων επαγγελματιών, ο υπουργός Εργασίας εξήγησε ότι στις αρχές κάθε νέου έτους, ο ασφαλισμένος θα μπορεί να επιλέγει το επίπεδο της εισφοράς και να το αλλάζει αν το επιθυμεί, καθώς θα πρόκειται για ένα απόλυτα ελεύθερο σύστημα.</p>
      <p>
        <b>Τι θα γίνει με τα αναδρομικά</b>
      </p>
      <p>Σύμφωνα με τον κ. Βρούτση, τα μόνα αναδρομικά που αυτή τη στιγμή είναι δεδομένα και βεβαιωμένα πως θα λάβουν οι συνταξιούχοι, «είναι αυτά που έχουν προκύψει στην τελευταία απόφαση του ΣτΕ από τις 4 -10-2019 και μετά, όσον αφορά τις κύριες συντάξεις και τη βελτίωση της ανταποδοτικότητας, και όσον αφορά και τις επικουρικές συντάξεις και αυτές που έχουν κοπεί πάνω από τα 1.300 ευρώ».</p>
      <p>Απαντώντας στο ερώτημα γιατί η κυβέρνηση δεν φέρνει πιο γρήγορα την εν λόγω διάταξη για την καταβολή τους, εξήγησε ότι ένας ασφαλιστικός νόμος δεν είναι όπως οι άλλοι, αλλά πολύ πιο πολύπλοκος και πως αυτή τη στιγμή «τρέχουν» οι απαραίτητες αναλογιστικές μελέτες και οι μελέτες επάρκειας των συντάξεων.</p>
      <p>«Έχουμε δεσμευτεί όλοι στην κυβέρνηση ότι τα χρήματα θα επιστραφούν, πάντα συνδυαστικά με την δυνατότητα και την αντοχή της εθνικής μας οικονομίας. Δεν υπάρχουν λεφτά κ. Αυτιά κάπου μαζεμένα σε κάποιο συρτάρι και λέμε ‘’α τι ωραία θα τα μοιράσουμε’’. Είμαστε μια σοβαρή κυβέρνηση», τόνισε ο κ. Βρούτσης.</p>
      <p>
        <b>Βρούτσης: Δεν θα θιγούν τα όρια ηλικίας -Παραμένει ίδια η εθνική σύνταξη</b>
      </p>
      <p>Ο υπουργός Εργασίας, διαβεβαίωσε ότι δεν θα θιγούν τα όρια ηλικίας συνταξιοδότησης των ασφαλισμένων ενώ σχετικά με την εθνική σύνταξη, δήλωσε ότι «παραμένει ίδια». Είπε ότι μακροχρόνια επιδίωξη της κυβέρνησης, είναι να εκδίδονται ηλεκτρονικά όλες οι συντάξεις. «Μακροχρόνια επιδίωξή μας, είναι να δίνονται ηλεκτρονικά τα πάντα. Κάποια στιγμή να φτάσουμε όλες οι συντάξεις να δίνονται ψηφιακά, είτε λέγεται εφάπαξ, είτε λέγεται επικουρική, είτε κύρια σύνταξη. Είναι κάτι που θα προσπαθήσουμε. Ξεκινάμε με την κύρια σύνταξη», τόνισε ο υπουργός Εργασίας.</p>
      <p>Πηγή: ΣΚΑΙ</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/giryonis-se-treis-faseis-tha-exelichthei-nea-entoni-kakokairia-poy-tha-chtypisei-video/"/>
        <a href="http://sinidisi.gr/pnigikan-thasos-chalkidiki-kyvernitiko-klimakio-epi-topoy-tin-apotimisi-tis-katastrofis-foto-video/"/>
        <a href="http://sinidisi.gr/stis-kalpes-oi-roymanoi-stin-dytiki-ellada-poy-psifizoyn/"/>
        <a href="http://sinidisi.gr/enimerosi-al-kachrimani-ta-provlimata-ton-stratiotikon-a-d-aktioy-tin-enosi-stratiotikon-aitoloakarnanias/"/>
        <a href="http://sinidisi.gr/naypaktos-o-stochos-oi-dyskolies-to-toyristiko-katafygio/"/>
        <a href="http://sinidisi.gr/giryonis-meteorologiki-vomva-to-vrady-tis-kyriakis-poy-tha-chtypisei-kakokairia/"/>
      </related>
    </article>
  </body>
</html>