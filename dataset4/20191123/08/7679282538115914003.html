<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-protests-and-citizen-march-in-delhi-against-jnu-hostel-fee-hike-2864068.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T08:45:04+00:00"/>
    <meta property="og:title" content="JNU हॉस्टल फीस वृद्धि : छात्रों के समर्थन में मंडी हाउस से सिटीजन मार्च शुरू"/>
    <meta property="og:description" content="जवाहरलाल नेहरू विश्वविद्यालय (JNU) में हॉस्टल फीस वृद्धि का मुद्दा अभी थमता नहीं दिख रहा है। हॉस्टल फीस बढ़ाने का विरोध कर रहे JNU छात्रों के समर्थन में शनिवार को बड़ी संख्या में लोग दिल्ली..."/>
  </head>
  <body>
    <article>
      <h1>JNU हॉस्टल फीस वृद्धि : छात्रों के समर्थन में मंडी हाउस से सिटीजन मार्च शुरू</h1>
      <address><time datetime="2019-11-23T08:45:04+00:00">23 Nov 2019, 08:45</time> by <a rel="author">नई दिल्ली | लाइव हिन्दुस्तान टीम</a></address>
      <p>जवाहरलाल नेहरू विश्वविद्यालय (JNU) में हॉस्टल फीस वृद्धि का मुद्दा अभी थमता नहीं दिख रहा है। हॉस्टल फीस बढ़ाने का विरोध कर रहे JNU छात्रों के समर्थन में शनिवार को बड़ी संख्या में लोग दिल्ली की सड़कों पर उतर आए।</p>
      <p>मंडी हाउस से शुरू हुए इस सिटिजन मार्च में डीयू, जेएनयू, जामिया, एम्स स्टूडेंट यूनियन सहित अन्य विश्वविद्यालयों के छात्र, शिक्षक और सिविल सोसायटी के लोग शामिल हैं।</p>
      <p>इस सिटिजन मार्च में हिस्सा ले रहे लोगों और छात्रों ने विश्वविद्यालय प्रशासन से फीस वृद्धि वापस लेने और सरकार से सभी के लिए शिक्षा सस्ती करने की मांग करते हुए नारे लगाए। वहीं, इस मार्च के दौरान किसी भी अप्रिय स्थिति से निपटने और मार्च को आगे बढ़ने से रोकने के लिए रास्ते में सुरक्षा बल के जवानों को भी तैनात किया गया है।</p>
      <p>इस दौरान माकपा नेता सीताराम येचुरी ने कहा कि जेएनयू का आंदोलन देश के युवाओं को जगाता है। ये फासीवादी सरकार तर्क के आधार पर नहीं चल सकती। नई शिक्षा नीति तर्क को समाप्त करने वाली है।</p>
    </article>
  </body>
</html>