<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159165_1009.html"/>
    <meta property="og:site_name" content="Novsport"/>
    <meta property="article:published_time" content="2019-11-23T08:32:00+00:00"/>
    <meta property="og:title" content="Ивков: С този състав място в тройката ще е успех"/>
    <meta property="og:description" content="Не е нормално сериозен отбор да няма резервен бек, допълни легендата"/>
  </head>
  <body>
    <article>
      <h1>Ивков: С този състав място в тройката ще е успех</h1>
      <address>
        <time datetime="2019-11-23T08:32:00+00:00">23 Nov 2019, 08:32</time>
      </address>
      <p>Легендата на Левски Кирил Ивков е сред хората, които не пропускат мач на любимия си отбор. Той винаги тежко преживява неуспехите, а неизменно има позиция и  мнение за ставащото на „Герена".<br/> <br/>За съжаление и сега той не е голям оптимист за близкото бъдеще на „сините" и сподели, че някои неща в тима не му харесват.<br/> <br/>„Отборът тръгна добре при Хубчев. Направи няколко добри мача и победи за самочувствие. Но последния - с Ботев (Пд), беше много слаб. Според мен най-слабият от началото на сезона. Имаше и други мачове, които макар че ги взехме, бяха на ръба. Спомням си този с Царско село, в който бихме с два късни гола.<br/> <br/>И този с Арда на „Герена". В него спечелихме с 2:1, но при 0:0 Арда удари греда. Не ми се мисли какво щеше да стане, ако това положение бе влязло. Струва ми се, че Хубчев вижда добре нещата и владее съблекалнята. Според мен обаче той трябва да бъде по-настоятелен пред ръководството за нови футболисти.<br/> <br/>С този състав не ни чака нищо добро. Не вземем ли трима-четирима качествени играчи през зимата - няма да стане. Аз и сега за първото място не мисля. С това, което разполагаме, ако запазим позицията си в тройката, ще е добре. Лудогорец и Локо (Пд) сега са най-добри. Лудогорец има 22-ма силни играчи. Даже и трима да им се контузят едновременно, няма да се усети. А при нас?<br/> <br/>Не може да нямаме резервен бек. Ако Живко Миланов или Иван Горанов не са на терена, няма кой да ги смени. Това не е нормално за отбор, който си е поставил високи цели. През зимата трябва да помислим за защитата. В халфовата линия нямаме играч, който да умее да разиграва, да даде хубав извеждащ пас.<br/> <br/>Тиам е силен, но в рушенето на противниковите атаки. За изграждането на нашите нямаме човек. Често грешим подаванията. Аз съм на всеки мач на трибуните и гледам, че хората почват да се дразнят и да недоволстват от това. В средата на терена ни трябват поне двама нови. Нямаме и лидери. Не може да разчитаме само на Живко Миланов да е такъв. Раздава се човекът, бори се, но трябват още като него.<br/> <br/>Оттук нататък ми се иска, поне да сме агресивни всеки мач. Ако хората виждат, че тези долу на терена се борят и дават всичко от себе си - ще им прощават и загубите. За съжаление в мача с Ботев, а и в още няколко други, освен че не видях добра игра, не видях и агресия. А това е задължително, ако си играч на Левски. Нямаме и офанзивен футболист, който да скача и да вкарва голове при статични положения. Само Холмар го прави" - заяви пред „Меридиан мач” легендарният централен бранител на Левски и двукратен футболист номер 1 на България.</p>
      <p> </p>
    </article>
  </body>
</html>