<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/economy/260346/proypologismos-gia-epomeno-etos-metatithetai-i-ekkinisi-tis-ependysis-toy-ellinikoy"/>
    <meta property="og:site_name" content="LiFO"/>
    <meta property="article:published_time" content="2019-11-23T08:29:00+00:00"/>
    <meta property="og:title" content="Προϋπολογισμός: Για το επόμενο έτος μετατίθεται η εκκίνηση της επένδυσης του Ελληνικού"/>
    <meta property="og:description" content="Για το α' τρίμηνο του 2020 μετατίθεται η εκκίνηση της επένδυσης του Ελληνικού σύμφωνα με προσδοκώμενα έσοδα του προϋπολογισμού"/>
  </head>
  <body>
    <article>
      <h1>Προϋπολογισμός: Για το επόμενο έτος μετατίθεται η εκκίνηση της επένδυσης του Ελληνικού</h1>
      <h2>Για το α' τρίμηνο του 2020 μετατίθεται η εκκίνηση της επένδυσης του Ελληνικού σύμφωνα με προσδοκώμενα έσοδα του προϋπολογισμού</h2>
      <address><time datetime="2019-11-23T08:29:00+00:00">23 Nov 2019, 08:29</time> by <a rel="author">NEWSROOM</a></address>
      <p>
        <b>Για το επόμενο έτος μετατίθεται η εκκίνηση της <a href="https://www.lifo.gr/tags/%CE%95%CF%80%CE%AD%CE%BD%CE%B4%CF%85%CF%83%CE%B7+%CE%95%CE%BB%CE%BB%CE%B7%CE%BD%CE%B9%CE%BA%CE%BF%CF%8D">επένδυσης του Ελληνικού</a>, σύμφωνα με τα <a href="https://www.lifo.gr/tags/%CE%A0%CF%81%CE%BF%CF%8B%CF%80%CE%BF%CE%BB%CE%BF%CE%B3%CE%B9%CF%83%CE%BC%CF%8C%CF%82">έσοδα που αναμένονται </a>για το δημόσιο για το 2020.</b>
      </p>
      <p>Οι αποκρατικοποιήσεις της περιόδου 2011-2019 έφεραν έσοδα ύψους 6,9 δισ. ευρώ ενώ, σύμφωνα με τον προϋπολογισμό του 2020, φέτος προστέθηκαν έσοδα ύψους 1,25 δισ. ευρώ χάρις στην επέκταση της σύμβασης παραχώρησης του αερολιμένα των Σπάτων, η οποία τον περασμένο Φεβρουάριο απέφερε 1,13 δισ. ευρώ (χωρίς τους φόρους).</p>
      <p>Το συνολικό ύψος των υπογεγραμμένων συμβάσεων του ΤΑΙΠΕΔ ξεπερνά τα 8,9 δισ. ευρώ, γεγονός που σημαίνει ότι το ελληνικό Δημόσιο έχει λαμβάνειν επιπλέον έσοδα ύψους 2 δισ. ευρώ. Το μεγαλύτερο μέρος αυτών αφορά το Ελληνικό (0,9 δισ. ευρώ) και τα περιφερειακά αεροδρόμια (0,9 δισ. ευρώ).</p>
      <p>Για το 2020 τα προσδοκώμενα έσοδα ανέρχονται σε 2,44 δισ. ευρώ. Εξ αυτών, τα 2,11 δισ. αφορούν αξιοποιήσεις εταιρικών περιουσιακών στοιχείων και το υπόλοιπο 0,33 δισ. ευρώ αξιοποιήσεις ακινήτων (πωλήσεις, παραχωρήσεις κ.λπ.).</p>
      <p>Αναφορικά με το τελευταίο, τα 300 εκατ. ευρώ αφορούν την προκαταβολή του Ελληνικού, η οποία πλέον τοποθετείται στο α΄ τρίμηνο του 2020. Έτσι, για άλλη μια φορά η εκκίνηση του Ελληνικού, ενός έργου που ξεκίνησε το 2011 και του οποίου η σύμβαση υπογράφηκε πρώτη φορά το 2014, μετατίθεται για το επόμενο έτος και τη νέα δεκαετία που ξεκινά από 1ης Ιανουαρίου 2020.</p>
      <p>Ακόμα, για το α΄ τρίμηνο του 2020 έχει μετατεθεί και το κλείσιμο της αξιοποίησης της Αφάντου (Ρόδος) με έσοδα 13,5 εκατ. ευρώ, όπως επίσης το κλείσιμο της παραχώρησης της μαρίνας Αλίμου με έσοδα 27,8 εκατ. ευρώ. Στις αξιοποιήσεις εταιρικών περιουσιακών στοιχείων, κυρίαρχη είναι η πώληση του 30% του ΔΑΑ, η πώληση του 20% των ΕΛΠΕ, η παραχώρηση της Εγνατίας Οδού και η πώληση της ΔΕΠΑ. Αξιοσημείωτο είναι ότι, με βάση τα στοιχεία του προϋπολογισμού, από τα 2 δισ., τα 500 εκατ. εκτιμάται ότι θα καταβληθούν στο α΄ τρίμηνο του έτους και το υπόλοιπο 1,56 δισ. στο δ΄ τρίμηνο του έτους. Στον προϋπολογισμό, ευλόγως δεν υποδεικνύονται αναλυτικά τα περιουσιακά στοιχεία απ' όπου αναμένεται να προέλθουν τα προαναφερόμενα έσοδα.</p>
      <p>Ο στόχος των εσόδων από τις αποκρατικοποιήσεις του 2020 θεωρείται φιλόδοξος για άλλη μια φορά καθώς το ΤΑΙΠΕΔ πολλές φορές στο παρελθόν έχει θέσει παρόμοιους στόχους χωρίς να τους πετύχει. Η χρονιά με τα υψηλότερα έσοδα ήταν εκείνη του 2017, όπου χάρη στα έσοδα από την αποκρατικοποίηση των περιφερειακών αεροδρομίων (1,23 δισ.) επιτεύχθηκαν συνολικά έσοδα ύψους 1,37 δισ. ευρώ. Εφόσον ο στόχος των 2,44 δισ. επιτευχθεί για το 2020, στα χρόνια που ακολουθούν τα έσοδα θα είναι μειωμένα.</p>
      <p>Συγκεκριμένα, κατά την περίοδο 2021-2023 τα αναμενόμενα έσοδα από αποκρατικοποιήσεις δεν θα ξεπεράσουν το 1 δισ. Επομένως, το πολύκροτο πρόγραμμα αποκρατικοποιήσεων της χώρας μέσα σε 13 χρόνια (2011-2023) θα έχει αποφέρει συνολικά έσοδα 12,0 έως 12,5 δισ. ευρώ.</p>
    </article>
  </body>
</html>