<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://napoli.repubblica.it/cronaca/2019/11/23/news/morto_senatore_m5s_franco_ortolani_professore_nella_terra_dei_fuochi-241689822/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T08:32:00+00:00"/>
    <meta property="og:title" content="È morto Franco Ortolani, professore nella Terra dei Fuochi"/>
    <meta property="og:description" content="Era senatore M5S. Il sindaco di Napoli: &quot;Era un simbolo&quot;"/>
  </head>
  <body>
    <article>
      <h1>È morto Franco Ortolani, professore nella Terra dei Fuochi</h1>
      <h2>Era senatore M5S. Il sindaco di Napoli: "Era un simbolo"</h2>
      <address>
        <time datetime="2019-11-23T08:32:00+00:00">23 Nov 2019, 08:32</time>
      </address>
      <p>È morto nella notte Franco Ortolani, professore ordinario di Geologia all'Università Federico II di Napoli e senatore del Movimento 5 Stelle.Aveva 75 anni.<br/><br/>Nato il Molinella il 29 agosto 1943, Ortolani è stato stroncato da due tumori che aveva affrontato raccontando sui social tutte le fasi della malattia.<br/><br/>Simbolo della lotta alla Terra dei Fuochi, aveva attribuito ai veleni della Campania la causa dei tumori.<br/><br/>Ortolani, su Facebook, aveva denunciato di avere due tumori "per colpa dei veleni in Campania".<br/><br/>Il sindaco di Napoli, Luigi de Magistris, a nome di tutta l'amministrazione comunale esprime "profondo cordoglio ed è vicino ai suoi cari per la scomparsa di Franco Ortolani, instancabile simbolo della lotta alla Terra dei Fuochi".<br/><br/> Cordoglio anche dei colleghi M5s  del Senato e della Camera.<br/><br/>"È un momento di grande tristezza per il MoVimento e per l'intero Gruppo parlamentare del M5S al Senato. Ricorderemo sempre con affetto la passione, la tenacia e la competenza del nostro collega Franco Ortolani, geologo e docente di chiara fama dell'università Federico II di Napoli. Se ne va una persona perbene, un servitore dello Stato, simbolo della lotta alla Terra dei Fuochi da sempre in prima linea in difesa dell'ambiente e dei cittadini campani". Così in una nota il gruppo parlamentare del M5S al Senato esprime cordoglio e vicinanza alla famiglia per la scomparsa del senatore del M5S Franco Ortolani.<br/><br/>"Prima ancora che parlamentare campano, Franco è stato per noi un combattente fedele nella difesa dell'ambiente, da sempre impegnato sul suo territorio per il contrasto dell'illegalità nella Terra dei Fuochi- affermano in una nota i parlamentari del gruppo  del MoVimento 5 Stelle alla Camera - Ci sentiamo di rivolgere a lui il nostro più sentito grazie per l'impegno profuso in Parlamento per difendere l'ambiente, una delle nostre stelle più importanti, che lui faceva brillare quotidianamente attraverso gesti, parole e provvedimenti. L'impegno del MoVimento 5 Stelle per la lotta a veleni, discariche abusive, impianti inquinanti, criminalità organizzata continuerà a testa alta, anche in suo nome".<br/><br/> </p>
    </article>
  </body>
</html>