<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/vadila-je-tudi-s-petro-vlhovo-252665"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T08:00:00+00:00"/>
    <meta property="og:title" content="Vadila je tudi s Petro Vlhovo"/>
    <meta property="og:description" content="»Po uvodnem veleslalomu v Söldnu smo opravili niz treningov, zdaj pa je čas, da pademo v tekmovalni ritem, komaj čakam!« se prvega slaloma sezone za svetovni pokal veseli Meta Hrovat, ki z današ..."/>
  </head>
  <body>
    <article>
      <h1>Vadila je tudi s Petro Vlhovo</h1>
      <h2>V Leviju na Finskem uvodna slaloma s šestimi Slovenci. Kranjskogorka Meta Hrovat o svojih ciljih ne govori na glas.</h2>
      <address><time datetime="2019-11-23T08:00:00+00:00">23 Nov 2019, 08:00</time> by <a rel="author">Mojca Finc</a></address>
      <p>»Po uvodnem veleslalomu v Söldnu smo opravili niz treningov, zdaj pa je čas, da pademo v tekmovalni ritem, komaj čakam!« se prvega slaloma sezone za svetovni pokal veseli <b>Meta Hrovat</b>, ki z današnjo preizkušnjo v Leviju vstopa v tekmovalno zimo kot najboljša slovenska slalomistka. Na veleslalomski uverturi na Tirolskem je po zelo obetavnem četrtem mestu na prvi progi na drugi storila začetniško napako. A spodrsljaj je preteklost, apetiti za nadaljevanje sezone pa veliki.<br/><br/>V pripravljalnem obdobju je nemoteno opravila vse treninge, težav z gležnjem, ki so ji grenile prejšnjo zimo, ni več, osredotočila se je lahko le na smučanje. Z novim glavnim trenerjem v reprezentanci<b> Janezom Slivnikom</b> (po štirih sezonah je končala sodelovanje z osebnim trenerjem <b>Juretom Hafnerjem</b>) se je lotila sprememb v tehniki, preizkušala je tudi nove modele smuči, vezi in se ukvarjala s spremembami na smučarskih čevljih. »Pomembno je, da imam referenco iz prejšnje zime, ki sem jo začela z novim opremljevalcem. Zdaj imam primerjavo med letošnjo in lansko opremo, postaja vse lažje, odločitve so bolj jasne,« je zadovoljna Kranjskogorka, ki je začela lani delati s športno psihologinjo.</p>
      <h3>Verjame, da lahko seže visoko</h3>
      <p>O ciljih nikoli ni govorila na glas, velja pa za ambiciozno tekmovalko, ki verjame, da bo brez zdravstvenih težav segla visoko. Da je na pravi poti, kaže nagrada, ki jo je prejela kot vzhajajoča zvezda v svetovnem pokalu. »Nisem spremljala seštevka, zato sem bila na koncu zelo presenečena. Veliko je mladih dobrih smučark, da sem najboljša med njimi, mi vliva dodatno samozavest za naprej. Dober občutek je,« je priznala 21-letnica. Na prizorišče uvodnega slaloma sezone v Leviju je z reprezentanco prispela teden pred tekmo. »Pričakala nas je zimska pravljica, bilo je mrzlo, tista prava zima. Bolj se bliža tekma, bolj se ji dviguje temperatura. A ni razloga za paniko, podlaga bo dobro pripravljena in v tem ne vidim težav,« je komentirala razmere. Ekipa je v tednu treninga na Finskem popestrila vadbo tudi z veleslalomom: »Zdi se mi, da mi to zelo koristi. Če predolgo smučam le eno disciplino, imam občutek, da obstanem na eni točki,« je pojasnila.<br/><br/>Dva treninga je opravila tudi s slovaško zvezdnico <b>Petro Vlhovo</b>, ki je blestela prejšnjo zimo. »Treningi s tekmicami so vedno dobri, saj tako dobiš podatek, kam sodiš. Takšna primerjava prinese potrditev, ali pa te malo razjezi, kar je na poti do napredka pozitivno,« je še sporočila z Laponske in dodala, da je imela v zadnjih tednih kakšen slabši smučarski dan: »Ampak tudi to mora biti, saj nobena stvar v življenju, ne le v športu, ne gre le navzgor. Ko pride težji dan, je pomembno, da znaš tudi iz tega odnesti kaj pozitivnega,« je zrelo razmišljala. Ob Hrovatovi, ki je 22. slalomistka sveta, bodo na startu še <b>Ana Bucik</b>, <b>Maruša Ferk</b> in <b>Neja Dvornik</b>. Na jutrišnjem moškem slalomu bosta tekmovala <b>Štefan Hadalin</b> in <b>Žan Kranjec</b>.</p>
    </article>
  </body>
</html>