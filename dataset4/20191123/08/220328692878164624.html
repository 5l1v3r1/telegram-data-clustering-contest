<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/angelkova-sbaryame-digata-v-sozopol-407411.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T08:39:17+00:00"/>
    <meta property="og:title" content="Ангелкова: Събаряме дигата в Созопол"/>
    <meta property="og:description" content="Проверка ще установи дали концесионерът на плажа изпълнява договорните си задължения или ще бъде глобен"/>
  </head>
  <body>
    <article>
      <h1>Ангелкова: Събаряме дигата в Созопол</h1>
      <address>
        <time datetime="2019-11-23T08:39:17+00:00">23 Nov 2019, 08:39</time>
      </address>
      <p>Концесионерът на плажа в Созопол е нарушил уведомлението за изграждане на пясъчна дига и предстои да бъде глобен, а дигата да бъде съборена, това заяви министърът на туризма Николина Ангелкова.</p>
      <p>"Това, което установиха експертите е, че категорично има разминаване в уведомлението на концесионера, което сме получили на 28 октомври. След проверката е установено, че има загребване на пясък. Това, което ще разпоредя е да бъде съборена дигата, за да се възстанови брега на морето, тъй като е взиман пясък от заливаемата площа и ще наложим неустойка от 6900 лв.", каза министър Ангелкова.</p>
      <p>Басейнова дирекция Варна разпореди на концесионера на Централния плаж в Созопол незабавно да преустанови изземването на пясък от Черно море. От Басейнова дирекция съобщават, че действията на концесионера са в несъответствие с писмото от фирмата-концесионер за натрупване на пясък по брега и че са поканили концесионера на среща за изясняване на обстоятелствата по случая.</p>
      <p>Жителите на древния град твърдят, че на този плаж никога не са правени подобни пясъчни диги. Според тях изгребването на огромното количество пясък от дъното на залива ще предизвика и екологични проблеми и ще увреди плажа.</p>
      <p>Жителите на Созопол заявиха, че ще протестират докато дигата не бъде премахната. От Басейнова дирекция заявиха още, че проверката продължава и че при установяване на нарушенията ще бъде издадено предписание за преустановяване на дейностите.</p>
    </article>
  </body>
</html>