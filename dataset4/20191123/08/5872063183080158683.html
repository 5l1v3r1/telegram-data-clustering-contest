<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561056/sullipsi-giatrou-me-fakelaki-zitise-2000-euro-apo-astheni-gia-to-heirourgeio/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T08:23:00+00:00"/>
    <meta property="og:title" content="Σύλληψη γιατρού με «φακελάκι»: Ζήτησε 2.000 ευρώ για το χειρουργείο"/>
    <meta property="og:description" content="Πως συνελήφθη γιατρός του ΠΑΓΝΗ για δωροληψία"/>
  </head>
  <body>
    <article>
      <h1>Σύλληψη γιατρού με «φακελάκι»: Ζήτησε 2.000 ευρώ για το χειρουργείο</h1>
      <address><time datetime="2019-11-23T08:23:00+00:00">23 Nov 2019, 08:23</time> by <a rel="author">Κοκκάλη Έλλη, Αγγελίνος Νικόλας</a></address>
      <p>
        <b>Πως συνελήφθη γιατρός του ΠΑΓΝΗ για δωροληψία</b>
      </p>
      <p>Στη <a href="https://www.neakriti.gr/article/kriti/irakleio/1561031/sullipsi-ep-autoforo-heirourgou-gia-fakelaki/">σύλληψη γιατρού</a> του Πανεπιστημιακού Νοσοκομείου Ηρακλείου, ο οποίος φέρεται να ζήτησε και να έλαβε “φακελάκι” από ασθενή του, προχώρησε την Παρασκευή η Αστυνομία. Πρόκειται για διευθυντή του ΕΣΥ σε κλινική του νοσοκομείου, ο οποίος αναμένεται να οδηγηθεί σήμερα ενώπιον του εισαγγελέα υπηρεσίας, κατηγορούμενος για «δωροληψία». <br/>Το προηγούμενο διάστημα, ο εν λόγω γιατρός, ο οποίος είναι χειρουργός, προέβη σε χειρουργική επέμβαση στον συγκεκριμένο ασθενή. Σύμφωνα με πληροφορίες, ο ασθενής συναντήθηκε την Παρασεκυή το πρωί με τον εν λόγω γιατρό. Όπως έγινε γνωστό, ο γιατρός φέρεται να είχε ήδη συμφωνήσει με τον ασθενή του για την καταβολή συγκεκριμένου χρηματικού ποσού.</p>
      <p>
        <b>Είχε ζητήσει 2.000 ευρώ</b>
      </p>
      <p>Ειδικότερα, φαίνεται ότι ο χειρουργός είχε ζητήσει από τον άνδρα, με καταγωγή από την ενδοχώρα του νομού Ηρακλείου, “φακελάκι” με περιεχόμενο περίπου 2.000 ευρώ. Σύμφωνα με κάποιες πληροφορίες, ο ασθενής έδωσε στον γιατρό μικρότερο ποσό από αυτό που φέρεται να είχε συμφωνηθεί, ενώ σύμφωνα με κάποιες άλλες πληροφορίες, ο χειρουργός τού ζήτησε περισσότερα από αυτά που είχαν συμφωνηθεί. Μάλιστα, όπως έγινε γνωστό, ο γιατρός φέρεται να προσέβαλε τον ασθενή του.</p>
      <p>Όπως είναι λογικό, έχοντας θιχτεί από τη συμπεριφορά του γιατρού, ο ασθενής δεν έμεινε με “σταυρωμένα χέρια”. Λίγο αργότερα, μετέβη στην Ασφάλεια Ηρακλείου, όπου κατήγγειλε το επίμαχο συμβάν. Κατόπιν, σε συνεννόηση με τους αστυνομικούς, ο ασθενής μετέβη εκ νέου στο ΠΑΓΝΗ, προκειμένου να παραδώσει στον χειρουργό το υπόλοιπο χρηματικό ποσό. <br/>Ωστόσο, τα χαρτονομίσματα που αντιστοιχούν στο ποσό αυτό είχαν προσημειωθεί από την ΕΛ.ΑΣ. Ο ασθενής παρέδωσε όντως τα χρήματα αυτά στον χειρουργό... Τελικά, αστυνομικοί της Ασφάλειας Ηρακλείου εντόπισαν στην κατοχή του γιατρού τα προσημειωμένα χαρτονομίσματα και του πέρασαν χειροπέδες.</p>
      <p>
        <b>Τέθηκε σε αργία</b>
      </p>
      <p>Το συμβάν επιβεβαίωσε μιλώντας χθες στην εφημερίδα “Νέα Κρήτη” ο απερχόμενος διοικητής του ΠΑΓΝΗ-Βενιζελείου, κ. Γιάννης Τασσόπουλος. <br/>«Επιβεβαιώνουμε το περιστατικό. Όντως έχει συλληφθεί γιατρός του νοσοκομείου μας για δωροληψία. Αφού ολοκληρωθούν οι διαδικασίες που προβλέπονται από τις Αρχές, άμεσα θα προχωρήσουμε στις πειθαρχικές διαδικασίες που προβλέπονται από τον κώδικα ιατρικής δεοντολογίας και το πειθαρχικό δίκαιο που ισχύει για τους γιατρούς του ΕΣΥ (αργία, ΕΔΕ και ό,τι άλλο προβλέπεται). Πρόκειται για ένα λυπηρό περιστατικό, το οποίο μας προσβάλλει όλους. Αυτά τα περιστατικά δεν πρέπει να συμβαίνουν», ανέφερε χαρακτηριστικά ο κ. Τασσόπουλος. <br/>Σύμφωνα, με κάποιες πληροφορίες, ο εν λόγω γιατρός έχει ήδη τεθεί σε αργία. Σημειώνεται, επίσης, ότι ο συλληφθείς γιατρός επρόκειτο να περάσει το βράδυ της Παρασκευής στα κρατητήρια και εντός της σημερινής ημέρας αναμένεται να παρουσιαστεί στον εισαγγελέα. Επισημαίνεται ότι, σύμφωνα με πληροφορίες, ο συγκεκριμένος γιατρός είχε και κατά το παρελθόν κατηγορηθεί για άλλα αδικήματα τα οποία σχετίζονται με την άσκηση των ιατρικών του καθηκόντων.</p>
      <p>
        <b>Τι λέει η Αστυνομία</b>
      </p>
      <p>«Από την Υποδιεύθυνση Ασφάλειας Ηρακλείου σχηματίστηκε δικογραφία αυτόφωρης διαδικασίας σε βάρος γιατρού νοσοκομείου της Κρήτης, για δωροληψία υπαλλήλου.<br/>Προηγήθηκε καταγγελία, σύμφωνα με την οποία απαίτησε χρηματικό ποσό, για ιατρική πράξη που είχε πραγματοποιηθεί το προηγούμενο χρονικό διάστημα στο νοσοκομείο. <br/>Η σύλληψη πραγματοποιήθηκε σήμερα (σ.σ. χθες) 22.11.2019, κατά τη διάρκεια προγραμματισμένης συνάντησης και μετά την παραλαβή προσημειωμένου χρηματικού ποσού, το οποίο και κατασχέθηκε», αναφέρεται, μεταξύ άλλων, στην ανακοίνωση που εξέδωσε χθες η ΕΛ.ΑΣ.</p>
      <p>
        <b>«Απαιτούμε πλήρη και γρήγορη διαλεύκανση»</b>
      </p>
      <p>«Όχι μόνο καταδικάζουμε απερίφραστα τέτοια φαινόμενα και απαιτούμε πλήρη και γρήγορη διαλεύκανση, αλλά και εκτιμάμε ότι το “φακελάκι” στον χώρο της Υγείας δυσφημεί και σπιλώνει το ηρωικό έργο της συντριπτικής πλειοψηφίας των γιατρών - και των υπόλοιπων υγειονομικών - που μοχθούν για την υγεία του λαού νυχθημερόν σε απερίγραπτα αντίξοες συνθήκες» ήταν η αντίδραση του προέδρου του Σωματείου Εργαζομένων του ΠΑΓΝΗ, κ. Δημήτρη Βρύσαλη, ο οποίος σε ανακοίνωσή του συνεχίζει: «Τέτοια φαινόμενα γίνονται αφορμή να συκοφαντηθεί στο σύνολό του το υγειονομικό κίνημα, όπως εκφράζεται μέσα από τους συλλόγους και τα σωματεία. Το φαινόμενο του χρηματισμού δεν είναι τωρινό. Έχει και “χθες” και “αύριο”, όσο παραμένει εμπορευματοποιημένο το σύστημα υγείας, λόγω έλλειψης προσωπικού, όσο οι λίστες αναμονής στα χειρουργεία και οι καθυστερήσεις στα ραντεβού εξαναγκάζουν συχνά ασθενείς και τις οικογένειές τους να υποκύπτουν σε εκβιασμούς. Όσο εμπεδώνεται η αντίληψη στο σύστημα που ζούμε, ότι τελικά η υγεία είναι εμπόρευμα.<br/>Χαρακτηριστικό παράδειγμα επιχειρηματικής λειτουργίας είναι τα ιδιωτικά απογευματινά ιατρεία, όπου καλλιεργείται συστηματικά η αντίληψη ότι οι ασθενείς πρέπει να πληρώνουν για την Υγεία τους, ότι η πληρωμή για υπηρεσίες Υγείας είναι “ηθική” αρκεί να είναι “νόμιμη και φορολογημένη”, και ότι οι υγειονομικοί πρέπει να αποδεχτούν να συμπληρώνουν το πετσοκομμένο εισόδημά τους με τη συμμετοχή τους στο “χαράτσωμα” ασθενών και ασφαλιστικών ταμείων και όχι διεκδικώντας την αποκατάσταση των μειώσεων στους μισθούς μας. <br/>Σε καμιά περίπτωση οι όποιες κακές συνθήκες εργασίας και οι χαμηλές αμοιβές δεν αποτελούν άλλοθι για κανένα γιατρό να χρηματίζεται από τον ασθενή.<br/>Καλούμε όλο τον λαό που υποφέρει να ενωθεί με τους τίμιους μαχόμενους υγειονομικούς στον αγώνα για προσλήψεις μόνιμου προσωπικού, αξιοπρεπείς μισθούς και βελτίωση των συνθηκών εργασίας.</p>
      <p>Η έκταση που παίρνουν κάθε φορά τέτοια περιστατικά δεν αποσκοπεί τόσο στο να παταχθούν αυτά τα φαινόμενα, όσο στο να δυσφημείται στη συνείδηση του κόσμου ο αγώνας για αποκλειστικά δημόσιο και δωρεάν σύστημα Υγείας!Αν πραγματικά υπάρχει η βούληση να χτυπηθεί στη ρίζα του το φαινόμενο του χρηματισμού από κυβέρνηση, υπουργείο και Υ.ΠΕ., πρέπει να σταματήσουν να υπάρχουν οι λίστες αναμονής σε χειρουργεία, εξωτερικά ιατρεία, να λειτουργήσουν όλα τα κρεβάτια ΜΕΘ που παραμένουν κλειστά και να γίνουν προσλήψεις όλου του απαραίτητου προσωπικού με μόνιμη και σταθερή εργασία».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1561031/sullipsi-ep-autoforo-heirourgou-gia-fakelaki/"/>
        <a href="https://www.neakriti.gr/article/kriti/hania/1560130/nea-exeidikeumeni-exetasi-gia-to-parkinson-sto-nosokomeio-hanion/"/>
      </related>
    </article>
  </body>
</html>