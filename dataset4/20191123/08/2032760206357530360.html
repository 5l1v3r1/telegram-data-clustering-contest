<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90342"/>
    <meta property="og:site_name" content="Denník politika"/>
    <meta property="article:published_time" content="2019-11-23T08:35:06+00:00"/>
    <meta property="og:title" content="U2 sú najúspešnejšou koncertnou kapelou desaťročia, v prvej trojke je aj Ed Sheeran"/>
    <meta property="og:description" content="23.11.2019 (Webnoviny.sk) – Interpretom, ktorý za posledných desať rokov zarobil najviac na živom hraní, je írska kapela U2. V piatok to oznámila spoločnosť Pollstar, ktorá sa venuje hudobnému biznisu. U2 za obdobie od novembra 2009 do novembra 2019 zarobili na svojich turné spolu 1,03 miliardy amerických dolárov (v prepočte zhruba 935 miliónov eur). Na druhom mieste za U2 nasledujú The Rolling Stones, tretí je Ed Sheeran a štvrtá Taylor Swift."/>
  </head>
  <body>
    <article>
      <h1>U2 sú najúspešnejšou koncertnou kapelou desaťročia, v prvej trojke je aj Ed Sheeran</h1>
      <address><time datetime="2019-11-23T08:35:06+00:00">23 Nov 2019, 08:35</time> by <a rel="author">Webnoviny</a></address>
      <p>23.11.2019 (Webnoviny.sk) – Interpretom, ktorý za posledných desať rokov zarobil najviac na živom hraní, je írska kapela U2. V piatok to oznámila spoločnosť Pollstar, ktorá sa venuje hudobnému biznisu. U2 za obdobie od novembra 2009 do novembra 2019 zarobili na svojich turné spolu 1,03 miliardy amerických dolárov (v prepočte zhruba 935 miliónov eur). Na druhom mieste za U2 nasledujú The Rolling Stones, tretí je Ed Sheeran a štvrtá Taylor Swift.</p>
      <p>Do desiatky najúspešnejších koncertných interpretov poslednej dekády sa vošli ešte aj Beyoncé, Bon Jovi, Paul McCartney, Coldplay, Bruce Springsteen a Roger Waters.</p>
      <p>U2 vznikli v roku 1976 a patria k najúspešnejším kapelám na svete. Na konte majú 14 štúdioviek. Medzi ich najväčšie hity patria skladby Sunday Bloody Sunday, One, With Or Without You, Beautiful Day, Vertigo či Sometimes You Can’t Make It On Your Own. Pieseň Ordinary Love, ktorú napísali pre film Mandela: Dlhá cesta k slobode (2013), získala Zlatý glóbus a nomináciu na Oscara. Na konte majú 22 cien Grammy a v roku 2005 ich uviedli do Rock’n’rollovej siene slávy.</p>
      <p>Viac k témam: <a href="https://www.webnoviny.sk/tag/coldplay/"><u>Coldplay</u></a>, <a href="https://www.webnoviny.sk/tag/kapela/"><u>kapela</u></a>, <a href="https://www.webnoviny.sk/tag/the-rolling-stones/"><u>The Rolling Stones</u></a>, <a href="https://www.webnoviny.sk/tag/u2/"><u>U2</u></a><br/>Zdroj: Webnoviny.sk – <a href="https://www.webnoviny.sk/u2-su-najuspesnejsou-koncertnou-kapelou-desatrocia-v-prvej-trojke-je-aj-ed-sheeran/"><u>U2 sú najúspešnejšou koncertnou kapelou desaťročia, v prvej trojke je aj Ed Sheeran</u></a> © SITA Všetky práva vyhradené.</p>
    </article>
  </body>
</html>