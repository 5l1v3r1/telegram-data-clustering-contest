<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/national/1574497729-myron-markevych-yakby-liedniev-menshe-na-poli-rozvodyv-rukamy-korysti-vid-noho-bulo-b-bilshe.html"/>
    <meta property="og:site_name" content="Footboom.com"/>
    <meta property="article:published_time" content="2019-11-23T08:28:00+00:00"/>
    <meta property="og:title" content="Мирон Маркевич: &quot;Якби Лєднєв менше на полі розводив руками, користі від нього було б більше&quot;"/>
    <meta property="og:description" content="У листопаді участь в офіційних змаганнях брали чотири збірні України. Головна команда країни ще раніше здобула путівку до фінальної частини чемпіонату Європи 2020 року, але це не завадило їй здобути вольову нічию на виїзді в зустрічі із сербами. &quot;Молодіжка&quot;, на жаль, розчарувала результатом у домашньому поєдинку відбору Євро-2021 (U-21), програвши Данії. А юнацькі збірні U-19 та U-17 виграли свої кваліфікаційні турніри й пробилися до еліт-раунду чемпіонату Європи-2020."/>
  </head>
  <body>
    <article>
      <h1>Мирон Маркевич: "Якби Лєднєв менше на полі розводив руками, користі від нього було б більше"</h1>
      <address>
        <time datetime="2019-11-23T08:28:00+00:00">23 Nov 2019, 08:28</time>
      </address>
      <p>У листопаді участь в офіційних змаганнях брали чотири збірні України. Головна команда країни ще раніше здобула путівку до фінальної частини чемпіонату Європи 2020 року, але це не завадило їй здобути вольову нічию на виїзді в зустрічі із сербами. "Молодіжка", на жаль, розчарувала результатом у домашньому поєдинку відбору Євро-2021 (U-21), програвши Данії. А юнацькі збірні U-19 та U-17 виграли свої кваліфікаційні турніри й пробилися до еліт-раунду чемпіонату Європи-2020.</p>
      <p>Оцінку цим результатам дав у інтерв’ю офіційному сайту УАФ голова Комітету національних збірних команд УАФ <b>Мирон Маркевич</b>.</p>
      <p>
        <b>— Мироне Богдановичу, багато хто критикує рівень вітчизняних змагань з футболу, проте "Шахтар", "Динамо" й "Олександрія" виступають у групових раундах Ліги чемпіонів та Ліги Європи, три збірні України наприкінці року досягли відмінних результатів. Може, не все так погано?</b>
      </p>
      <p>— Певною мірою ви праві. Але все одно, хотілося б, щоб у Прем'єр-лізі рівень гри був вище. Парадокс, але у той же час картина, яку ми бачимо, говорить про те, що Україна, як і раніше, серед кращих футбольних держав Старого світу.</p>
      <p>Зараз у всіх наших клубів є шанси пробитися до плей-офф євротурнірів. "Динамо" має виходити з групи Ліги Європи за будь-яких розкладів. Подивимося за "Шахтарем". Дві нічиї із загребським "Динамо" трохи зменшили шанси донеччан. Проте все, як і раніше, залежить від самих гірників. "Олександрія" непогано проявляє себе на тлі таких сильних суперників, як "Вольфсбург", "Гент" і "Сент-Етьєн". Згадуючи матчі команди Володимира Шарана в перших чотирьох турах, є підстави припускати, що олександрійці можуть виграти у двох матчах, що залишилися, і пробитися до плей-офф Ліги Європи. Цього я їм бажаю від щирого серця.</p>
      <p>Але найважливіше, звичайно, це підсумок виступу головної команди країни у відбірному турнірі Євро-2020. Молодці! Синьо-жовті не тільки пробилися до фінальної частини континентальної першості, але зробили це ще й із першого місця у своїй групі. При цьому команда Андрія Шевченка показувала гідний футбол.</p>
      <p>
        <b>— Вам він подобається?</b>
      </p>
      <p>— Так. Усе на контролі м'яча. Зараз узагалі такий футбол, глядачі хочуть бачити спектакль. Вважаю, що зараз збірній України вдається приносити задоволення своїм уболівальникам.</p>
      <p>
        <b>— Можна сказати, що на даний момент збірна України ввійшла до числа топ-збірних Європи?</b>
      </p>
      <p>— Я поки утримався б від прогнозів. Про це можна буде сказати після фінальної частини чемпіонату Європи. Але те, що ця команда за останній рік зробила великий крок уперед, це факт.</p>
      <p>
        <b>— Куди, на вашу думку, може дійти збірна України у фінальній частині Євро?</b>
      </p>
      <p>— Я чекаю як мінімум чвертьфіналу (посміхається). А там як карта ляже.</p>
      <p>
        <b>— Молодіжній збірній України буде складно пробитися до фінальної частини Євро-21?</b>
      </p>
      <p>— Почекаємо. Начебто хлопці стараються, стає видно почерк цієї команди, а результату немає. Але я, як і раніше, упевнений, що з Руслана Ротаня вийде хороший тренер.</p>
      <p>Непросто відразу привести колектив до спільного знаменника, коли склад повністю сформувався тільки перед офіційними матчами. Тим більше, що хлопці, які прийшли зі збірної U-20, грали трохи в інший футбол. У молодіжній збірній важливіше те, хто в перспективі може поповнити ряди головної команди країни.</p>
      <p>
        <b>— Претенденти є?</b>
      </p>
      <p>— Думаю, Денис Попов уже серйозно стукає в ці двері. В останній час непоганий футбол демонструє Роман Вантух.</p>
      <p>
        <b>— Усі відзначають Лєднєва...</b>
      </p>
      <p>— Видно, що Богдан зараз перебуває в хорошій формі, але якби він менше розводив на полі руками, користі від нього було б ще більше. Та й у грі з данцями півзахисник не переконав...</p>
      <p>
        <b>— Збірні U-19 і U-17 заслуговують гарних слів?</b>
      </p>
      <p>— Безумовно. Як і команда Андрія Шевченка, підопічні Олега Кузнецова та Олександра Петракова виграли свої кваліфікаційні раунди. Хороші команди і у Володимира Єзерського (U-18) і Сергія Нагорняка (U-16), тому в майбутнє українського футболу я дивлюся з оптимізмом.</p>
      <related>
        <h4>Читайте также:</h4>
        <a href="https://www.footboom.com/ukrainian/national/1574273554-gollandskiye-bolelshhiki-ukraina-odna-iz-samykh-zagadochnykh-komand-yevropy.html"/>
      </related>
    </article>
  </body>
</html>