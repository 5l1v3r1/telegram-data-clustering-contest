<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/bo-italija-spet-dobila-kralja-250325"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T08:15:00+00:00"/>
    <meta property="og:title" content="Bo Italija spet dobila kralja?"/>
    <meta property="og:description" content="Emanuele Filiberto, edini moški potomec nekdanjega italijanskega kralja, je napovedal vrnitev monarhije v to deželo. Nekoč so Italiji vladali člani dinastije Savojskih, ene najstarejših kraljevih..."/>
  </head>
  <body>
    <article>
      <h1>Bo Italija spet dobila kralja?</h1>
      <h2>Emanuele Filiberto je oznanil, da se v Italijo vrača monarhija. Gre za edinega moškega potomca nekdanjega kralja Umberta II.</h2>
      <address><time datetime="2019-11-23T08:15:00+00:00">23 Nov 2019, 08:15</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/18/1686972.jpg"/>
          <figcaption>Emanuele je vnuk nekdanjega italijanskega kralja Umberta II. FOTO: Wikipedia</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1686967.jpg"/>
          <figcaption>Leta 2003 se je poročil s francosko igralko Clotilde Courau. FOTO: Guliver/getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1686974.jpg"/>
          <figcaption>Na twitterju je oznanil, da se v Italijo vrača monarhija. FOTO: Twitter</figcaption>
        </figure>
      </slideshow>
      <p><b>Emanuele Filiberto</b>, edini moški potomec nekdanjega italijanskega kralja, je napovedal vrnitev monarhije v to deželo. Nekoč so Italiji vladali člani dinastije <b>Savojskih</b>, ene najstarejših kraljevih družin v Evropi. Po drugi svetovni vojni, ko je Italija postala republika, je dinastija izgubila pravico do vladanja, hkrati pa tudi do bivanja v Italiji.</p>
      <figure>
        <img src="https://www.slovenskenovice.si/images/slike/2019/11/18/1686967.jpg"/>
        <figcaption>Leta 2003 se je poročil s francosko igralko Clotilde Courau. FOTO: Guliver/getty Images</figcaption>
      </figure>
      <p>Emanuele Filiberto se je tako rodil v Švici, šele leta 2002 je prvič prestopil mejo z Italijo, zdaj pa tam že nekaj časa živi kot povsem navaden državljan. Pred dnevi pa je na družabnem omrežju objavil videoposnetek, v katerem je napovedal, da se kraljeva družina vrača k našim zahodnim sosedom.<br/><br/>»Prišel je čas. Moja obveznost in čast je, da z vami delim novico, da se kraljeva družina nepreklicno vrača. Čas je, da vzpostavimo mir ter državljanom vrnemo samozavest in eleganco, ki ju potrebujejo bolj kot kadar koli. Kraljeva družina bo ščitila državljane in jim povrnila optimističen pogled v prihodnost. Hvala vsem. Kraljeva družina se vrača,« je v nagovoru povedal princ in poskrbel za nemalo razburjenja.</p>
      <figure>
        <img src="https://www.slovenskenovice.si/images/slike/2019/11/18/1686974.jpg"/>
        <figcaption>Na twitterju je oznanil, da se v Italijo vrača monarhija. FOTO: Twitter</figcaption>
      </figure>
      <p>Velika večina Italijanov se namreč ne strinja, da bi njihova država znova postala monarhija. V anketi, ki so jo izvedli lani, jih je le 15 odstotkov odgovorilo, da si želijo monarhije, medtem ko je osem odstotkov podprlo idejo, da bi bil njihov kralj Emanuele Filiberto. No, kmalu se je izkazalo, da je bil video šala. Princ je priznal, da je hotel le posneti svoj napovednik za tretjo sezono priznane britanske serije Krona, ki prikazuje življenje tamkajšnje kraljeve družine. Ob razkritju je Emanuele sledilce pomiril, da v resnici nima ambicij vladati Italiji.</p>
      <blockquote>Kraljeva družina bo ščitila državljane in jim povrnila optimističen pogled v prihodnost.</blockquote>
      <p>Sedeminštiridesetletnik je vnuk nekdanjega italijanskega kralja<b> Umberta II. </b>Obdržal je naziv princ, kot edini moški naslednik nekdanjega vladarja je načeloma tudi prestolonaslednik, ker pa Italija ni več monarhija, je pravzaprav pretendent za prestol – ima vso pravico do njega, le zasesti ga ne more, ker ne obstaja. </p>
    </article>
  </body>
</html>