<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/23/szazmillios_kartellbirsagot_kaptak_a_nagy_nemet_autogyarak/"/>
    <meta property="og:site_name" content="totalcar"/>
    <meta property="article:published_time" content="2019-11-23T08:10:00+00:00"/>
    <meta property="og:title" content="Százmilliós kartellbírságot kaptak a nagy német autógyárak"/>
    <meta property="og:description" content="A szerkezeti acél árát befolyásolta a nagy hármas, megbüntette őket a versenyhivatal."/>
  </head>
  <body>
    <article>
      <h1>Százmilliós kartellbírságot kaptak a nagy német autógyárak</h1>
      <address><time datetime="2019-11-23T08:10:00+00:00">23 Nov 2019, 08:10</time> by <a rel="author">MTI/totalcar</a></address>
      <p>Százmillió eurós kartellbírságot rótt ki a német szövetségi versenyhivatal (Bundeskartellamt) a szerkezetiacél-beszerzések árának egyeztetése miatt a Volkswagen, Daimler és BMW autógyárakra.</p>
      <figure>
        <img src="https://kep.cdn.indexvas.hu/1/0/3048/30481/304812/30481205_a1c8348126dc2dd049850c476f4b337d_wm.png"/>
      </figure>
      <p>A Bundeskartellamt közleménye szerint a három autógyár 2004 és 2013 között megegyezett egymással az acélrúd-beszerzések árában. Az autógyárak elismerték a tényállást és elfogadták az eljárás lezárását bírság kivetésével.</p>
      <p>Az autógyárak ellen három és fél évvel ezelőtt indult vizsgálat számos acélipari vállalat ellen folytatott kartell-eljárás keretében, amit a bonni versenyhivatal tavaly zárt le 205 millió eurós (65 milliárd forint) bírság kivetésével.</p>
      <p>Az autógyártásban használt szerkezeti acél ára három tényezőből áll össze: az alapárból, az ötvözeti szorzóból és a korróziós szorzóból. Az ötvözeti szorzó alapján az acéltermékek különböző minőségi osztályba sorolódnak, a korróziós szorzót pedig a termék gyártásához felhasznált hulladékacél aránya alapján kalkulálják. Az autógyárak a versenyhivatal közleménye szerint a két szorzó kalkulálásában állapodtak meg, az alapárban nem.</p>
    </article>
  </body>
</html>