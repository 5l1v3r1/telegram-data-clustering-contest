<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/taynata-padna-eto-kak-vlastite-v-khavana-shpionirat-11-te-miliona-kubintsi_news710872.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-23T08:25:00+00:00"/>
    <meta property="og:title" content="Тайната падна: Ето как властите в Хавана шпионират 11-те милиона кубинци"/>
    <meta property="og:description" content="Мерките са предназначени да повишат ефективността на превенцията и борбата с престъпността"/>
  </head>
  <body>
    <article>
      <h1>Тайната падна: Ето как властите в Хавана шпионират 11-те милиона кубинци</h1>
      <h2>Мерките са предназначени да повишат ефективността на превенцията и борбата с престъпността</h2>
      <address>
        <time datetime="2019-11-23T08:25:00+00:00">23 Nov 2019, 08:25</time>
      </address>
      <p>https://blitz.bg/svyat/taynata-padna-eto-kak-vlastite-v-khavana-shpionirat-11-te-miliona-kubintsi_news710872.html Blitz.bg</p>
      <figure>
        <img src="https://static.blitz.bg/documents/thumbnails/730/201506/20150626.rcgwzifzlq.jpg"/>
        <figcaption>Сградата на кубинското МВР в Хавана</figcaption>
      </figure>
      <p><b>Властите в Куба за пръв път обявиха публично основните правила за всеобщо и продължително наблюдение и разследване под прикритие срещу 11-те милиона жители на страната, предаде Асошиейтед прес.</b><br/><br/>В указ на президента Мигел Диас-Канел от 8 октомври, обнародван днес, се казва, че прокурорите могат да разпореждат наблюдение и подслушване на всички форми на комуникация, без да искат разрешение от съда, каквото се изисква в повечето латиноамерикански държави.<br/><br/>Документът официализира статута на информаторите, агентите под прикритие и подвеждащите операции.<br/><br/>Указът е предназначен "да повиши ефективността на превенцията и борбата с престъпността", пише в коментар в кубинския регистър на новите закони и нормативни актове.<br/><br/>Могъщото разузнаване и агенциите по сигурността в Куба от десетилетия извършват мащабно наблюдение върху обществото чрез различни средства за подслушване и мрежа от доносници и агенти под прикритие, но тяхната роля никога не е била огласявана толкова подробно, отбелязва АП.<br/><br/>Указът изброява различни роли: агенти на вътрешното министерство за разследване под прикритие; сътрудници-свидетели, които осигуряват информация срещу благосклонно отношение; подвеждащи операции, в които незаконни стоки преминават под контрола на полицаи.<br/><br/>Нормативният акт позволява прехващане на телефонни разговори, пряко записване на гласове, проследяване и видеозаписи на заподозрени лица и тайно проникване в компютърни системи.<br/><br/> </p>
    </article>
  </body>
</html>