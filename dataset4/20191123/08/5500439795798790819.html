<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22833/pri-sv-juriju-so-pocastili-dan-generala-maistra.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-23T08:05:00+00:00"/>
    <meta property="og:title" content="Pri Sv. Juriju so počastili Dan generala Maistra"/>
    <meta property="og:description" content="Kulturno društvo za zaščito naravne in kulturne dediščine Sv. Jurij ob Ščavnici in Prleško društvo general Maister, sta v četrtek, 21. novembra, pripravili prireditev ob državnem prazniku, Dnevu generala Maistra.Ker je leto 2019 posvečeno 100-letnici združitve Slovencev, ki so do konca 1. svetovne vojne ž ..."/>
  </head>
  <body>
    <article>
      <h1>Pri Sv. Juriju so počastili Dan generala Maistra</h1>
      <h2>Dr. Stanislav Zver je predstavil vlogo in pomen delovanja Jožefa Klekla st.</h2>
      <address><time datetime="2019-11-23T08:05:00+00:00">23 Nov 2019, 08:05</time> by <a rel="author">Branko Košti</a></address>
      <figure>
        <img src="https://www.prlekija-on.net/uploaded/2019_11/pri-sv-juriju-so-pocastili-dan-generala-maistra_1574452231.jpg"/>
        <figcaption>Dan generala Maistra pri Sv. Juriju ob Ščavnici</figcaption>
      </figure>
      <p>Kulturno društvo za zaščito naravne in kulturne dediščine Sv. Jurij ob Ščavnici in Prleško društvo general Maister, sta v četrtek, 21. novembra, pripravili prireditev ob državnem prazniku, Dnevu generala Maistra.</p>
      <p>Ker je leto 2019 posvečeno 100-letnici združitve Slovencev, ki so do konca 1. svetovne vojne živeli ločeno v avstrijskem in ogrskem delu monarhije, so medse povabili <b>dr. Stanislava Zvera</b>, župnika v Župniji Bogojina. Katoliški duhovniki so namreč odigrali pomembno vlogo pri ohranjanju slovenskega jezika in s tem pripadnosti slovenskemu narodu med prekmurskimi Slovenci. To so bili, med drugimi <b>Franc Ivanocy</b>, <b>Jožef Klekl st.</b>, <b>Jožef Godina</b> in <b>Ivan Jerič</b>. Vsi po vrsti so sodelovali s katoliškimi duhovniki z desnega brega Mure, zato ne preseneča, da so ravno prleški rojaki <b>Anton Korošec</b>, <b>Fran Kovačič</b> in <b>Matija Slavič</b>, odigrali pomembno vlogo, ko se je na terenu in v Parizu odločalo o usodi »ogrskih« Slovencev.</p>
      <p><b>Dr. Stanislav Zver</b> je na prireditvi predstavil vlogo in pomen delovanja <b>Jožefa Klekla st.</b> Dr. Zver velja za enega najboljših poznavalcev življenja in dela Jožefa Klekla st., saj je magistrski študij končal z nalogo »Pomen Jožefa Klekla st. (1874 – 1948) v obrambi slovenstva med Muro in Rabo«, doktorski študij pa je zaključil z nalogo »Slovenstvo Jožefa Klekla st. (1874 – 1948) v medvojnih dokumentih (1941 – 1945) in v luči predvojnih dogodkov. Ob 100. obletnici združitve Prekmurja z matičnim narodom pa je izšla njegova knjiga Tebi, slovenska krajina, s podnaslovom Slovenstvo Jožefa Klekla st. (1874 – 1948) v medvojnih dokumentih (1941 – 1945) v luči povojnih dogodkov.</p>
      <p>Na prireditvi so nekaj pesmi, med njimi tudi Kleklovo himno prekmurskih Slovencev Slovenska krajina, zapele Ljudske pevke iz Črenšovcev.</p>
    </article>
  </body>
</html>