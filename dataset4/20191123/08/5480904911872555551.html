<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/spanele-zvladli-ctyrhru-a-jsou-v-semifinale-davis-cupu/1824336?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T08:52:00+00:00"/>
    <meta property="og:title" content="Španělé zvládli čtyřhru a jsou v semifinále Davis Cupu"/>
    <meta property="og:description" content="Madrid - Světová jednička Rafael Nadal dovedl domácí Španělsko na novém závěrečném turnaji Davis Cupu do semifinále. V pátek nejprve zvládl suverénně dvouhru a následně s Marcelem Granollersem i rozhodující čtyřhru. Zařídili tak vítězství nad Argentinou 2:1. O finále se španělští tenisté utkají s Brity, druhou dvojici v Madridu tvoří Rusko a Kanada."/>
  </head>
  <body>
    <article>
      <h1>Španělé zvládli čtyřhru a jsou v semifinále Davis Cupu</h1>
      <address><time datetime="2019-11-23T08:52:00+00:00">23 Nov 2019, 08:52</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Světová jednička Rafael Nadal dovedl domácí Španělsko na novém závěrečném turnaji Davis Cupu do semifinále. V pátek nejprve zvládl suverénně dvouhru a následně s Marcelem Granollersem i rozhodující čtyřhru. Zařídili tak vítězství nad Argentinou 2:1. O finále se španělští tenisté utkají s Brity, druhou dvojici v Madridu tvoří Rusko a Kanada.</p>
      <p>Třiatřicetiletý Nadal je zatím stoprocentní, na madridském turnaji vyhrál všech pět zápasů: tři singly i obě čtyřhry. V Davisově poháru tak drží sérii 26 vítězných dvouher.</p>
      <p>Argentinu sice nejprve dostal do vedení Guido Pella, když ve třech setech porazil Pabla Carreňa, ale Nadal pak deklasoval Diega Schwartzmana 6:1, 6:2. V noční čtyřhře vítěz 19 grandslamů zvládl po boku Granollerse třísetové drama a zdolali 6:4, 4:6 a 6:3 Máxima Gonzáleze s Leonardem Mayerem. Semifinále s Velkou Británií rozehrají Španělé dnes v 17:30.</p>
      <p>Britové se v duelu s Německem museli obejít bez Andyho Murrayho, který se po lednové operaci kyčle a červnovém návratu na kurty necítil fyzicky dostatečně fit. Kyle Edmund a Daniel Evans ale postupové boje zvládli, čtyřhra už se nehrála.</p>
      <h3>Výsledky finálového turnaje Davisova poháru</h3>
      <p>
        <b>Čtvrtfinále:</b>
      </p>
      <p>
        <b>Španělsko - Argentina 2:1</b>
      </p>
      <p>Nadal, Granollers - M. González, Mayer 6:4, 4:6, 6:3.</p>
    </article>
  </body>
</html>