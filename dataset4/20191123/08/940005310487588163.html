<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/interferenta-chinei-in-hong-kong-detalii-de-la-un-fost-spion-chinez.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-23T08:49:00+00:00"/>
    <meta property="og:title" content="Interferența Chinei în Hong Kong. Detalii de la un fost spion chinez"/>
    <meta property="og:description" content="Un fost spion chinez a cerut azil la Sydney după ce a oferit detalii despre interferenţa politică a Beijingului în Hong Kong, Taiwan şi Australia, conform Reuters."/>
  </head>
  <body>
    <article>
      <h1>Interferența Chinei în Hong Kong. Detalii de la un fost spion chinez</h1>
      <h2>Un fost spion chinez a cerut azil la Sydney după ce a oferit detalii despre interferenţa politică a Beijingului în Hong Kong, Taiwan şi Australia, conform Reuters.</h2>
      <address>
        <time datetime="2019-11-23T08:49:00+00:00">23 Nov 2019, 08:49</time>
      </address>
      <p>Legăturile Australiei cu China s-au deteriorat în ultimii ani pe fondul acuzaţiilor că cel mai important partener comercial al său se amestecă în afacerile interne. Canberra este de asemenea preocupată de creşterea influenţei Chinei în regiunea Pacificului, relatează Agerpres.</p>
      <p>Transfugul, identificat ca Wang 'William' Liqiang, ar fi furnizat contraspionajului australian (ASIO - Organizaţia informaţiilor de securitate din Australia) identitatea unor înalţi ofiţeri staţionaţi în Hong Kong din cadrul serviciilor de informaţii militare chineze, precum şi despre modul în care ei finanţează şi îşi desfăşoară operaţiunile de interferenţă politică în Hong Kong, Taiwan şi Australia.</p>
      <p><i>„Am fost implicat personal şi am participat la o serie de activităţi de spionaj”</i>, a declarant Wang.</p>
      <p>ASIO a refuzat să comenteze, spunând doar că nu comentează despre chestiuni operaţionale sau persoane fizice.</p>
      <p>Wang a declarat că a fost implicat personal în unele dintre aceste campanii, mai ales <b>răpirea unuia dintre cei cinci librari disidenţi din Hong Kong care au dispărut misterios înainte de a reapărea în detenţie în China continentală</b>.</p>
      <p>În interviuri cu mai multe media dintre care Sydney Morning Herald, Wang a explicat modul în care <b>Beijingul controlează în secret companii listate la bursă</b>, mai ales în Hong Kong, pentru a finanţa aceste operaţiuni.</p>
      <p>În Taiwan, el a declarat că a sosit cu o falsă identitate şi un paşaport falsificat sud-coreean. Obiectivul său a fost<b> să recruteze agenţi locali pentru amestec în alegerile municipale din 2018</b> <b>şi în cele prezidenţiale din ianuarie viitor</b>, la care candidează pentru realegere preşedinta Tsai Ing-wen, al cărei partid susţine independenţa insulei.</p>
      <p>În Hong Kong, tânărul susţine că a făcut parte dintr-o <b>operaţiune de infiltrare în universităţi şi media locale</b>, vizând combaterea mişcării pro-democraţie, care zguduie teritoriul autonom din iunie.</p>
      <p>În fosta colonie britanică retrocedată Chinei în 1997, Wang Liqiang susţine de asemenea că a participat la <b>atacuri cibernetice vizând disidenţi</b> şi că a recrutat studenţi din China continentală pentru a se infiltra în organizaţiile studenţeşti.</p>
      <p><i>„Au găsit informaţii despre aceşti militanţi (...) şi au făcut publice informaţiile lor personale”,</i> a mai afirmat fostul spion.</p>
      <p>Articolul nu se referă la presupusele operaţiuni de spionaj desfăşurate pe teritoriul australian.</p>
      <p>Fostul spion chinez locuieşte acum la Sydney împreună cu soţia şi copilul său şi a cerut azil politic în Australia.</p>
      <p><i>„Dacă mă întorc (în China), sunt mort”</i>, declară Wang.</p>
      <p>Australia se străduieşte să evite disputele cu China, care este principalul său partener comercial. Dar liderii australieni încep tot mai mult să denunţe presupusa influenţă chineză în afacerile interne.</p>
      <p>Într-un interviu publicat vineri, Duncan Lewis, fostul şef al contraspionajului care a demisionat în septembrie, acuză Beijingul că vrea <i>„să ia controlul”</i> cercurilor politice prin „spionaj şi ingerinţă”.</p>
      <p>În legătură cu fostul spion chinez, Departamentul de afaceri interne al Australiei a declarat că nu comentează cazuri individuale.</p>
      <p><i>„Scopul vizelor de protecţie este de a proteja persoanele care nu se pot întoarce în ţara lor natală din cauza unor temeri întemeiate cu privire la persecuţie sau risc de vătămare”</i>, a declarat un reprezentant, adăugând într-un comunicat că fiecare caz este evaluat pe baza meritelor sale.</p>
      <p>Ministerul de Externe chinez nu a răspuns imediat cererii de a comenta pe seama problemei.</p>
      <p>Sursa: Agerpres</p>
    </article>
  </body>
</html>