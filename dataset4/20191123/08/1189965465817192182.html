<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260348/ipa-o-mploympergk-agorase-tileoptiko-xrono-31-ek-dolarion-enopsei-anakoinosis-tis-ypopsifiotitas-toy"/>
    <meta property="og:site_name" content="LiFO"/>
    <meta property="article:published_time" content="2019-11-23T08:46:00+00:00"/>
    <meta property="og:title" content="ΗΠΑ: Ο Μπλούμπεργκ αγόρασε τηλεοπτικό χρόνο 31 εκατ. δολαρίων - Θα ανακοινώσει την υποψηφιότητά του"/>
    <meta property="og:description" content="Τηλεοπτικό χρόνο δεκάδων εκατομμυρίων αγόρασε ο πρώην δήμαρχος της Νέας Υόρκης ενόψει της ανακοίνωσης της υποψηφιότητάς του"/>
  </head>
  <body>
    <article>
      <h1>ΗΠΑ: Ο Μπλούμπεργκ αγόρασε τηλεοπτικό χρόνο 31 εκατ. δολαρίων - Θα ανακοινώσει την υποψηφιότητά του</h1>
      <h2>Τηλεοπτικό χρόνο δεκάδων εκατομμυρίων αγόρασε ο πρώην δήμαρχος της Νέας Υόρκης ενόψει της ανακοίνωσης της υποψηφιότητάς του</h2>
      <address><time datetime="2019-11-23T08:46:00+00:00">23 Nov 2019, 08:46</time> by <a rel="author">NEWSROOM</a></address>
      <p>
        <b>Τηλεοπτικό χρόνο αξίας δεκάδων εκατομμυρίων δολαρίων αγόρασε ο <a href="https://www.lifo.gr/tags/%CE%9C%CE%AC%CE%B9%CE%BA%CE%BB+%CE%9C%CF%80%CE%BB%CE%BF%CF%8D%CE%BC%CF%80%CE%B5%CF%81%CE%B3%CE%BA">Μάικλ Μπλούμπεργκ</a>, ενόψει της ανακοίνωσης της υποψηφιότητάς του για το χρίσμα των <a href="https://www.lifo.gr/tags/%CE%94%CE%B7%CE%BC%CE%BF%CE%BA%CF%81%CE%B1%CF%84%CE%B9%CE%BA%CE%BF%CE%AF">Δημοκρατικών</a>, στις ΗΠΑ.</b>
      </p>
      <p>Ο πρώην δήμαρχος της Νέας Υόρκης που αναμένεται να θέσει υποψηφιότητα για το χρίσμα των Δημοκρατικών στις προεδρικές εκλογές του 2020, σκοπεύει να ξεκινήσει τη Δευτέρα μια τεράστια εκστρατεία τηλεοπτικών διαφημίσεων αξίας 31 εκατομμυρίων δολαρίων, μια κίνηση την οποία ο Μπέρνι Σάντερς ήδη χαρακτήρισε αντιδημοκρατική.</p>
      <p>Σύμφωνα με την εταιρεία Advertising Analytics, ο δισεκατομμυριούχος αγόρασε τηλεοπτικό χρόνο αξίας 31 εκατομμυρίων δολαρίων σε περίπου 20 αμερικανικές πολιτείες, το μεγαλύτερο ποσό που έχει ξοδέψει ποτέ υποψήφιος για την προεδρία των ΗΠΑ για τη διαφήμισή του. Το προηγούμενο ρεκόρ κατείχε ο Μπαράκ Ομπάμα με σχεδόν 25 εκατομμύρια δολάρια τα οποία δαπανήθηκαν την τελευταία εβδομάδα της προεκλογικής του εκστρατείας το 2012. Το ποσό αυτό μαρτυρά την ισχύ του 77χρονου Μπλούμπεργκ, ενός από τους πιο πλούσιους ανθρώπους στον κόσμο.</p>
      <p>Ο γερουσιαστής Σάντερς, ένας από τους 17 υποψηφίους για το χρίσμα των Δημοκρατικών, ο οποίος μαζί με την Ελίζαμπεθ Γουόρεν επιτίθεται στους δισεκατομμυριούχους, δήλωσε χθες Παρασκευή «αηδιασμένος από την ιδέα ότι ο Μάικλ Μπλούμπεργκ ή οποιοσδήποτε άλλος δισεκατομμυριούχος πιστεύει ότι μπορεί να παρακάμψει την πολιτική διαδικασία και να ξοδέψει δεκάδες εκατομμύρια δολάρια για να αγοράσει τις εκλογές μας».</p>
      <p>Όταν, πριν δύο εβδομάδες, ο Μπλούμπεργκ άφησε να εννοηθεί ότι ενδέχεται να υποβάλει υποψηφιότητα, η Γουόρεν επίσης τον είχε κατηγορήσει ότι θέλει «να αγοράσει τις εκλογές».</p>
      <p>Ο δισεκατομμυριούχος που διετέλεσε δήμαρχος της Νέας Υόρκης από το 2002 ως το 2013 έχει εντείνει τις προετοιμασίες για την ανακοίνωση της υποψηφιότητάς του, καταθέτοντας την Πέμπτη τα απαραίτητα έγγραφα στην ομοσπονδιακή εκλογική επιτροπή.</p>
      <p>Με πληροφορίες από ΑΠΕ-ΜΠΕ /AFP</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/260204/o-maikl-mploympergk-diekdikei-episimos-to-proedriko-xrisma-ton-dimokratikon"/>
      </related>
    </article>
  </body>
</html>