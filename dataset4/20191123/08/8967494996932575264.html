<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/showbizz/tv/hartverscheurend-verhaal-in-mij-overkomt-het-niet-martine-verloor-kleinzoon-siebe-nadat-ze-met-hem-van-de-trap-viel~aa43f844/"/>
    <meta property="og:site_name" content="HLN"/>
    <meta property="article:published_time" content="2019-11-23T08:01:00+00:00"/>
    <meta property="og:title" content="Hartverscheurend verhaal in ‘Mij Overkomt Het Niet’: Martine verloor kleinzoon Siebe nadat ze met hem van de trap viel"/>
    <meta property="og:description" content="De verhalen in ‘Mij Overkomt Het Niet’ zijn altijd erg emotioneel, maar de aflevering van aanstaande maandag is nog een pak schrijnender dan gewoonlijk. Fatma Taspinar luistert naar het verhaal van..."/>
  </head>
  <body>
    <article>
      <h1>Hartverscheurend verhaal in ‘Mij Overkomt Het Niet’: Martine verloor kleinzoon Siebe nadat ze met hem van de trap viel</h1>
      <address><time datetime="2019-11-23T08:01:00+00:00">23 Nov 2019, 08:01</time> by <a rel="author">KD</a></address>
      <p>
        <b>De verhalen in ‘Mij Overkomt Het Niet’ zijn altijd erg emotioneel, maar de aflevering van aanstaande maandag is nog een pak schrijnender dan gewoonlijk. Fatma Taspinar luistert naar het verhaal van een gebroken familie. Oma Martine viel met haar kleinzoon Siebe, een baby van negen maanden, van de trap. Het jongetje overleefde de valpartij niet. Voor de ouders van het kindje werd de confrontatie met Martine te zwaar. “Ik was op dat moment zowel mijn kind als mijn moeder kwijt”, reageert Dieter in de aflevering.</b>
      </p>
      <p>Het drama vond acht jaar geleden plaats in de woonst van Martine. Ze ging de trap af met haar kleinzoon op de arm, maar verloor haar evenwicht en gleed uit. “Ik probeerde hem nog te beschermen, maar Siebe viel uit mijn handen naar ­beneden. Hij kreunde en ik wist meteen dat het niet goed was.” De hulpdiensten kwamen ter plaatse en ook Dieter, de zoon van Martine en vader van baby Siebe, repte zich naar de plaats van het ongeval. De man had nog oogcontact met zijn zoontje en hoopte even dat alles goed zou komen, maar in het ziekenhuis werd al snel duidelijk dat het einde nabij was.</p>
      <figure>
        <img src="https://images4.persgroep.net/rcs/fQr-fZpIRCx8u8fbyiuwAUrDz40/diocontent/161252824/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© VRT</cite>
        </figcaption>
      </figure>
      <p>De hechte familie kon het verlies niet verwerken. Het leidde tot een breuk. Lien, de moeder van Siebe, kon het niet langer aan om in dezelfde ruimte te zijn als haar schoonmoeder en verbrak alle contact. “Mag ik zeggen dat je op bepaalde momenten zowel je kind als je moeder kwijt was?”, vraagt Fatma in de aflevering. Dieter knikt. “Dat zij de oorzaak was, maakte die confrontatie te zwaar.” Ondanks de moeilijkheden besloot Dieter om het contact met zijn moeder niet te verbreken, maar het gezin was gebroken. De zus van Dieter weigerde om haar kindje nog bij haar moeder achter te laten, en toen Dieter en Lien een nieuw kindje kregen, mocht Martine de baby pas na dertien maanden voor het eerst in haar armen sluiten. “We konden het niet aan om haar met een baby te zien.”</p>
      <p>Het gezin probeert ondertussen verder te gaan met hun leven, maar de band wordt nooit meer volledig hersteld. “Ik hoop dat ze nog geluk kan vinden, maar haar ver­geven kan ik niet”, zegt Lien. Of Martine echt schuld heeft aan het jammerlijke ongeval, daar wil haar zoon niet op antwoorden. “Als ik ‘nee’ zou zeggen, zou ik me schuldig voelen ten opzichte van mijn zoon. Maar ik zeg ook geen ‘ja’”, klinkt het tegenstrijdig. Toch zijn ze blij dat ze stap voor stap weer contact hebben gezocht met de oma van Siebe. “Nu is het contact tussen ons weer goed.”</p>
      <p>‘Mij Overkomt Het Niet’, maandag om 20.40 uur op Eén.</p>
    </article>
  </body>
</html>