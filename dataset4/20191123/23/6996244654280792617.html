<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709593"/>
    <meta property="og:site_name" content="ישראל היום"/>
    <meta property="article:published_time" content="2019-11-23T23:26:55+00:00"/>
    <meta property="og:title" content="משחקי הכס בליכוד: ברקת מציע לבחור ממלא מקום עתידי לנתניהו"/>
    <meta property="og:description" content="הח&quot;כ מהליכוד קורא לקיים בחירות מיוחדות לתפקיד החדש • לדעתו המהלך יאפשר לנהל מו&quot;מ עם כחול לבן ולמנוע בחירותפוליטי"/>
  </head>
  <body>
    <article>
      <h1>משחקי הכס בליכוד: ברקת מציע לבחור ממלא מקום עתידי לנתניהו</h1>
      <h2>ראש עיריית ירושלים לשעבר קורא לקיים בחירות מיוחדות לתפקיד החדש • המטרה: למנוע פוטש במפלגה ולתכנן מראש את היום שאחרי • לדעתו המהלך יאפשר לנהל מו"מ עם כחול לבן ולמנוע בחירות נוספות</h2>
      <address><time datetime="2019-11-23T23:26:55+00:00">23 Nov 2019, 23:26</time> by <a rel="author" href="https://www.israelhayom.co.il/writer_articles?tid=328" target="_blank">יהודה שלזינגר</a></address>
      <p>אל הקלחת הפוליטית, המשפטית, <a href="https://www.israelhayom.co.il/article/709533">ודבריו הנחרצים של ח"כ גדעון סער,</a> יצטרף ח"כ ניר ברקת (הליכוד), בניסיון להרגיע את הרוחות ואולי גם למנוע בחירות נוספות: ברקת מציע לייסד תפקיד חדש במפלגה - ממלא מקום יו"ר הליכוד.</p>
      <p>הרעיון של ברקת קורא להעמיד את זהותו של ממלא המקום לבחירות בפריימריז מפלגתיים. בכך מבקש ברקת גם למנוע פוטש מצד בכירי הליכוד, וגם לתכנן - בהסכמה - את היום שאחרי נתניהו, למקרה שזה ייאלץ לצאת לנבצרות. בכך, לדעתו, יהיה אפשר לנהל משא ומתן עם כחול לבן ולמנוע בחירות נוספות. </p>
      <p>בהצעה כתובה, שיעביר היום ברקת לאנשי הליכוד, הוא כותב: "מתברר שיריבינו הפוליטיים לא מרפים. נודע לי כי חברים מבית חברו לחברי כנסת מהשמאל ומנסים לשדל חברי כנסת נוספים מטעם הליכוד ומהמחנה הלאומי להגיע ל־61 ח"כים שתומכים בהם לראשות הממשלה מטעם עצמם. ובכך, בעצם, להדיח את מנהיג התנועה הנבחר, תוך עקיפת מוסדות המפלגה וההליכים החוקתיים הקבועים בחוקת המפלגה ותוך התעלמות מוחלטת מרצון רוב חברי המפלגה".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FGideonSaarLikud%2Fvideos%2F2625727067506742%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>לדבריו, "אנו עדים לעתירה שתוגש בימים הקרובים וכן לפנייה ליועץ המשפטי לממשלה, בדרישה שיקבע כי ראש הממשלה ויו"ר הליכוד בנימין נתניהו מנוע מלכהן ואף מנוע מלנסות להקים ממשלה בעת הזו, מחמת כתב האישום..."</p>
      <p>ברקת אומר כי הוא שואב את יוזמתו מהפוליטיקה האמריקנית, שבה "נשיא וסגן נשיא פועלים יחדיו. יש להוסיף לחוקת הליכוד הגדרת תפקיד של ממלא מקום קבוע ליו"ר התנועה. ממלא מקום היו"ר ייבחר בפריימריז מקרב מתפקדי הליכוד, באופן זהה לבחירת יו"ר התנועה, יוצב במקום השני של הליכוד בכנסת ויכהן בתפקיד הבכיר בממשלה או בכנסת אחרי יו"ר התנועה.</p>
      <p>המ"מ יחליף את היו"ר בתקופה של נבצרות: אם ייבצר מיו"ר התנועה ומועמדה לראשות הממשלה לממש את תפקידיו ו/או יימנע מיו"ר המפלגה לכהן כראש הממשלה ו/או להרכיב ממשלה מטעם התנועה, יהיה ממלא מקום יו"ר התנועה בעל מלוא הסמכויות והתפקידים המוקנים ליו"ר. אם יידרשו בחירות ליו"ר התנועה, יש לקיים בחירות במקביל גם למ"מ".</p>
    </article>
  </body>
</html>