<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-11fd13cbc9a9e61027.htm"/>
    <meta property="og:site_name" content="mako"/>
    <meta property="article:published_time" content="2019-11-23T23:50:00+00:00"/>
    <meta property="og:title" content="הרבנים אישרו: אם נתניהו יתפטר - ליצמן יכהן כשר הבריאות"/>
    <meta property="og:description" content="חברי מועצת גדולי התורה אישרו כי במקרה שנתניהו יתפטר מתפקידו כשר הבריאות – סגן השר ליצמן יוכל להתמנות במקומו. ההחלטה מגיעה על רקע הודעתו של היועמ&quot;ש על הגשת כתב אישום נגד ראש הממשלה, ודרישת כחול לבן שנתניהו יתפטר"/>
  </head>
  <body>
    <article>
      <h1>הרבנים אישרו: אם נתניהו יתפטר - ליצמן יכהן כשר הבריאות</h1>
      <h2>חברי מועצת גדולי התורה אישרו כי במקרה שנתניהו יתפטר מתפקידו כשר הבריאות – סגן השר ליצמן יוכל להתמנות במקומו. ההחלטה מגיעה על רקע הודעתו של היועמ"ש על הגשת כתב אישום נגד ראש הממשלה, ודרישת כחול לבן שנתניהו יתפטר מכל תפקידיו כשר</h2>
      <address><time datetime="2019-11-23T23:50:00+00:00">23 Nov 2019, 23:50</time> by <a rel="author">דפנה ליאל</a></address>
      <p>בתום דיונים רבים ברשימת יהדות התורה, חברי מועצת גדולי התורה אישרו הלילה (בין שבת לראשון) כי במקרה שראש הממשלה בנימין נתניהו יתפטר מתפקיד שר הבריאות – סגן השר <a href="https://www.mako.co.il/Tagit/%D7%99%D7%A2%D7%A7%D7%91+%D7%9C%D7%99%D7%A6%D7%9E%D7%9F%20?partner=gtags">יעקב ליצמן</a> יוכל להתמנות במקומו.</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>השיחות החלו לאחר החלטת היועמ"ש אביחי מנדלבליט להגיש כתב אישום נגד נתניהו, כשברקע גם הדרישה לכך שראש הממשלה יתפטר מכל תפקידיו כשר בממשלה. הרבנים אישרו את המינוי לאור העובדה שמדובר בממשלת מעבר, וכן מאחר שליצמן היה צריך להתפטר מתפקידו כסגן שר הבריאות אם היה מחליט שלא לכהן כשר.</p>
      <p>סיעת כחול לבן פנתה שלשום לנתניהו ולמנדלבליט, בדרישה כי ראש הממשלה יתפטר באופן מיידי מכל תפקידיו כשר בממשלה , בעקבות ההחלטה להגיש נגדו כתב אישום. הדרישה של כחול לבן הופנתה נגד ארבעת התיקים בהם מחזיק נתניהו - הבריאות, הרווחה, התפוצות והחקלאות. </p>
      <p>בפנייה של סיעת כחול לבן באמצעות עורכי הדין נכתב: "על פי החלטות בית המשפט העליון בשבתו כבג"ץ, שר המוגש כנגדו כתב אישום לא יוכל להמשיך ולכהן בתפקידו ולפיכך חלה עליך חובה לסיים לאלתר את תפקידיך השונים כשר בממשלת ישראל".</p>
      <figure>
        <iframe data-src="https://twitter.com/Kachollavan19/status/1197814370421661697?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> עוד תקפו בסיעה בראשות בני גנץ: "במצב האנומאלי שנוצר, מצופה שתודיע לאלתר על סיום כלל תפקידיך השונים כשרים. ככל שלא תיעתר פנייה זו באופן מיידי, חובה על היועץ המשפטי לממשלה להורות למר נתניהו להתפטר מתפקידיו הנוספים וזאת באופן מיידי". עורכי הדין של כחול לבן ציינו כי אם נתניהו לא יתפטר, "ייאלצו מרשינו לנקוט בכל האמצעים העומדים לרשותם לרבות פנייה לבית המשפט העליון בשבתו כבג"ץ". עוד ציינו כי מדובר בכתב אישום חמור.</p>
      <p> </p>
      <p>ליצמן כיהן כשר הבריאות מספטמבר 2015 ועד להתפטרותו מהממשלה בנובמבר 2017, בשל עבודות רכבת ישראל בשבת. בראשית 2018 חזר ליצמן לתפקיד סגן שר הבריאות, לאחר שאישרה הכנסת תיקון לחוק יסוד: הממשלה המאפשר כהונה כסגן שר, כאשר מי שממלא פורמלית את תפקיד השר הוא ראש הממשלה.</p>
    </article>
  </body>
</html>