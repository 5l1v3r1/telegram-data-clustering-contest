<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-dnipri-vikrili-konvertcentr-cherez-yakiy-shchomisyacya-prohodilo-mayzhe-30-mln-grn-641992.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T23:22:23+00:00"/>
    <meta property="og:title" content="У Дніпрі викрили конвертцентр, через який щомісяця проходило майже 30 млн грн"/>
    <meta property="og:description" content="В офісних приміщеннях конвертцентру вилучили валюту в сумі понад 1 млн грн"/>
  </head>
  <body>
    <article>
      <h1>У Дніпрі викрили конвертцентр, через який щомісяця проходило майже 30 млн грн</h1>
      <address>
        <time datetime="2019-11-23T23:22:23+00:00">23 Nov 2019, 23:22</time>
      </address>
      <h4>В офісних приміщеннях конвертцентру вилучили валюту в сумі понад 1 млн грн</h4>
      <p>СБУ затримала у Дніпрі організатора конвертаційного центру, який щомісяця виводив у тінь майже 30 мільйонів гривень.</p>
      <p>Про це інформує <a href="https://ssu.gov.ua/ua/news/1/category/2/view/6751#.BbLVdFeR.dpbs">пресслужба</a> СБУ.</p>
      <p>«Оперативники спецслужби встановили, що організатори конвертаційного центру надавали замовникам «послуги» із переведення коштів у готівку через здійснення фіктивних фінансово-господарських операцій. Конвертцентр також забезпечував штучну мінімізацію податкових платежів до бюджету», - йдеться у повідомленні.</p>
      <p>Зазначається, що нелегальний бізнес щомісяця виводив у тінь майже 30 мільйонів гривень. Серед клієнтів зловмисників було понад 20 комерційних структур реального сектору економіки, а також кілька державних та комунальних підприємств регіону.</p>
      <p>Під час слідчих дій один з організаторів конвертцентру вчинив опір та спробував утекти на авто. При цьому він встиг пошкодити майже десять приватних машин, а відтак погрожував оперативникам неіснуючими зв’язками у правоохоронних органах.</p>
      <p>У машині зловмисника співробітники СБУ виявили понад 2,1 млн грн, отриманих від протиправної діяльності.</p>
      <p>В офісних приміщеннях конвертцентру вилучили валюту в сумі понад 1 млн грн, документацію та печатки, які підтверджують організацію оборудок.</p>
      <p>Слідство триває.</p>
      <related>
        <a href="https://glavcom.ua/country/politics/rotenberg-i-zemlja-v-krimu-zhurnalisti-vikrili-pomichnika-prezidenta-jermaka-u-zv-jazkah-z-odioznim-putinskim-oligarhom-rozsliduvannja-641958.html"/>
        <a href="https://glavcom.ua/economics/finances/ukrajina-za-tempami-didzhitalizatsiji-viperedit-japoniju-ta-singapur-ministr-tsifrovoji-transformatsiji-fedorov-641939.html"/>
        <a href="https://glavcom.ua/news/u-dnipri-choloviki-v-balaklavah-uvirvalisya-do-primishchennya-gromadskoji-organizaciji-i-pobili-aktivistiv-641867.html"/>
      </related>
    </article>
  </body>
</html>