<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200990/%D8%A7%D9%85%DB%8C%D8%AF%D9%87%D8%A7-%D9%88-%D8%A2%D8%B1%D8%B2%D9%88%D9%87%D8%A7%DB%8C-%D8%AC%D9%86%DA%AF%D9%84-%D9%87%D8%A7%DB%8C-%D8%AC%D9%87%D8%A7%D9%86%DB%8C-%D9%87%DB%8C%D8%B1%DA%A9%D8%A7%D9%86%DB%8C-%D8%AF%D8%B1-%DA%AF%D8%B1%D9%88-%DB%8C%DA%A9-%D8%AA%D8%B5%D9%85%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T23:51:00+00:00"/>
    <meta property="og:title" content="امیدها و آرزوهای جنگل‌های جهانی هیرکانی در گرو یک تصمیم"/>
    <meta property="og:description" content="درحالی‌که تنها حدود چهار ماه از ثبت جهانی جنگل‌های هیرکانی می‌گذرد، زمزمه‌های نصب تله کابین در آن به گوش می‌رسد که می‌تواند تهدیدی برای این منطقه و ثبت جهانی آن باشد. مدیر کل منابع طبیعی و آبخیزداری گلستان می‌گوید که این موضوع درحال حاضر در شورای عالی معماری و شهرسازی در دست بررسی است."/>
  </head>
  <body>
    <article>
      <h1>امیدها و آرزوهای جنگل‌های جهانی هیرکانی در گرو یک تصمیم</h1>
      <address><time datetime="2019-11-23T23:51:00+00:00">23 Nov 2019, 23:51</time> by <a rel="author">مهشاد کریمی</a></address>
      <p>درحالی‌که تنها حدود چهار ماه از ثبت جهانی جنگل‌های هیرکانی می‌گذرد، زمزمه‌های نصب تله کابین در آن به گوش می‌رسد که می‌تواند تهدیدی برای این منطقه و ثبت جهانی آن باشد. مدیر کل منابع طبیعی و آبخیزداری گلستان می‌گوید که این موضوع درحال حاضر در شورای عالی معماری و شهرسازی در دست بررسی است.</p>
      <p><b>به گزارش ایسنا،</b> تابستان امسال ۳۱۰ هزار هکتار از جنگل‌های هیرکانی پس از ۱۳ سال انتظار ثبت جهانی شد. این جنگل‌ها که قدمتی بیش از ۴۰ میلیون سال دارند یکی از ارزشمندترین جنگل‌های جهان از نظر پوشش گیاهی و جانوری محسوب می‌شوند همچنین بیش از ۹۰ درصد جنگل‌های هیرکانی - حدود دو میلیون هکتار از آن - در کشور ما واقع شده است و حدود ۲۰ هزار هکتار از آن‌ها نیز در جمهوری آذربایجان قرار دارد.</p>
      <p>پس از ثبت جهانی جنگل‌های هیرکانی حداقل انتظاری که از دستگاه‌های مسئول از جمله منابع طبیعی، سازمان حفاظت محیط زیست و سازمان میراث فرهنگی می‌رفت این بود که با استفاده از کمک‌های بین‌المللی، حفاظت از این منطقه که عنوان میراث جهانی کره زمین را یدک می‌کشد تقویت کنند و اجازه دست درازی سودجیان به آن را ندهند اما بر خلاف انتظارها آبان ماه امسال و تنها پس از گذشت چهار ماه از ثبت جهانی جنگل‌های هیرکانی زمزمه‌های نصب تله‌کابین در آن به گوش رسید.</p>
      <p>داستان از این قرار است که بخشی از جنگل‌های ثبت شده هیرکانی در «پارک جنگلی کبودوال» در علی آباد کتول واقع شده‌اند. از سال ۹۲ قرار بود که طرحی در قالب پارک جنگلی در منطقه «کبودوال» اجرا شود که همان زمان شورای عالی جنگل‌ با کلیت آن طرح موافقت کرده بود. طی همان سال‌ها نیز مطالعات نصب تله‌کابین در این منطقه آغاز شد و سازمان جنگل‌ها، اداره کل میراث فرهنگی و سازمان حفاظت محیط زیست نیز مجوز این اقدام را صادر کرده بودند اما حالا که جنگل‌های هیرکانی پس از ۱۳ سال انتظار ثبت جهانی شده‌اند، نصب تله‌کابین می‌تواند تهدیدی جدی برای آن باشد و حتی به گفته کامران پورمقدم - رییس شورای عالی جنگل - این اقدام می‌تواند شاخص‌های ثبت جهانی هیرکانی را با مشکل مواجه کند.</p>
      <p>هر چند که رییس شورای عالی جنگل پیش از این به ایسنا گفته بود که تله‌کابین قرار است در زون ضربه‌گیر جنگل‌های ثبت شده هیرکانی نصب شود اما بر اساس نامه دستگاه‌های مسئول از جمله منابع طبیعی، میراث فرهنگی و محیط زیست به استانداری گلستان، ۹ دکل از ۲۴ دکل تله‌کابین در زون اصلی جنگل‌های هیرکانی قرار دارد اما به هر حال پورمقدم تاکید کرده است که سازمان جنگل‌ها و شورای عالی جنگل به هیچ عنوان از طرحی که به ثبت جهانی جنگل‌های هیرکانی آسیب وارد کند، حمایت نخواهد کرد.</p>
      <p>در حال حاضر طرح نصب تله‌کابین در جنگل‌های ثبت جهانی شده هیرکانی در مرحله شورای عالی معماری و شهرسازی قرار دارد.  ابوطالب قزلسفلو - مدیر کل منابع طبیعی و آبخیزداری گلستان - در گفت و گو با ایسنا می‌گوید که در شورای عالی معماری و شهرسازی نمایندگان دستگاه‌های مختلفی از جمله منابع طبیعی، محیط زیست، میراث فرهنگی، وزارت راه و شهرسازی و... حضور دارند و تصمیم‌گیری درباره نصب یا عدم نصب تله‌کابین در این محدوده بر عهده این شورا است.</p>
      <p>به گفته وی شورای عالی معماری و شهرسازی در جلسه بعدی خود که هنوز تاریخ آن مشخص نیست این موضوع را بررسی خواهد کرد و هر تصمیمی که در این شورا گرفته شود اجرا خواهد شد.</p>
      <p>حال باید منتظر ماند و دید که تصمیم شورای عالی معماری و شهرسازی درباره نصب تله‌کابین چه سرنوشتی را برای جنگل‌های هیرکانی رقم می‌زند؟</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98081810369/%D9%86%D8%B5%D8%A8-%D8%AA%D9%84%D9%87-%DA%A9%D8%A7%D8%A8%DB%8C%D9%86-%D8%AC%D9%86%DA%AF%D9%84-%D9%87%DB%8C%D8%B1%DA%A9%D8%A7%D9%86%DB%8C-%D8%B1%D8%A7-%D8%A7%D8%B2-%D9%84%DB%8C%D8%B3%D8%AA-%D9%85%DB%8C%D8%B1%D8%A7%D8%AB-%D8%AC%D9%87%D8%A7%D9%86%DB%8C-%D8%AE%D8%A7%D8%B1%D8%AC-%D9%85%DB%8C-%DA%A9%D9%86%D8%AF"/>
        <a href="https://www.isna.ir/news/98041407169/%D8%B7%D9%84%D8%B3%D9%85-%DB%B1%DB%B3-%D8%B3%D8%A7%D9%84%D9%87-%DB%8C-%D8%A7%DB%8C%D9%86-%D8%AC%D9%86%DA%AF%D9%84-%D8%B4%DA%A9%D8%B3%D8%AA"/>
        <a href="https://www.isna.ir/news/98041607907/%DB%B3%DB%B1%DB%B0-%D9%87%D8%B2%D8%A7%D8%B1-%D9%87%DA%A9%D8%AA%D8%A7%D8%B1-%D8%A7%D8%B2-%D8%AC%D9%86%DA%AF%D9%84-%D9%87%D8%A7%DB%8C-%D9%87%DB%8C%D8%B1%DA%A9%D8%A7%D9%86%DB%8C-%D8%AB%D8%A8%D8%AA-%D8%AC%D9%87%D8%A7%D9%86%DB%8C-%D8%B4%D8%AF"/>
      </related>
    </article>
  </body>
</html>