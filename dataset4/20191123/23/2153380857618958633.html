<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/politiki/metanasteytiko-einai-basiko-problima-poy-apasholei-toys-polites-i-oikonomia-kai-i-anergia"/>
    <meta property="og:site_name" content="The Pressroom"/>
    <meta property="article:published_time" content="2019-11-23T23:53:38+00:00"/>
    <meta property="og:title" content="Το μεταναστευτικό είναι το βασικό πρόβλημα που απασχολεί τους πολίτες - Η οικονομία και η ανεργία ακολουθούν (ΒΙΝΤΕΟ)"/>
    <meta property="og:description" content="Το μεταναστευτικό είναι το θέμα που απασχολεί πλέον περισσότερο τους πολίτες -και πρέπει η κυβέρνηση να λύσει- ακόμα και από την οικονομία και την ανεργία, που έχουν περάσει στην δεύτερη και στην τρίτη θέση της λίστας αντίστοιχα. Στα υπόλοιπα θέματα η υπεροχή της ΝΔ και του Κυριάκου Μητσοτάκη είναι ξεκάθαρη, ενώ οι πολίτες είναι αισίοδοξοι ότι οι οικονομικές συνθήκες θα βελτιωθούν στο άμεσο μέλλον και ότι η χώρα κινείται προς τη σωστή κατεύθυνση."/>
  </head>
  <body>
    <article>
      <h1>Το μεταναστευτικό είναι το βασικό πρόβλημα που απασχολεί τους πολίτες - Η οικονομία και η ανεργία ακολουθούν (ΒΙΝΤΕΟ)</h1>
      <address>
        <time datetime="2019-11-23T23:53:38+00:00">23 Nov 2019, 23:53</time>
      </address>
      <p>
        <b>Το μεταναστευτικό είναι το θέμα που απασχολεί πλέον περισσότερο τους πολίτες -και πρέπει η κυβέρνηση να λύσει- ακόμα και από την οικονομία και την ανεργία, που έχουν περάσει στην δεύτερη και στην τρίτη θέση της λίστας αντίστοιχα.</b>
      </p>
      <figure>
        <img src="https://www.thepressroom.gr/sites/default/files/inline-images/%CE%9A%CE%B1%CF%84%CE%B1%CE%B3%CF%81%CE%B1%CF%86%CE%AE_138.PNG"/>
      </figure>
      <p>Στα υπόλοιπα θέματα η υπεροχή της ΝΔ και του Κυριάκου Μητσοτάκη είναι ξεκάθαρη, ενώ οι πολίτες είναι αισίοδοξοι ότι οι οικονομικές συνθήκες θα βελτιωθούν στο άμεσο μέλλον και ότι η χώρα κινείται προς τη σωστή κατεύθυνση.</p>
      <p>Σύμφωνα με τα στοιχεία της Metron Analysis σε δημοσκόπηση για την εφημερίδα «Βήμα της Κυριακής», η διαφορά, μεταξύ ΝΔ και ΣΥΡΙΖΑ, κυμαίνεται σε ποσοστά άνω των 15 μονάδων (16,3 μονάδες).</p>
      <figure>
        <img src="https://www.thepressroom.gr/sites/default/files/inline-images/dimoskopisi-prothesi.png"/>
      </figure>
      <p>Ο Κυριάκος Μητσοτάκης συνεχίζει να έχει ξεκάθαρη υπεροχή καθώς εμφανίζεται ως ο δημοφιλέστερος πολιτικός αρχηγός με ποσοστό θετικής αποδοχής 64%, ενώ ο Αλέξης Τσίπρας βρίσκεται στην τρίτη θέση με 38% και η Φώφη Γεννηματά στη δεύτερη, με 39%.</p>
      <p>Το 64% των πολιτών θεωρεί επιτυχημένο τον τρόπο με τον οποίο ασκεί τα καθήκοντά του ο πρωθυπουργός, ενώ ο κ. Τσίπρας συγκεντρώνει 25% θετικών γνωμών ως αρχηγός της αξιωματικής αντιπολίτευσης.</p>
      <p>Ο Κυριάκος Μητσοτάκης εμφανίζεται ως καταλληλότερος για πρωθυπουργός με ποσοστό 45%, έναντι του 16% που επέλεξε τον κ. Τσίπρα.</p>
      <p>Οσον αφορά στην πρόθεση ψήφου, η διαφορά της ΝΔ από τον ΣΥΡΙΖΑ βρίσκεται στις 16,3 μονάδες, με ποσοστά 37,6% (ελαφρώς μειωμένο από το 38,5% του Οκτωβρίου) έναντι 21,3% αντιστοίχως.</p>
      <p>Τέλος το 41% της κοινής γνώμης πιστεύει ότι οι οικονομικές συνθήκες θα βελτιωθούν τους επόμενους μήνες και το 53% ότι η χώρα κινείται προς τη σωστή κατεύθυνση.</p>
      <figure>
        <iframe src="https://www.youtube.com/embed/jY2EfBd4OiI" width="854" height="480" data-service="Youtube" scrolling="no"/>
      </figure>
    </article>
  </body>
</html>