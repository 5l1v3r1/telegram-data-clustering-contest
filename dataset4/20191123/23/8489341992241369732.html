<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806911/%D8%A7%D8%B5%D9%86%D8%A7%D9%81-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%AA%D8%B9%DB%8C%DB%8C%D9%86-%D8%AA%DA%A9%D9%84%DB%8C%D9%81-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D9%88%D8%A7%D9%86%D8%AA%E2%80%8C%D8%A8%D8%A7%D8%B1%E2%80%8C%D9%87%D8%A7-%D8%A7%D8%B2-%D8%B3%D9%88%DB%8C-%D9%88%D8%B2%D8%A7%D8%B1%D8%AA-%D8%B5%D9%86%D8%B9%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T23:17:00+00:00"/>
    <meta property="og:title" content="اصناف در انتظار تعیین تکلیف سهمیه بنزین وانت‌بار‌ها از سوی وزارت صنعت"/>
    <meta property="og:description" content="رئیس اتاق اصناف تهران از ارائه درخواست اصناف به وزارت صنعت برای تعیین سهمیه بنزین به جای واریز پول برای جبران هزینه ناشی از افزایش قیمت بنزین وانت‌بار‌های حمل کالا خبر داد و گفت: تخلفات اصناف افزایش نیافته است."/>
  </head>
  <body>
    <article>
      <h1>اصناف در انتظار تعیین تکلیف سهمیه بنزین وانت‌بار‌ها از سوی وزارت صنعت</h1>
      <h2>رئیس اتاق اصناف تهران از ارائه درخواست اصناف به وزارت صنعت برای تعیین سهمیه بنزین به جای واریز پول برای جبران هزینه ناشی از افزایش قیمت بنزین وانت‌بار‌های حمل کالا خبر داد و گفت: تخلفات اصناف افزایش نیافته است.</h2>
      <address>
        <time datetime="2019-11-23T23:17:00+00:00">23 Nov 2019, 23:17</time>
      </address>
      <p>به گزارش گروه اقتصادی <a href="https://snn.ir/">خبرگزاری دانشجو</a>، قاسم نوده فرهانی در خصوص رصد و پایش اصناف برای جلوگیری از افزایش قیمت‌ها، اظهار داشت: با توجه به اینکه تنظیم بازار کشوری بوده و در همه بخش‌ها انجام می‌شود، بازرسی‌ها و کنترل بازار توسط اصناف نیز افزایش یافته و تنها کالاهایی که حمل و نقل آن از طریق خودروهای بنزینی انجام می شود با افزایش اندک قیمت روبه‌رو شده است.</p>
      <p>وی در خصوص میزان این افزایش قیمت، گفت: بر اساس گفته ها و بررسی اقتصاددانان، حدود 4 درصد قیمت کالاهایی که حمل و نقل آنها با وسایل نقلیه بنزینی انجام می‌شود، افزایش یافته است. زیرا برای مثال هزینه حمل یک نیسان از شمال به تهران از 200 هزار تومان به 350 تا 400 هزار تومان افزایش یافته است و این موضوع قطعا بر روی قیمت آن کالا اثر گذار است.</p>
      <p>رئیس اتاق اصناف تهران گفت‌: قرار بود برای وسایل نقلیه بنزینی وانت‌های حمل و نقل میوه و کالا هزینه‌ای برای جبران افزایش قیمت‌ها واریز شود، اما اصناف از وزارت صنعت درخواست کردند برای عملکرد بهتر و کاهش هزینه تمام شده، به جای واریز پول، معادل آن برای رانندگان وانت‌بارها بنزین در نظر گرفته شود. این موضوع مطرح شده و در حال حاضر منتظر تعیین تکلیف آن از سوی وزارت خانه هستیم.</p>
      <p>نوده فرهانی در ادامه در خصوص میزان تخلفات انجام شده طی هفته اخیر، خاطر نشان کرد:‌ تخلف که وجود داشته ولی با توجه به کنترل‌ها و رصدی که در بازار انجام می‌شود، میزان تخلفات اصناف افزایش نیافته و حتی کمتر نیز شده است.</p>
    </article>
  </body>
</html>