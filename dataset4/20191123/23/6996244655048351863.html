<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709599?utm_source=ALL&amp;utm_medium=share&amp;utm_campaign=IHNewApp"/>
    <meta property="og:site_name" content="ישראל היום"/>
    <meta property="article:published_time" content="2019-11-23T23:42:29+00:00"/>
    <meta property="og:title" content="צניחה חדה בהתחלות הבנייה ביהודה ושומרון"/>
    <meta property="og:description" content="במחצית הראשונה של השנה נבנו רק 827 דירות - ירידה של 27 אחוזים ביחס לאשתקד • &quot;צמצום משמעותי בהיצע הקרקע&quot; כלכלה"/>
  </head>
  <body>
    <article>
      <h1>צניחה חדה בהתחלות הבנייה ביהודה ושומרון</h1>
      <h2>במחצית הראשונה של השנה נבנו רק 827 דירות • מדובר בירידה של 27% ביחס לאשתקד • מנכ"ל משהב: "מקור הצניחה בצמצום משמעותי בהיצע הקרקע ביו"ש"</h2>
      <address><time datetime="2019-11-23T23:42:29+00:00">23 Nov 2019, 23:42</time> by <a rel="author" href="https://www.israelhayom.co.il/writer_articles?tid=312" target="_blank">היאלי יעקבי־הנדלסמן</a></address>
      <p>ניתוח של נתוני הלמ"ס על <a href="https://www.israelhayom.co.il/article/684575">התחלות בנייה ביהודה ושומרון</a> מצביע על צניחה במחצית השנייה של 2019, עם בנייתן של 827 דירות בלבד.</p>
      <p>בחישוב שנתי מדובר בצניחה של 27%, לעומת 2,279 דירות שנבנו בשנת 2018. בסך הכל נבנו בעשור האחרון 19,634 <a href="https://www.israelhayom.co.il/article/668017">דירות חדשות</a>. מהנתונים שהתפרסמו עולה כי שנת 2016 היתה שנת שיא בבנייה ביהודה ושומרון עם בנייה של 3,211 דירות, ובשנת 2017 נבנו 1,697 דירות. </p>
      <p>מבדיקה של מאפייני הבנייה עולה כי בעשור האחרון כל דירה שנייה שנבנתה ביו"ש היא צמודת קרקע, ואין כלל בנייה של בניינים עם יותר מעשר קומות.  </p>
      <p>התפלגות הבנייה לפי יישובים מראה כי 60% מהבנייה בעשור האחרון נעשתה ביישובים קטנים של עד 10,000 תושבים, שם נבנו 11,628 דירות. שאר הבנייה נעשתה בערים גדולות יותר, והמובילות בבנייה הן: מודיעין עילית עם 2,310 דירות, ביתר עילית עם 1,906 דירות, אריאל עם 1,718 דירות, גבעת זאב עם 1,283 דירות ומעלה אדומים עם 732 דירות.</p>
      <p>לדברי דרור אוהב ציון, מנכ"ל ובעלים של חברת דרא שיווק נדל"ן, המשווקת שמונה פרויקטים ביהודה ושומרון, "הצניחה בהתחלות הבנייה היא פועל יוצא של מיעוט במכרזי קרקע שיצאו בשנתיים האחרונות בערים וביישובים הגדולים ביהודה ושומרון דוגמת אריאל, מעלה אדומים ואפרת. העובדה שחצי מסך הדירות שנבנו הן של צמודי קרקע אינה מפתיעה. יהודה ושומרון מאופיינים בריבוי יישובים קהילתיים קטנים, המושכים אליהם משפרי דיור המבקשים איכות חיים במחיר אפשרי.</p>
      <p>יהודה ושומרון מציעים בתים צמודי קרקע במחירים של 2.2-1.8 מיליון שקלים, מה שמושך רכישה על בסיס כלכלי למשפרי דיור מהערים הגדולות, ללא קשר להתיישבות על בסיס אידיאולוגי". אוהב ציון מציין כדוגמה את היישוב נילי, הממוקם עשר דקות נסיעה ממודיעין. לדבריו, "אנחנו משווקים בנילי קוטג' דו־משפחתי בשטח של 140 מ"ר בנוי עם גינה ב־2.040 מיליון שקלים, שזה פחות ממחירה של דירת 4 חדרים במודיעין". </p>
      <p>עזרא ערוסי, מנכ"ל חברת משהב, הבונה ביהודה ושומרון: "הצניחה בהתחלות הבנייה נובעת מהעובדה שהיצע הקרקעות הצטמצם משמעותית ביישובים ביהודה ושומרון. שנת 2016 היתה שנת שיא בבנייה, נבנו ביהודה ושומרון אלפי דירות חדשות. עקב כךלא נותרו קרקעות רבות לבנות עליהן. זו הסיבה שמשנת 2016 החלה צניחה משמעותית בבנייה. רוב היישובים ביהודה ושומרון הם יישובים קטנים־בינוניים, שאין בהם מסות של קרקעות. לכן אפשר לראות זליגה של רוכשים לכיוון יישובים גדולים". </p>
    </article>
  </body>
</html>