<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/23/842805"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T23:56:00+00:00"/>
    <meta property="og:title" content="মহেশখালীতে ৯৬ জলদস্যুর আত্মসমর্পণ, অস্ত্র জমা"/>
    <meta property="og:description" content="কক্সবাজারের মহেশখালীতে গতকাল শনিবার ১২টি সন্ত্রাসী বাহিনীর ৯৬ জন জলদস্যু আত্মসমর্পণ করেছেন। একই সঙ্গে তাঁরা স্বরাষ্ট্রমন্ত্রীর হাতে তাঁদের কাছে থাকা অস্ত্র তুলে দেন। এ সময় পুলিশপ্রধান তাঁদের প্রত্যেকের হাতে ৫০ হাজার টাকা ও একটি রজনীগন্ধার স্টিক তুলে দেন। স্বাভাবিক জীবনে ফেরার আশায় একযোগে আত্মসমর্পণ করেন ১২টি সন্ত্রাসী বাহিনীর ৯৬ জন জলদস্যু ও অস্ত্রের কারিগর। এ সময় তাঁরা দেশি-বিদেশি বিভিন্ন ব্র্যান্ডের ১৫৫টি আগ্নেয়াস্ত্র, ২৮৪ রাউন্ড গুলি, অস্ত্র তৈরির সরঞ্জামসহ বিভিন্ন যন্ত্র জমা দেন। তাঁরা সবাই জেলার মহেশখালী, কুতুবদিয়া, চকরিয়া, পেকুয়ার জলদস্যু ও অস্ত্রের কারিগর। তাঁদের মধ্যে রয়েছেন শীর্ষস্থানীয় ১২ জন অস্ত্র তৈরির কারিগর।   গতকাল শনিবার সকাল ১১টায় মহেশখালীর কালারমারছড়া ইউনিয়ন পরিষদ মাঠে স্বরাষ্ট্রমন্ত্রী আসাদুজ্জামান খান কামালের হাতে অস্ত্র তুলে দিয়ে তাঁরা আত্মসমর্পণ করেন। একই সঙ্গে কৃতকর্মের জন্য অনুতপ্ত হয়ে পরিবার-পরিজন নিয়ে স্বাভাবিক জীবনে ফেরার শপথ নেন। এ সময় প্রধানমন্ত্রীর পক্ষ থেকে প্রত্যেকের হাতে ৫০ হাজার টাকা ও ফুল তুলে দেওয়া হয়। পরবর্তী সময়ে এঁদের প্রত্যেককে আরো ৫০ হাজার টাকা দেওয়া হবে। ২০১৮ সালের ২০…"/>
  </head>
  <body>
    <article>
      <h1>মহেশখালীতে ৯৬ জলদস্যুর আত্মসমর্পণ, অস্ত্র জমা</h1>
      <address><time datetime="2019-11-23T23:56:00+00:00">23 Nov 2019, 23:56</time> by <a rel="author">বিশেষ প্রতিনিধি, কক্সবাজার ও চকরিয়া প্রতিনিধি</a></address>
      <p>কক্সবাজারের মহেশখালীতে গতকাল শনিবার ১২টি সন্ত্রাসী বাহিনীর ৯৬ জন জলদস্যু আত্মসমর্পণ করেছেন। একই সঙ্গে তাঁরা স্বরাষ্ট্রমন্ত্রীর হাতে তাঁদের কাছে থাকা অস্ত্র তুলে দেন। এ সময় পুলিশপ্রধান তাঁদের প্রত্যেকের হাতে ৫০ হাজার টাকা ও একটি রজনীগন্ধার স্টিক তুলে দেন। স্বাভাবিক জীবনে ফেরার আশায় একযোগে আত্মসমর্পণ করেন ১২টি সন্ত্রাসী বাহিনীর ৯৬ জন জলদস্যু ও অস্ত্রের কারিগর। এ সময় তাঁরা দেশি-বিদেশি বিভিন্ন ব্র্যান্ডের ১৫৫টি আগ্নেয়াস্ত্র, ২৮৪ রাউন্ড গুলি, অস্ত্র তৈরির সরঞ্জামসহ বিভিন্ন যন্ত্র জমা দেন। তাঁরা সবাই জেলার মহেশখালী, কুতুবদিয়া, চকরিয়া, পেকুয়ার জলদস্যু ও অস্ত্রের কারিগর। তাঁদের মধ্যে রয়েছেন শীর্ষস্থানীয় ১২ জন অস্ত্র তৈরির কারিগর।  </p>
      <p>গতকাল শনিবার সকাল ১১টায় মহেশখালীর কালারমারছড়া ইউনিয়ন পরিষদ মাঠে স্বরাষ্ট্রমন্ত্রী আসাদুজ্জামান খান কামালের হাতে অস্ত্র তুলে দিয়ে তাঁরা আত্মসমর্পণ করেন। একই সঙ্গে কৃতকর্মের জন্য অনুতপ্ত হয়ে পরিবার-পরিজন নিয়ে স্বাভাবিক জীবনে ফেরার শপথ নেন। এ সময় প্রধানমন্ত্রীর পক্ষ থেকে প্রত্যেকের হাতে ৫০ হাজার টাকা ও ফুল তুলে দেওয়া হয়। পরবর্তী সময়ে এঁদের প্রত্যেককে আরো ৫০ হাজার টাকা দেওয়া হবে।</p>
      <p>২০১৮ সালের ২০ অক্টোবর র‍্যাবের মাধ্যমে মহেশখালী-কুতুবদিয়ার ৪৩ জন জলদস্যু আত্মসমর্পণের পরও ধরা-ছোঁয়ার বাইরে থেকে যান অনেক শীর্ষ জলদস্যু ও অস্ত্রের কারিগর। ফলে বিভিন্ন পাহাড় ও সাগর উপকূলে অভিযান বাড়ায় পুলিশ। এ পরিস্থিতিতে আত্মসমর্পণ করার আগ্রহ প্রকাশ করে গতকাল তাঁরা আত্মসমর্পণ করলেন।</p>
      <p>কক্সবাজারের পুলিশ সুপার এ বি এম মাসুদ হোসেনের সভাপতিত্বে আত্মসমর্পণ অনুষ্ঠানে প্রধান অতিথি ছিলেন স্বরাষ্ট্রমন্ত্রী আসাদুজ্জামান খান কামাল এমপি।</p>
      <p>স্বরাষ্ট্রমন্ত্রী বলেন, ‘আজকে যাঁরা আমাদের ডাকে সাড়া দিয়ে আত্মসমর্পণ করেছেন, তাঁদের প্রত্যেককে পুনর্বাসনের ব্যবস্থা করা হচ্ছে। তবে এই আত্মসমর্পণের নামে যদি কেউ আগের অবস্থায় ফিরে যান, তাহলে কঠোর পরিণতি ভোগ করতে হবে।’ </p>
      <p>আসাদুজ্জামান খান কামাল বলেন, ‘স্বাভাবিক জীবনে ফিরে আসার পর যদি আপনারা চান সরকারের পক্ষ থেকে সহযোগিতা করা হবে। অস্ত্রের কারিগররা ভালো অস্ত্র বানান। তাঁরা যদি চান ওয়ার্কশপ দিতে পারেন। সেখানে সরকার সহযোগিতা করবে। আর যাঁরা এখনো আত্মসমর্পণ করেননি, তাঁদের প্রতি বলছি, আমরা সবার  নাম-ঠিকানা পেয়ে গেছি। তাঁরা যদি স্বাভাবিক জীবনে ফিরে না আসেন, তাহলে কঠোর পরিণতি ভোগ করতে হবে।’</p>
      <p>অনুষ্ঠানে আরো বক্তব্য দেন পুলিশের আইজি ড. মোহাম্মদ জাবেদ পাটোয়ারী, কক্সবাজার-২ (মহেশখালী-কুতুবদিয়া) আসনের সংসদ সদস্য আশেক উল্লাহ রফিক, কক্সবাজার-১ (চকরিয়া-পেকুয়া) আসনের সংসদ সদস্য জাফর আলম, কক্সবাজার-৩ (সদর-রামু) আসনের সংসদ সদস্য সাইমুম সরওয়ার কমল, চট্টগ্রাম রেঞ্জ ডিআইজি খন্দকার গোলাম ফারুক, কক্সবাজারের ভারপ্রাপ্ত জেলা প্রশাসক আশরাফুল আফসার, জেলা পরিষদ চেয়ারম্যান মোস্তাক আহমদ চৌধুরী, জেলা আওয়ামী লীগ সভাপতি অ্যাডভোকেট সিরাজুল মোস্তফা ও সাধারণ সম্পাদক মেয়র মুজিবুর রহমান, কক্সবাজার জেলা কমিউনিটি পুলিশের সভাপতি অ্যাডভোকেট তোফায়েল আহমদ, আত্মসমর্পণকারী একটি বাহিনীর প্রধান সিরাজদৌলাহ চৌধুরী, কালারমারছড়া ইউনিয়ন পরিষদ চেয়ারম্যান তারেক বিন ওসমান শরীফ প্রমুখ। </p>
      <p><b>যেসব বাহিনী আত্মসমর্পণ করেছে</b><br/>আত্মসমর্পণকারী ১২ জলদস্যু বাহিনীর মধ্যে জলদস্যু ও অস্ত্রের কারিগর রয়েছেন। তাঁরা হলেন আইয়ুব বাহিনীর প্রধান আয়ুব, আবদুল করিম বদিয়া বাহিনী প্রধান আবদুল করিম বদিয়া, গুরা কালু বাহিনীর প্রধান মোহাম্মদ কালু, হামিদ বাহিনীর প্রধান আবদুল হামিদ, কালা জাহাঙ্গীর বাহিনীর প্রধান কালা জাহাঙ্গীর, জিয়া বাহিনীর প্রধান জিয়াউর রহমান, করিম বাহিনীর প্রধান মাহমুদুল করিম, সিরাজ বাহিনীর প্রধান সিরাজদৌলাহ চৌধুরী, স্বপন বাহিনীর প্রধান মান্না দে স্বপন, মিন্টু বাহিনীর প্রধান আবদুল্লাহ মিন্টু, অস্ত্রের কারিগর ৯ জনসহ ৯৬ জন জলদস্যু। জমা দেওয়া অস্ত্রের মধ্যে রয়েছে ১৩টি ৩০৩ রাইফেল, একটি দোলনা বন্দুক, ১৪১টি একনলা বন্দুক, ২৮টি ৩০৩ রাইফেলের গুলি, ২৫৫টি কার্তুজ ও অস্ত্র তৈরির বিভিন্ন সরঞ্জাম।</p>
      <p><b>আত্মসমর্পণকারী অন্য জলদস্যুরা </b><br/>আবু শামা, নূর মোহাম্মদ, মোহাম্মদ হাবিব, আমিরুল হক, মঈনুল উদ্দীন, নাছির, আবদুল খালেক, শহীদ উল্লাহ, গিয়াস উদ্দীন, মো. নেজাম, আজিজুল হক, এরফান, মোহাম্মদ উল্লাহ, মোহাম্মদ রফিক, রফিকুল ইসলাম, মো. মামুন, মোহাম্মদ জাফর, মোহাম্মদ রাসেল, খলিলুর রহমান, জালাল আহমদ, মোহাম্মদ শাহরিয়ার, গিয়াস উদ্দীন, মুজিবুর রহমান, জমির উদ্দীন, একরামুল হক, নেছার উদ্দীন, সেলিম উল্লাহ, জসিম উদ্দীন, আবুল কাসেম, সালামত উল্লাহ, মাহবুব আলম, জমির উদ্দীন, সরওয়ার কামাল, মো. জাফর আলম, সাগর উল্লাহ, মোহাম্মদ মানিক, আজিজুল হক, রুবেল, খোরশেদ, নাজিম উদ্দীন, সাদ্দাম হোসাইন, মোহাম্মদ বেলাল, আবদুল মালেক, জসিম উদ্দীন, মোহাম্মদ বশির, মো. সিরাজ, আবদু শুক্কুর, মোজাম্মেল হক, আবু বক্কর, মো. বাদশা, জাহাঙ্গীর আলম, রুবেল উদ্দীন, মান্না দে, রবিউল হক, মো. বেলাল, মো. নাছের, অস্ত্রের কারিগর জাফর আলম, মোকাদ্দেস, আবদুল হাকিম, মো. আমিন, আনছার উল্লাহ, আজিজুল হক, বোরহান উদ্দীন ও মো. কাউছার।</p>
    </article>
  </body>
</html>