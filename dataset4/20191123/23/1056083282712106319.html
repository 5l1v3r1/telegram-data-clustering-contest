<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200976/%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%AE%D9%88%D9%86%D8%B1%DB%8C%D8%B2%DB%8C-%D8%AF%D8%B1-%D9%85%D8%AF%D8%AA-%DB%B1%DB%B0-%D8%AB%D8%A7%D9%86%DB%8C%D9%87-%D8%A7%D9%85%DA%A9%D8%A7%D9%86-%D8%B3%D9%84%D9%88%D9%84-%D8%B3%D8%A7%D8%B2%DB%8C-%D8%AF%D8%B1-%D8%B2%D8%AE%D9%85-%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T23:19:00+00:00"/>
    <meta property="og:title" content="جلوگیری از خونریزی در مدت ۱۰ ثانیه/امکان سلول‌سازی در زخم‌های بستر و دیابت"/>
    <meta property="og:description" content="محققان کشور هیدروژل نانو پپتیدی شفافی را به جامعه سلامت معرفی کردند که در مدت ۱۰ ثانیه با ایجاد سدی در موضع زخم مانع از ادامه خونریزی می‌شود و علاوه بر آن به دلیل فراهم کردن امکان سلول‌سازی از این محصول دانش‌بنیان می‌توان برای بهبود زخم‌های دیابت و سوختگی بهره برد."/>
  </head>
  <body>
    <article>
      <h6 class="kicker">با دستاورد پژوهشگران داخلی محقق شد</h6>
      <h1>جلوگیری از خونریزی در مدت ۱۰ ثانیه/امکان سلول‌سازی در زخم‌های بستر و دیابت</h1>
      <address><time datetime="2019-11-23T23:19:00+00:00">23 Nov 2019, 23:19</time> by <a rel="author">رقیه‌السادات حسینی</a></address>
      <p>محققان کشور هیدروژل نانو پپتیدی شفافی را به جامعه سلامت معرفی کردند که در مدت ۱۰ ثانیه با ایجاد سدی در موضع زخم مانع از ادامه خونریزی می‌شود و علاوه بر آن به دلیل فراهم کردن امکان سلول‌سازی از این محصول دانش‌بنیان می‌توان برای بهبود زخم‌های دیابت و سوختگی بهره برد.</p>
      <p><b>منصوره سید کریمی، مجری طرح در گفت‌وگو با ایسنا</b>، خونریزی را یکی از چالش‌ها بعد از اعمال جراحی و در آندوسکوپی و عمل پولیکتومی دانست و گفت: استفاده از بند آورنده‌ پپتیدی مانع خونریزی بعد از عمل جراحی می‌شود؛ از این رو تاکنون انواع مختلفی از بند آورنده‌های خونریزی وارد بازار شده‌اند، اما اغلب آنها عوارض و مشکلاتی داشته‌اند.</p>
      <p>وی عملکرد نامطلوب و سرعت پایین بند آورندگی، تخریب بافت، ممانعت از رگ‌زایی، عدم تطابق با شکل زخم، خطر ایجاد لخته در خون، واکنش‌های آلرژیک و ماندگاری کوتاه را از چالش‌های بند آورنده‌های خون دانست و اظهار کرد: به منظور رفع این چالش‌ها مطالعاتی اجرایی کردیم و در آن بند آورنده پپتیدی زیست سازگاری تولید کردیم که علاوه بر سرعت بالا در توقف خونریزی، به صورت داربستی برای رشد و تکثیر سلول‌ها عمل کرده و موجب ترمیم بافت می‌شود.</p>
      <p>سید کریمی با بیان اینکه این محصول نقش ضد چسبندگی در حوزه تخصصی گوش، حلق و بینی دارد، ادامه داد: در صورتی که پس از جراحی، اندام‌ها و بافت‌ها به یکدیگر بچسبند، عملکرد طبیعی مختل و منجر به جراحی مجدد برای جداسازی بافت‌ها خواهد شد. پدیده چسبندگی در ۵۰ درصد از برداشتن و کوچک کردن شاخک‌های بینی و عمل سیتوپلاستی بینی مشاهده می‌شود و هیدروژل نانوپپتیدی به عنوان یک ماده ضد چسبندگی می‌تواند مورد استفاده قرار گیرد.</p>
      <p>مجری طرح با تاکید بر اینکه بندآورنده خونریزی تولید شده با مکانیزم پپتیدی عمل می‌کند، توضیح داد: این بند آورنده خونریزی در موضع خونریزی تشکیل هیدروژل می‌دهد. نحوه جلوگیری از خونریزی این محصول بر اساس مکانیزم "فیزیکی" است؛ به  این صورت که سدی در مقابل مویرگ‌ و رگ‌هایی که در حال خونریزی هستند، ایحاد می‌کند و مانع از خروج خون از محل آسیب‌دیدگی می‌شود.</p>
      <p>وی بند آورنده نانو پپتیدی تولیدشده را یک مایع شفاف حاوی نانو الیاف پپتیدی توصیف کرد و یادآور شد: این محلول پس از تماس با مایعات بدن مانند خون، به ژل تبدیل می‌شود. این قابلیت موجب می‌شود که جراح به خوبی نواحی پشتی ژل شفاف را ببیند.</p>
      <p>کریمی، امکان سلول‌سازی را از دیگر قابلیت‌های این محصول نام برد و اضافه کرد: داربستی که با استفاده از شبکه‌های پپتیدی ساخته می‌شود، موجب گیر افتادن پلاکت‌ها در این داربست می‌شود که این امر بازسازی سلول‌ها در این فضا و بهبود زخم را در پی دارد.</p>
      <p>به گفته وی، با استفاده از محلول پپتیدی نانو الیاف، در مدت ۱۰ ثانیه از خونریزی جلوگیری به عمل می‌آید.</p>
      <p>این محقق، کاربرد این محصول را در جراحی‌های داخلی، لاپاراسکوپی و آندوسکوپی دانست و افزود: از این محلول پپتیدی همچنین می‌توان برای درمان زخم‌های دیابت، بستر و سوختگی  استفاده کرد.</p>
      <p>وی با اشاره به کاربرد نانو فناوری در این طرح، یادآور شد: قطر نانو الیاف پپتیدی در این محلول در حد نانومتر است و این محلول در تماس با حفره زخم، تشکیل شبکه نانو الیافی می‌دهد.</p>
      <p>این محقق، قدرت بندآورندگی خونریزی سریع، پر کردن کامل زخم‌های نامنظم، سهولت در استفاده، جلوگیری از عفونت با استفاده از جذب آب اضافی و تشکیل هیدروژل، بازسازی سلول‌ها، ترمیم زخم و عدم ایجاد اسکار با ایجاد شبکه‌ای از نانو الیاف پپتیدی، قابلیت جذب کامل در بدن، شفافیت محلول و قابلیت مشاهده زخم و عامل ضد چسبندگی بافت‌های مختلف را از مزایای این محلول نانوپپتیدی نام برد.</p>
      <p>انتهای پیام</p>
    </article>
  </body>
</html>