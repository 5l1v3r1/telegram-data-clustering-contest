<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=363241"/>
    <meta property="og:site_name" content="Voetbalzone"/>
    <meta property="article:published_time" content="2019-11-23T23:14:00+00:00"/>
    <meta property="og:title" content="Ten Hag geniet van Ajax: ‘Ik doe hem tekort als ik hem niet noem’"/>
    <meta property="og:description" content="Erik ten Hag kan leven met de zege van Ajax op Heracles Almelo en het vertoonde spel van zijn ploeg. De koploper van de Eredivisie zegevierde met 4-1 over het team van Frank Wormuth. “We moesten er even in komen na twee weken interlandvoetbal. Maar uiteindelijk hebben we het goed gedaan”, vertelde de trainer van Ajax na afloop."/>
  </head>
  <body>
    <article>
      <h1>Ten Hag geniet van Ajax: ‘Ik doe hem tekort als ik hem niet noem’</h1>
      <address>
        <time datetime="2019-11-23T23:14:00+00:00">23 Nov 2019, 23:14</time>
      </address>
      <p>
        <b><a href="https://www.voetbalzone.nl/speler.asp?uid=255436">Erik ten Hag</a> kan leven met de zege van <a href="https://www.voetbalzone.nl/club.asp?uid=1">Ajax</a> op Heracles Almelo en het vertoonde spel van zijn ploeg. De koploper van de Eredivisie zegevierde met 4-1 over het team van Frank Wormuth. “We moesten er even in komen na twee weken interlandvoetbal. Maar uiteindelijk hebben we het goed gedaan”, vertelde de trainer van Ajax na afloop.</b>
      </p>
      <p>Quincy Promes scoorde tweemaal, op aangeven van <a href="https://www.voetbalzone.nl/speler.asp?uid=255713">Hakim Ziyech</a>. “Die twee begrijpen elkaar, ze weten waar ze zijn”, stelde Ten Hag. “Maar dat geldt ook voor Promes en Dusan Tadic en Tadic en <a href="https://www.voetbalzone.nl/speler.asp?uid=68886">Daley Blind</a>. En ik doe Donny van de Beek tekort als ik hem niet noem. Dat maakt ons spel zo dynamisch.”</p>
      <p>Ten Hag omschreef de openingstreffer van Promes als een plaatje. “De bal ging van rechts naar links. Toen even een driehoekje en de bal was weer op rechts. Daarna een geweldige voorzet van Ziyech en een goal. Dat is genieten. Ik stoor me nog wel aan de manier waarop we die 4-1 weggeven”, doelde hij op een blunder van Sergiño Dest. “Maar al met al zit hier een tevreden trainer.”</p>
      <figure>
        <embed-post data-src="https://www.instagram.com/p/B5OOTf9Fa-z" data-service="Instagram"/>
      </figure>
      <p>Het is nog even afwachten of Noussair Mazraoui het belangrijke uitduel met LIlle OSC in de Champions League haalt. De rechtsback viel zaterdag halverwege de tweede helft geblesseerd uit, maar hij kreeg niet opnieuw last van de enkelblessure die hij afgelopen week tijdens het duel tussen Marokko en Burundi opliep.</p>
      <p>“Nee, het was nu een knie”, zei Ten Hag. “We moeten even afwachten wat de medische staf zondag te melden heeft. Dan weten we meer.” Ten Hag kan Mazraoui goed gebruiken in Lille. Hij kan zeker geen beroep doen op de geschorste verdedigers Joël Veltman en Daley Blind.</p>
      <p>Perr Schuurs lijkt de aangewezen vervanger voor Veltman. “Hij deed het goed tegen Heracles, al is dit niet te vergelijken met een wedstrijd in de Champions League.” Lisandro Martínez is een van de kandidaten om Blind te vervangen. “Het liefst haal ik mijn middenveld niet uit elkaar. Maar dat is zeker een optie voor de wedstrijd tegen Lille.”</p>
    </article>
  </body>
</html>