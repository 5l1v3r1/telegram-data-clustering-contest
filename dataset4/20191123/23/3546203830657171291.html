<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1707757286_Nemislimiyat_antirekord_na_Guardiola_i_oshte_4_aktsenta_ot_sabotnoto_shou_vav_Visshata_liga"/>
    <meta property="og:site_name" content="webcafé"/>
    <meta property="article:published_time" content="2019-11-23T23:56:00+00:00"/>
    <meta property="og:title" content="Немислимият антирекорд на Гуардиола и още 4 акцента от съботното шоу във Висшата лига"/>
    <meta property="og:description" content="Може ли Моуриньо наистина да бъде Смирения?"/>
  </head>
  <body>
    <article>
      <h1>Немислимият антирекорд на Гуардиола и още 4 акцента от съботното шоу във Висшата лига</h1>
      <address><time datetime="2019-11-23T23:56:00+00:00">23 Nov 2019, 23:56</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/24/pepkun/1170x780.jpg"/>
        <figcaption>Лошите новини за Гуардиола при победата бяха принудителните смени на Агуеро и Давид Силва<cite>Снимка: © Getty Images</cite></figcaption>
      </figure>
      <figure>
        <img src="https://images.webcafe.bg/2016/09/15/353600/618x352.jpg"/>
        <figcaption>Манчестър Сити заслужава комплименти, тъй като измъкна победата от един много силен противник - но този сезон определено доста неща не са наред в отбора и още едно доказателство е антирекордът на Гуардиола в дербито</figcaption>
      </figure>
      <figure>
        <img src="https://images.webcafe.bg/2019/11/20/mourinho-tottenham/1170x744.jpg"/>
        <figcaption>Моуриньо започна успешно в Тотнъм, но ще трябва да направи още доста, за да промени мнението на скептиците</figcaption>
      </figure>
      <figure>
        <img src="https://images.webcafe.bg/2019/11/23/liverpoolpalace/1170x656.jpg"/>
        <figcaption>Мане се очертава като най-важния футболист на Ливърпул този сезон</figcaption>
      </figure>
      <p>Вчерашният ден във Висшата лига беше върволица от емоции за водещите тимове и техните фенове.</p>
      <p>Големи изненади в крайните резултати нямаше, но шоуто в мачовете си заслужаваше и няма как да е разочаровало ценителите. <b><a href="https://www.webcafe.bg/sportcafe/futbol-svyat/id_1854307445_Uspeshen_debyut_za_Mourinyo_nachelo_na_Totnam">Жозе Моуриньо започна своето приключение в Тотнъм с победа</a></b> с 3:2 над Уест Хем, която не дойде лесно, но е с голямо значение за "шпорите" по няколко причини.</p>
      <p>После <b><a href="https://www.webcafe.bg/sportcafe/futbol-svyat/id_782005862_VAR_pomogna_na_Livarpul_za_oshte_edna_izstradana_pobeda">Ливърпул направи поредна важна крачка към титлата</a></b> - също в Лондон, където Кристъл Палас беше победен с 2:1 с доста усилия и без да бъде убедително надигран.</p>
      <p>По същото време Арсенал отново разгневи своите привърженици и едва се добра до 2:2 срещу Саутхемптън у дома с изравнителен гол в 96-ата минута - а гласовете против оставането на Унай Емери стават все по-силни.</p>
      <p>Късният двубой беше и дербито на кръга, в което <b><a href="https://www.webcafe.bg/sportcafe/futbol-svyat/id_1824366093_Siti_se_izpravi_v_derbito_s_Chelsi_i_ostava_v_igrata">Манчестър Сити запази шансове за титлата</a></b> с победа с 2:1 над Челси на "Етихад". Мачът беше вълнуващ, гостите се представиха силно и поведоха, но Сити осъществи пълен обрат и така превъзмогна загубата от Ливърпул в миналия кръг, а разликата до върха остана 9 точки.</p>
      <p>Проблемите в отбора на Пеп Гуардиола обаче отново проличаха.</p>
      <p>
        <b>Какви изводи можем да си направим от тези срещи и какви акценти можем да изведем от тях?</b>
      </p>
      <figure>
        <img src="https://images.webcafe.bg/2019/11/23/harry-kane/618x397.jpg"/>
      </figure>
      <p>
        <b>
          <i>1. Превръщането на Моуриньо от Специалния в Смирения</i>
        </b>
      </p>
      <p>Победният дебют на Жозе Моуриньо въобще не бива да бъде подценяван.</p>
      <p>Успехът е с голяма стойност не само защото е добро начало за новия треньор, но и защото чувствително подобри класирането на Тотнъм в първенството и го доближи на 9 т. от топ 4. Освен това Спърс нямаха победа като гости в Премиършип повече от 10 месеца и в психологически план трите точки няма как да не вдигнат футболистите.</p>
      <p>Самият португалец заговори за смирение от своя страна още на първата си пресконференция и изглежда опитва да направи впечатление на по-улегнал, спокоен и позитивен човек. Доколко това е просто маска и колко лесно може да падне ще видим, когато дойдат и първите му незадоволителни резултати с Тотнъм. Засега трудно някой ще му повярва, че се е превърнал от Специалния в Смирения, но пък в дебюта му се забелязаха някои искри в играта на "шпорите".</p>
      <p>А футболисти като Деле Али и Ерик Дайър, които сякаш бяха загубили себе си, получиха доверието на Моуриньо от първия мач и това подсили посланието на треньора - Жозе не иска да подменя състава, а да върне формата на наличните играчи.</p>
      <figure>
        <img src="https://images.webcafe.bg/2018/06/09/emeri/618x366.jpg"/>
      </figure>
      <p>
        <b>
          <i>2. Емери може да има подкрепата на шефовете, но съвсем загуби феновете</i>
        </b>
      </p>
      <p>Наскоро шефовете на Арсенал разпространиха официално съобщение в подкрепа на мениджъра и увериха, че не планират уволнението му. Унай Емери обаче съвсем е загубил доверието на феновете и след 2:2 със Саутхемптън е успял да спечели само два от последните си 11 мача в лигата. Поредните срещи без победа станаха шест.</p>
      <p>Привържениците веднага изтъкнаха, че преди по-малко от месец Саутхемптън загуби с рекордното 0:9 от Лестър, а сега беше на секунди от победа на "Емирейтс" и отправи 21 удара към вратата на Арсенал срещу 12 на "артилеристите". Критиките към Емери заваляха още при разкриването на титулярните състави заради схемата му с 5 защитници и двама дефанзивни халфове при домакинство срещу такъв съперник.</p>
      <p>Арсенал отново изглеждаше страшно разпилян по терена, без ясна отборна идея и все толкова безпомощен в защита. Коментарите вече се въртят повече около темата кой е най-подходящ да замени Емери, а не дали той трябва да остане или не.</p>
      <figure>
        <img src="https://images.webcafe.bg/2019/09/19/lampard2/618x386.jpg"/>
      </figure>
      <p>
        <b>
          <i>3. Челси се пропуква твърде лесно, дори когато играе добре</i>
        </b>
      </p>
      <p>В дните преди сблъсъка с шампионите, треньорът на Челси беше усилено сравняван с Гуардиола. Но представата за него като някаква "по-ранна" версия на испанеца беше продиктувана най-вече от еуфорията покрай шестте поредни победи и от наближаващия мач именно срещу Сити - иначе Гуардиола и Лампард все още са твърде далеч един от друг на треньорското поприще.</p>
      <p>Челси се представи чудесно на "Етихад" и се придържаше към плана да пресира Сити при всяка възможност. Но за пореден път този сезон "сините" се пропукваха твърде лесно и това им попречи да вземат по-добър резултат от мач, в който играят силно. Увереността на Челси се изпари след получаването на изравнителния гол и лековато загубените топки станаха често явление в следващите минути. Голът на Марез за 2:1 беше още по-сериозен удар, от който Челси сякаш не успя да се съвземе и въпреки изчаквателната тактика на Сити след почивката, гостите не направиха почти нищо интересно пред Едерсон.</p>
      <p>Челси все още не е взел точки, когато е бил в губеща позиция през този сезон и проблемът е очевиден. За да се докаже като треньор, Лампард ще трябва да подобри психическата устойчивост на младите си играчи.</p>
      <figure>
        <img src="https://images.webcafe.bg/2019/11/01/guardiola00121/618x379.jpg"/>
      </figure>
      <p>
        <b>
          <i>4. Гуардиола постави немислим антирекорд</i>
        </b>
      </p>
      <p>Манчестър Сити победи Челси по необичаен за стила на отбора начин. "Гражданите" владееха топката само през 46.74% от времето, което е нисък процент за тим като тях, свикнал да доминира в мачовете.</p>
      <p>Всъщност това е личен антирекорд за Пеп Гуардиола - най-нисък процент притежание на кълбото във всичките му мачове като треньор в елитния футбол! Точно така, за 381 срещи отборите на каталунеца никога не са владеели толкова малко топката.</p>
      <p>Тази статистика обаче не бива да се разглежда непременно като нещо негативно за Сити. Тя всъщност показва колко се е развил Гуардиола от пристигането си във Висшата лига, показва и че е готов да пробва нетипични стратегии в период, в който играта на тима не се получава толкова гладко, колкото преди. Осъзнал колко е опасен Челси в предни позиции, мениджърът заложи на предпазлив подход през второто полувреме и това даде резултат.</p>
      <p>А явно този сезон може да видим и други мачове, в които Сити опитва да спечели без доминация върху топката.</p>
      <figure>
        <img src="https://images.webcafe.bg/2019/03/13/bayernliv/618x293.jpg"/>
      </figure>
      <p>
        <b>
          <i>5. Клоп трябва да върне Мане отляво</i>
        </b>
      </p>
      <p>За пореден път този сезон Ливърпул спечели мач, който не изигра особено впечатляващо. От една страна, това е качество, присъщо на шампиони, от друга, няма как да не причинява известни притеснения. "Мърсисайдци" бяха летаргични и безидейни срещу Кристъл Палас, докато най-важният им футболист напоследък Садио Мане не вкара гола за 1:0.</p>
      <p>В отсъствието на Мохамед Салах, Мане поема водещата роля в атаката, но дори неговата ефективност е паднала и причината е, че той е използван от Юрген Клоп по десния фланг. Отдясно сенегалецът не може толкова добре да покаже силните си страни, не може да влиза навътре и да си освобождава пространство към центъра, боравейки с по-силния си десен крак. Изглежда, че дори преди Салах да се е върнал, треньорът трябва да намери друго решение за атаката, което връща Мане на предпочитания фланг.</p>
      <related>
        <a href="https://www.webcafe.bg/sportcafe/avantage/id_1667747802_Joze_v_Totnam_Hronika_na_edna_predizvestena_smart"/>
        <a href="https://www.webcafe.bg/sportcafe/futbol-svyat/id_757747320_Imat_li_v_Arsenal_po-dobar_variant_ot_Emeri_Osnovnite_kandidati_sa_petima"/>
      </related>
    </article>
  </body>
</html>