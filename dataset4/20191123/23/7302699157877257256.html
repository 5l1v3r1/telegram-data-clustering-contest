<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112585"/>
    <meta property="og:site_name" content="MGR Online"/>
    <meta property="article:published_time" content="2019-11-23T23:21:00+00:00"/>
    <meta property="og:title" content="&quot;คิม เซ ยัง&quot; สะดุด 9 หลุมหลัง ทิ้ง &quot;คอร์ดา&quot; 1 สโตรก ก่อนชี้แชมป์ซีเอ็มอีฯ"/>
    <meta property="og:description" content="คิม เซ ยัง ก้านเหล็กสาวเกาหลีใต้ หวดเพิ่ม 4 อันเดอร์พาร์ 68 ขึ้นนำวันที่ 3 ติดต่อกัน ศึก แอลพีจีเอ ทัวร์ รายการ ซีเอ็มอี กรุ๊ป ทัวร์ แชมเปียนชิป ที่ประเทศสหรัฐอเมริกา ขณะที่ เอรียา จุฑานุกาล ความหวังสูงสุดของ ไทย ขยับรั้งที่ 16"/>
  </head>
  <body>
    <article>
      <h1>"คิม เซ ยัง" สะดุด 9 หลุมหลัง ทิ้ง "คอร์ดา" 1 สโตรก ก่อนชี้แชมป์ซีเอ็มอีฯ</h1>
      <address><time datetime="2019-11-23T23:21:00+00:00">23 Nov 2019, 23:21</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011646801.JPEG"/>
        <figcaption>คิม เซ ยัง ขึ้นนำ 3 วันติด</figcaption>
      </figure>
      <p>คิม เซ ยัง ก้านเหล็กสาวเกาหลีใต้ หวดเพิ่ม 4 อันเดอร์พาร์ 68 ขึ้นนำวันที่ 3 ติดต่อกัน ศึก แอลพีจีเอ ทัวร์ รายการ "ซีเอ็มอี กรุ๊ป ทัวร์ แชมเปียนชิป" ที่ประเทศสหรัฐอเมริกา ขณะที่ เอรียา จุฑานุกาล ความหวังสูงสุดของ ไทย ขยับรั้งที่ 16 ร่วม<br/><br/>ศึกกอล์ฟหญิง แอลพีจีเอ ทัวร์ รายการสุดท้ายของฤดูกาล 2019 "ซีเอ็มอี กรุ๊ป ทัวร์ แชมเปียนชิป" ณ สนาม ทิบูรอน กอล์ฟ คลับ ระยะ 6,556 หลา พาร์ 72 เมืองเนเปิลส์ มลรัฐฟลอริดา ชิงเงินรางวัลรวม 5 ล้านเหรียญสหรัฐ (ประมาณ 150 ล้านบาท) วันเสาร์ที่ 23 พฤศจิกายน เป็นการประชันวงสวิง รอบ 3<br/><br/>ปรากฏว่า คิม เซ ยัง มือ 11 ของโลก ยอมรับเกิดเสียสมาธิเล็กน้อย ช่วง 9 หลุมหลัง ซึ่งเก็บแค่ 1 จาก 4 เบอร์ดี ไม่เสียโบกี สกอร์รวม 16 อันเดอร์พาร์ 200 เป็นเหตุให้ทิ้งห่างอันดับ 2 เนลลี คอร์ดา เจ้าถิ่น แค่สโตรกเดียว<br/><br/>โปรวัย 26 ปี กล่าว "ฉันเล่นได้แน่นอนช่วง 9 หลุมแรก แต่ช่วง 9 หลุมหลัง มันค่อนข้างลำบากที่จะตั้งสมาธิ ฉันมัวคิดถึงสิ่งที่ยังไม่เกิดขึ้น ฉันพยายามย้ำกับตัวเองว่า หยุดเดี๋ยวนี้ โฟกัสกับปัจจุบัน ฉันมีโอกาสมากมายช่วง 9 หลุมหลัง ต้องกลับไปเตรียมพร้อมสำหรับวันพรุ่งนี้ (24 พ.ย.)"<br/><br/>ด้าน คอร์ดา ซึ่งมีสิทธิ์ขยับแรงกิงถึงมือ 2 ของโลก กรณีคว้าแชมป์ เริ่มต้นน่าผิดหวัง เสีย 1 ดับเบิลโบกี ที่หลุม 3 พาร์ 4 แต่ยังทวงคืน 8 เบอร์ดี จบวัน 6 อันเดอร์พาร์ 66 รวม 15 อันเดอร์พาร์ 201 ก่อนออกรอบวันสุดท้าย ก๊วนเดียวกับ เซ ยัง เดิมพันเงินรางวัล 1.5 ล้านเหรียญสหรัฐ (ราว 45 ล้านบาท) มูลค่าสูงสุดเฉพาะกอล์ฟหญิง<br/><br/>ส่วนผลงานนักกอล์ฟสาวไทย เอรียา จุฑานุกาล แชมป์ปี 2017 สะสม 6 เบอร์ดี ไม่เสียโบกี จบด้วย 6 อันเดอร์พาร์ 66 รวม 3 วัน 8 อันเดอร์พาร์ 208 และ โมรียา จุฑานุกาล กับ ธิฎาภา สุวัณณะปุระ หวด 4 เบอร์ดี เสีย 1 โบกี (-3) และ 2 เบอร์ดี เสีย 2 โบกี ตามลำดับ สกอร์รวมเท่ากัน 1 โอเวอร์พาร์ 217 อยู่ที่ 43 ร่วม</p>
    </article>
  </body>
</html>