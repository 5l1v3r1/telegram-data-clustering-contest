<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012528/%D8%A8%D8%B1%D8%A7%DB%8C-%D8%A8%D9%87%D8%A8%D9%88%D8%AF-%D8%A7%DB%8C%D9%85%D9%86%DB%8C-%D8%AE%D9%88%D8%AF%D8%B1%D9%88-%DA%86%D9%87-%DA%A9%D9%86%DB%8C%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T23:00:00+00:00"/>
    <meta property="og:title" content="برای بهبود ایمنی خودرو چه کنیم؟"/>
    <meta property="og:description" content="ایمنی خودرو یکی از مهمترین مواردی است که هر راننده ای باید به آن توجه داشته باشد."/>
  </head>
  <body>
    <article>
      <h1>برای بهبود ایمنی خودرو چه کنیم؟</h1>
      <address>
        <time datetime="2019-11-23T23:00:00+00:00">23 Nov 2019, 23:00</time>
      </address>
      <p>
        <i>ایمنی خودرو یکی از مهمترین مواردی است که هر راننده ای باید به آن توجه داشته باشد.</i>
      </p>
      <p>به گزارش مشرق، در طول تاریخ خودروسازی دنیا، سیستمهای ایمنی به مرور و با نمایش توانایی های خود، توسط شرکتهای خودروسازی مورد استفاده قرار گرفته و بعد از مدتی با ثابت شدن کارایی های آنها، دولت ها استفاده از آنها را بر روی همه خودروها ضروری دانستند و قوانینی برای آنها وضع شد.</p>
      <blockquote>بیشتر بخوانید:<br/><a href="https://www.mashreghnews.ir/news/1011905/%D8%A8%D8%B1%D8%A7%DB%8C-%DA%AF%D8%A7%D8%B2-%D8%B3%D9%88%D8%B2%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88%DB%8C-%D8%AE%D9%88%D8%AF-%DA%86%DA%A9%D8%A7%D8%B1-%DA%A9%D9%86%DB%8C%D9%85">برای گاز سوزکردن خودروی خود چکار کنیم؟<br/></a><a href="https://www.mashreghnews.ir/news/1011580/%D8%B9%D9%84%D8%AA-%D8%AE%D8%B1%D8%A7%D8%A8%DB%8C-%D8%A8%D8%AE%D8%A7%D8%B1%DB%8C-%D8%AE%D9%88%D8%AF%D8%B1%D9%88-%DA%86%DB%8C%D8%B3%D8%AA">علت خرابی بخاری <i>خودرو</i> چیست؟</a></blockquote>
      <p>یک راننده‌ی هوشیار، همیشه در کنار رعایتِ کامل قوانین رانندگی و بستن کمربند ایمنی در هنگام حرکت، در کنار رسیدگی و سرویس‌کاری به‌موقع، توجه ویژه‌ای هم به وضعیت ایمنی فعال و غیرفعال خودرویش مبذول می دارد که از مهمترین آن‌ها می‌توان به موارد زیر اشاره کرد.</p>
      <p>
        <b>ترمزها</b>
      </p>
      <p>مجموعه‌ی ترمز و لاستیک هر دو مکمل هستند و هر دو به یک میزان دارای اهمیت هستند. ترمز قوی با لاستیک‌های ضعیف و ترمزهای ضعیف با لاستیک‌های دارای چسبندگی بالا، هیچ‌کدام مناسب نیستند. بعد از تعویض تایرها با نمونه‌های مطلوب به سراغ ترمزها بروید. اگر تغییری در قوای محرکه نداده‌اید، ترمزهای استاندارد احتمالا پاسخگوی شرایط خودرو است، اگر خودروی شما از مدل‌های قدیمی‌تر است، ممکن است سیستم ترمز در مدل‌های جدیدتر آپگرید شده باشد، پس چه بهتر که شما هم خودروی خود را با بهترین‌ها آپگرید کنید. لطفا هیچ‌وقت در هنگام تعویض لنت‌ها خساست به خرج ندهید، البته همیشه گران‌ترین به معنای بهترین نیست پس شاید نیاز به کمی جستجو داشته باشید. اگر ماشین‌تان ارتقا پیدا کرده است، به تفاخر افزایش قدرت باید به سراغ افزایش قابلیت ترمزگیری بروید. استفاده از دیسک‌های بزرگتر و هواخنک، تعویض کالیبر ترمز و افزایش تعداد پیستون‌های آن، تعویض بوستر ترمز با نمونه‌ی بهتر، استفاده از لنت‌های سرامیکی و مواردی از این دست برای نمونه‌های تقویت شده مناسب هستند.</p>
      <p>
        <b>شاسی و سیستم تعلیق</b>
      </p>
      <p>راندن یک اتومبیلِ با استعداد در پیچ‌های متعدد همیشه ایمنی و آسایش بیشتری را نسبت به یک خودروی عقب مانده در این زمینه نثار شما می‌کند. اگر خودروی شما هندلینگ مناسبی ندارد جای نگرانی نیست. کاهش ارتفاع به میزان 1 تا 3 سانتی‌متر برای کاهش مرکز ثقل برای هر خودرویی پیشنهاد شده است. البته برای رسیدن به این هدف حتما از کیت‌های کمک و کمک‌فنر کوتاه‌تر استفاده کنید، چرا که بریدن و کوتاه‌کردنفنرها به کلی مردود است. برای خوش‌فرمانی علاوه بر این مورد و استفاده از فنر و کمک‌فنر سفت‌تر، می‌توانید به افزایش استقامت شاسی هم فکر کنید. کیت‌های متعددی در این زمینه برای خودروهای مختلف به بازار فرستاده شده‌اند، مرسوم‌ترین آن‌ها در کشور ما استرات‌بار است که در صورت خوش‌ساخت بودن تاثیر محسوسی بر افزایش فرمان‌پذیری خواهد گذاشت.</p>
      <p>
        <b>سیستم روشنایی</b>
      </p>
      <p>طبق تحقیقات صورت گرفته خودروهای تیره، گاه تا 47 درصد بیش از خودروهای رنگ روشن ریسکِ تصادف را در پی دارند. در صورتی که شما مالک یکی از آن خودروهای تیره رنگ هستید، مشخصاً تغییر رنگ پروسه‌ای است پیچیده، ولی جای نگرانی نیست، چرا که استفاده از چراغ‌های Day Light، ریسک رانندگی را به خصوص در هوای روشن به طور محسوسی کاهش می‌دهند. اگر خودروی شما از داشتن چراغ‌های Day Light محروم است به راحتی یکی از آن‌ها را در لوکس‌فروشی‌ها تهیه و نصب کنید. در خودروهای پابه‌سن گذاشته توجه ویژه‌ای به شفافیت چراغ‌ها داشته باشید، اگر چراغ‌ها دارای کدر شدگی یا خط و خش زیادی هستند نسبت به تعویض آن‌ها اقدام کنید، علاوه بر این‌ها تمیز کردن چراغ‌ها و بدنه‌ی خودرو را از یاد نبرید.</p>
      <p>
        <b>لاستیک‌ها</b>
      </p>
      <p>تایر اتومبیل‌ها هم مانند پای ما به عنوان قلب دوم مطرح هستند. بعد از خرید خودروهای ارزان قیمت، حتما نسبت به تعویض آن‌ها اقدام کنید. متاسفانه جایگاه‌ تایرها در کاهش ریسک ابتلا به تصادفات در کشور ما چندان جدی گرفته نمی‌شود. دیده شده که در مواردی حتی نسبت به خرید و جابه‌جایی با لاستیک کارکرده اقدام شده است. اهمیت داشتن 4 حلقه لاستیک با چسبندگی بالا را از کسی بپرسید که به خاطر دیر متوقف شدن خودرویش دچار سانحه و مشمول خسارت مالی یا بدتر از آن جانی شده است. حتما از لاستیک‌های تاریخ جدید، دست‌اول و اصلی استفاده کنید. متاسفانه چسبندگی تایرها برای رانندگان عادی قابل تشخیص نیست مگر در شرایط اضطراری. برای خرید لاستیک به TreadWear درج شده بر روی دیواره آن دقت کنید. این عدد که در لاستیک‌های ایرانی برای مزاح و سرگرمی درج شده ولی در لاستیک‌های اصلی عیار سنجش چسبندگی تایر است. دقت کنید که عدد کوچکتر برابر است با چسبندگی بیشتر، حالا کی از چسبندگی بدش میاد؟!</p>
      <p>منبع: تسنیم</p>
    </article>
  </body>
</html>