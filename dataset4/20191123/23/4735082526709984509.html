<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Opinie/311209999-Marek-Kobylanski-Przeswietlanie-sprzedajnosci.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T23:01:00+00:00"/>
    <meta property="og:title" content="Marek Kobylański: Prześwietlanie sprzedajności"/>
    <meta property="og:description" content="To, czy łapówka jest łapówką, nie zawsze jest tak oczywiste, jak mogłoby się wielu wydawać."/>
  </head>
  <body>
    <article>
      <h1>Marek Kobylański: Prześwietlanie sprzedajności</h1>
      <address><time datetime="2019-11-23T23:01:00+00:00">23 Nov 2019, 23:01</time> by <a rel="author">Marek Kobylański</a></address>
      <p>
        <b>To, czy łapówka jest łapówką, nie zawsze jest tak oczywiste, jak mogłoby się wielu wydawać.</b>
      </p>
      <p>Nie zawsze stan faktyczny jest tak ewidentny jak wręczenie pieniędzy przez jednego z przedsiębiorców burmistrzowi Włoch. Jak wynika z jednego z artykułów w dzisiejszym numerze „Orzecznictwa", sądy, rozstrzygając sprawy osób oskarżonych o sprzedajność urzędniczą, muszą się wykazać dużą przenikliwością. Podstawową kwestią do rozstrzygnięcia jest, czy przyjęcie korzyści np. majątkowej pozostawało w związku z pełnieniem funkcji publicznej. Dla większości obserwatorów życia publicznego wystarczy jednak choćby doniesienie o podejrzeniu przyjęcia korzyści finansowej przez urzędnika lub innego przedstawiciela władzy, by sprawa była jasna.</p>
      <p>
        <b>
          <i>Czytaj także: <a href="https://www.google.pl/url?sa=t&amp;rct=j&amp;q=&amp;esrc=s&amp;source=web&amp;cd=2&amp;cad=rja&amp;uact=8&amp;ved=2ahUKEwiBiceN-vXlAhWB-ioKHZxIBy0QFjABegQIAhAB&amp;url=https%3A%2F%2Fwww.rp.pl%2FPrawo-karne%2F302109979-Surowe-kary-za-korupcje-o-wielkiej-wartosci.html&amp;usg=AOvVaw30BIbo5K_VzqBZ74fgbULe">Surowe kary za korupcję o wielkiej wartości</a></i>
        </b>
      </p>
      <p>Wynika to m.in. z tego, że przeciwnicy polityczni chętnie zarzucają sobie nawzajem skłonności do korupcji i łapówkarstwa. Jedni i drudzy twierdzą przy tym, że za ich rządów i tak jest lepiej, niż było kiedyś. I tak w kółko od lat. A trzeba jednoznacznie potępiać łapówkarstwo, niezależnie od tego, czy obciąża swoich czy przeciwników. Niektórzy twierdzą wręcz, że zawsze są tacy, co brali i brać będą, bo taka jest polityka. Tymczasem sądy robią swoje i oceniają sprawy oskarżonych o łapówkę w oderwaniu od aktualnej narracji w mediach. I wciąż mają w tych sprawach co robić. W ubiegłym roku skazano za przestępstwo z art. 228 k.k. 298 osób, a w 2017 – 294.</p>
    </article>
  </body>
</html>