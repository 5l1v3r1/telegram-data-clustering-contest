<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/tennis/coppa-davis-2019-1.4902950"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-23T23:57:17+00:00"/>
    <meta property="og:title" content="Coppa Davis, la Spagna batte la Gran Bretagna e va in finale"/>
    <meta property="og:description" content="Nadal e Lopez firmano il successo a Madrid con la vittoria nel doppio"/>
  </head>
  <body>
    <article>
      <h1>Coppa Davis, la Spagna batte la Gran Bretagna e va in finale</h1>
      <h2>Nadal e Lopez firmano il successo a Madrid con la vittoria nel doppio </h2>
      <address><time datetime="2019-11-23T23:57:17+00:00">23 Nov 2019, 23:57</time> by <a rel="author">GABRIELE SINI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4902949.1574553437!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Rafa Nadal è risultato fondamentale per la vittoria spagnola</figcaption>
      </figure>
      <p>Madrid, 23 novembre 2019 – <b>Gran Bretagna</b> e <b>Spagna </b>si sfidano nelle semifinali della <b>Coppa Davis</b> a Madrid. <b>Edmund </b>e <b>Lopez </b>aprono i giochi con la prima sfida in singolo, vinta dal britannico 6-3, 7-6. <b>Evans </b>e <b>Nadal </b>offrono il secondo show della serata, con il numero uno al mondo che vendica la sconfitta del compagno di nazionale dominando 6-4, 6-0. Si chiude con il doppio, che vede in campo la coppia <b>Lopez-Nadal</b> da una parte e <b>Murray </b>e <b>Skupski </b>dall’altra. A vincere sono i padroni di casa con il punteggio di 7-6, 7-6, grazie anche ad una super prestazione di Rafa Nadal, vero <b>ago della bilancia </b>della sfida. Domani in programma la finalissima contro la Spagna.</p>
      <p>EDMUND-LOPEZ 6-3, 7-6 – La Gran Bretagna trova subito il <b>break </b>con un parziale di otto punti ad uno nei primi due giochi. Il set procede a favore di <b>Edmund</b>, mentre Lopez commette troppi <b>errori </b>e si lascia sfuggire di mano la situazione. Il tennista britannico chiude a suo favore il primo set sul 6-3. Lo spagnolo cerca di mantenere viva la partita, ma il secondo parziale di gara si mantiene in <b>equilibrio </b>e arriva al<b> tie-break</b>. <b>Edmund </b>ottiene subito il primo mini-break, a cui <b>Lopez </b>controbatte immediatamente. Dopo il match diventa però un <b>monologo </b>britannico: <b>Edmund </b>centra due mini-break consecutivi e spiana la strada verso la vittoria del set, che arriva sul 7-3, e di conseguenza la fine della partita.</p>
      <p>EVANS-NADAL 4-6, 0-6 – Rafa <b>Nadal </b>parte con i grandi favori del pronostico contro il britannico <b>Evans</b>, numero 42 nel ranking mondiale, ma l’inizio di match sorprende un po’ tutti. Lo <b>sfavorito </b>riesce a creare dei grattacapi al numero uno attuale, tenendo il servizio con diligenza e mettendo i bastoni fra le ruote ad un Nadal in fase di <b>rodaggio</b>. Il tennista spagnolo trova il <b>break </b>al decimo game, quando sul 5-4 <b>Evans </b>serviva per mantenere vivo il set, che invece va alla <b>Spagna</b>. Nadal migliora sensibilmente in risposta, iniziando al meglio il secondo set. Un break gli spiana la strada; da lì in poi il match diventa una dimostrazione di forza dello spagnolo che <b>demolisce </b>l’avversario, ormai provato emotivamente. Il secondo set si chiude sul 6-0 per <b>Nadal</b>, il quale con la sua vittoria allunga la sfida tra la sua Spagna e la Gran Bretagna al terzo match della giornata.</p>
      <p>DOPPIO – <b>Nadal </b>torna in campo, così come <b>Lopez</b>, per formare la coppia spagnola. Per i britannici ci sono invece <b>Murray </b>e <b>Skupski</b>. I due team si equivalgono, con <b>Nadal </b>che si distingue per le sue doti di <b>leadership</b>. Al<b> tie-break</b> però è Lopez a migliorare le proprie percentuali, risultando decisivo per il parziale di 7-3 che decide il tie-break e il primo set a favore dei padroni di casa. Il secondo set è <b>combattutissimo</b>, i britannici falliscono la chance di pareggiare i conti e si arriva al <b>tie-break</b>. <b>Nadal </b>conferma la sua supremazia territoriale mettendo in campo un’intensità pazzesca, ma alla fine sono i due colpi finali di Feliciano Lopez a decidere l’incontro. La Spagna vola in finale dove domani affronterà il <b>Canada</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>