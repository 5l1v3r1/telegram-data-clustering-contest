<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/health/18833/"/>
    <meta property="og:site_name" content="Sanook"/>
    <meta property="article:published_time" content="2019-11-23T23:00:00+00:00"/>
    <meta property="og:title" content="5 เหตุผลที่ควรตรวจสุขภาพก่อน &quot;วิ่ง&quot;"/>
    <meta property="og:description" content="ด้วยกระแสการวิ่งมาราธอนที่กำลังมาแรง ทำให้มีคนออกมาวิ่งกันมากมาย เพราะนอกจากการวิ่งที่สม่ำเสมอจะส่งผลให้มีสุขภาพแข็งแรงแล้ว ในปัจจุบันยังมีสนามวิ่งและการจัดงานวิ่งมาราธอนที่น่าสนใจมากมาย สำหรับมือใหม่ที่เริ่มหัดวิ่ง หรือแม้แต่ผู้ที่วิ่งอยู่เป็นประจำ รวมถึงนักวิ่งที่ผ่านมาหลายสนามแต่ต้องการพัฒนาการวิ่งมากขึ้นเพื่อสร้างสถิติใหม่ก็ตามควรคำนึงถึงความสามารถของร่างกายที่อาจส่งผลร้ายถึงชีวิตได้"/>
  </head>
  <body>
    <article>
      <h1>5 เหตุผลที่ควรตรวจสุขภาพก่อน "วิ่ง"</h1>
      <address>
        <time datetime="2019-11-23T23:00:00+00:00">23 Nov 2019, 23:00</time>
      </address>
      <ul>
        <li>
          <h4>Sudden Cardiac Death คือ ความเสี่ยงการเสียชีวิตโดยไม่มีสัญญาณเตือนล่วงหน้า มักเกิดขึ้นกับนัก<a href="http://www.sanook.com/health/2817/">วิ่ง</a>ที่อาจเป็นโรคบางชนิดที่ไม่เคยรู้มาก่อน โดยเฉพาะ<a href="https://www.sanook.com/health/tag/%E0%B9%82%E0%B8%A3%E0%B8%84%E0%B8%AB%E0%B8%B1%E0%B8%A7%E0%B9%83%E0%B8%88%E0%B9%81%E0%B8%A5%E0%B8%B0%E0%B8%AB%E0%B8%A5%E0%B8%AD%E0%B8%94%E0%B9%80%E0%B8%A5%E0%B8%B7%E0%B8%AD%E0%B8%94/">โรคหัวใจ</a></h4>
        </li>
        <li>
          <h4>การวิ่งมาราธอนเป็นการวิ่งระยะทางไกลโดยเฉพาะวิ่งในสภาพอากาศที่ร้อน อาจเกิดปัญหากับ<a href="https://www.sanook.com/health/">สุขภาพ</a> ควรพบแพทย์เพื่อประเมินความเสี่ยงก่อนออกวิ่ง ในขณะวิ่งควรหมั่นสังเกตอาการผิดปกติและไม่ฝืนเพื่อเข้าเส้นชัย</h4>
        </li>
        <li>
          <h4>การตรวจความฟิต (Fitness testing) โดยดูอัตราการใช้ออกซิเจนสูงสุดของร่างกายขณะ<a href="https://www.sanook.com/health/tag/%E0%B8%AD%E0%B8%AD%E0%B8%81%E0%B8%81%E0%B8%B3%E0%B8%A5%E0%B8%B1%E0%B8%87%E0%B8%81%E0%B8%B2%E0%B8%A2/">ออกกำลังกาย</a> Aerobic test (VO2 max test) มีประโยชน์อย่างมากสำหรับนักวิ่งที่ต้องการเพิ่มประสิทธิภาพของตัวเอง</h4>
        </li>
      </ul>
      <p>ด้วยกระแสการวิ่งมาราธอนที่กำลังมาแรง ทำให้มีคนออกมาวิ่งกันมากมาย เพราะนอกจากการวิ่งที่สม่ำเสมอจะส่งผลให้มี<a href="https://www.sanook.com/health/">สุขภาพ</a>แข็งแรงแล้ว ในปัจจุบันยังมีสนามวิ่งและการจัดงานวิ่งมาราธอนที่น่าสนใจมากมาย สำหรับมือใหม่ที่เริ่มหัดวิ่ง หรือแม้แต่ผู้ที่วิ่งอยู่เป็นประจำ รวมถึงนักวิ่งที่ผ่านมาหลายสนามแต่ต้องการพัฒนาการวิ่งมากขึ้นเพื่อสร้างสถิติใหม่ก็ตามควรคำนึงถึงความสามารถของร่างกายที่อาจส่งผลร้ายถึงชีวิตได้</p>
      <p><a href="https://www.samitivejhospitals.com/th/doctors/prapon-ditrungroj/">นพ. ประพนธ์ ดิษฐ์รุ่งโรจน์ แพทย์สาขาอายุรศาสตร์ และอนุสาขาอายุรศาสตร์โรคหัวใจ โรงพยาบาลสมิติเวช</a> ระบุว่า Sudden Cardiac Death คือ ความเสี่ยงการเสียชีวิตโดยไม่มีสัญญาณเตือนล่วงหน้า มักเกิดขึ้นกับนักวิ่งที่อาจเป็นโรคบางอย่างที่ไม่เคยรู้มาก่อน โดยเฉพาะ<a href="https://www.sanook.com/health/tag/%E0%B9%82%E0%B8%A3%E0%B8%84%E0%B8%AB%E0%B8%B1%E0%B8%A7%E0%B9%83%E0%B8%88%E0%B9%81%E0%B8%A5%E0%B8%B0%E0%B8%AB%E0%B8%A5%E0%B8%AD%E0%B8%94%E0%B9%80%E0%B8%A5%E0%B8%B7%E0%B8%AD%E0%B8%94/">โรคหัวใจ</a> ซึ่งหากใช้กำลังหรือออกแรงมากกว่าปกติจะส่งผลกับการเต้นของหัวใจ ทำให้เสียชีวิตจากหัวใจวายขณะวิ่งได้ ดังที่เป็นข่าวอยู่บ่อยๆ ดังนั้นเพื่อความปลอดภัยของนักวิ่งเอง ก่อนสมัครลงวิ่งรายการใด ๆ ที่เพิ่มขีดจำกัดของตัวเองควรเข้ารับการตรวจสุขภาพก่อนวิ่ง ด้วยเหตุผล 5 ข้อ ดังนี้</p>
      <ol>
        <li>
          <h4>ค้นหาโรคร้ายที่ซ่อนอยู่</h4>
        </li>
      </ol>
      <p>การตรวจคัดกรองหรือการตรวจสุขภาพประจำปีทั่วไปอาจไม่สามารถตรวจพบได้ โดยเฉพาะโรคหัวใจ ซึ่งการออกแรงมากเกินกว่าปกติต่อเนื่องกันเป็นเวลานานจะส่งผลโดยตรงกับการเต้นของหัวใจทำให้หน้ามืด เป็นลม เเน่นหน้าอก ใจสั่น หรือเสียชีวิต รวมถึงโรคร้ายอื่นๆ เช่น โรคเนื้อเยื่อสมองเสื่อมรุนแรงเรื้อรัง ซึ่งเป็นสาเหตุการเสียชีวิตของนักกีฬาอาชีพ อย่าง ไมค์ เว็บสเตอร์ (Mike Webster) นักอเมริกันฟุตบอลผู้มีชื่อเสียง ที่ปฏิเสธการตรวจสุขภาพก่อนลงแข่ง</p>
      <ol>
        <li data-num="2">
          <h4>ประเมินความเสี่ยง</h4>
        </li>
      </ol>
      <p>เป็นที่ทราบดีว่าการวิ่งมาราธอนที่ต้องใช้กำลังกายและกำลังใจออกวิ่งเป็นระยะทางมากถึง 42.195 กิโลเมตร  หรือแม้กระทั่งผู้เพิ่งเริ่มหัดวิ่งที่ต้องออกแรงมากกว่าที่เคย โดยเฉพาะเมื่อต้องวิ่งในสภาพอากาศที่ร้อนอย่างประเทศไทย ทั้งนี้จากการวิจัยของมหาวิทยาลัยฮาวาร์ด (Harvard University) พบว่าในทุกๆ ปี มีคนหนุ่มสาวเสียชีวิตขณะเล่นกีฬามากกว่า 200-300 คน จากโรคหอบหืดและโรคลมแดด ดังนั้นการหายใจให้เป็นจังหวะและดื่มน้ำให้เพียงพอในระหว่างวิ่ง รวมถึงหมั่นสังเกตอาการขณะวิ่ง ไม่ควรฝืนหากพบว่ามีอาการผิดปกติ การพบแพทย์เพื่อประเมินความเสี่ยงก่อนออกวิ่งจึงเป็นเรื่องที่ไม่ควรมองข้าม</p>
      <ol>
        <li data-num="3">
          <h4>ตรวจหาสภาวะที่ห้าม<a href="https://www.sanook.com/health/tag/%E0%B8%AD%E0%B8%AD%E0%B8%81%E0%B8%81%E0%B8%B3%E0%B8%A5%E0%B8%B1%E0%B8%87%E0%B8%81%E0%B8%B2%E0%B8%A2/">ออกกำลังกาย</a>ด้วยการวิ่ง</h4>
        </li>
      </ol>
      <p>ผู้ป่วยที่มีโรคประจำตัว เช่น โรคอ้วน <a href="https://www.sanook.com/health/2725/">เบาหวาน</a> <a href="https://www.sanook.com/health/tag/%E0%B8%84%E0%B8%A7%E0%B8%B2%E0%B8%A1%E0%B8%94%E0%B8%B1%E0%B8%99/">ความดัน</a>โลหิตสูง ซึ่งหลายคนมองว่ามีความจำเป็นต้องออกกำลังกายเพิ่มขึ้น แต่ในความจริงแล้วโรคเรื้อรังบางชนิดส่งผลให้หลอดเลือดตีบ ทำให้เลือดไม่สามารถไปเลี้ยงหัวใจได้ตามปกติ การออกกำลังกายที่หนักหน่วงเกินความสามารถของร่างกายอาจส่งผลเสียต่อสุขภาพมากกว่าผลดี ดังนั้นผู้มีโรคประจำตัวควรปรึกษาแพทย์ก่อนวิ่งเสมอ</p>
      <ol>
        <li data-num="4">
          <h4>ตรวจหาความเสี่ยงการบาดเจ็บ</h4>
        </li>
      </ol>
      <p>โดยเฉพาะผู้ที่เคยมีประวัติการบาดเจ็บขณะวิ่งมาก่อน ซึ่งจะส่งผลให้เกิดการอักเสบต่อเนื่องและเรื้อรังในที่สุดหากไม่หยุดพักร่างกายจนหายดี รวมถึงนักวิ่งที่ไม่ได้รับการฝึกอย่างถูกต้อง การพบแพทย์จะช่วยลดความเสี่ยงของการบาดเจ็บซ้ำซากที่อาจส่งผลให้ต้องหยุดวิ่งเป็นระยะเวลานาน หรืออาจไม่สามารถวิ่งได้อีกเลย หากไม่ได้รับการรักษาอย่างถูกวิธี</p>
      <ol>
        <li data-num="5">
          <h4>เช็กความฟิตของร่างกาย</h4>
        </li>
      </ol>
      <p>การตรวจวัดความฟิต (Fitness testing) แพทย์จะทำการตรวจเช็คร่างกาย และดูอัตราการใช้ออกซิเจนสูงสุดของร่างกายขณะออกกำลังกาย โดยการตรวจ Aerobic test (VO2 max test) หากมีค่าสูงก็แสดงว่ามีความฟิตมาก ซึ่งมีประโยชน์อย่างมากสำหรับนักวิ่งที่ต้องการเพิ่มประสิทธิภาพของตัวเองด้วยความเร็วหรือระยะทาง รวมถึงจะช่วยวางแผนการจัดโปรแกรมการฝึกที่ถูกต้องและมีประสิทธิภาพ</p>
      <p>ก่อนออกกำลังกาย หรือเล่นกีฬาใด ๆ ก็ตาม ควรมีการวอร์มอัพหรืออบอุ่นร่างกายทุกครั้ง การวิ่งก็เช่นกัน ผู้วิ่งควรเช็คสภาพร่างกายด้วยการตรวจสุขภาพก่อนวิ่ง โดยเฉพาะผู้ป่วยที่มีโรคประจำตัวและกำลังจะเริ่มหัดวิ่ง  ผู้ที่วิ่งเป็นประจำแต่ต้องการเพิ่มประสิทธิภาพของตัวเองด้วยความเร็วและระยะทางที่มากขึ้น เพื่อตรวจหาภาวะเสี่ยงบาดเจ็บซ้ำซากและเรื้อรัง ที่อาจส่งผลให้ไม่สามารถวิ่งได้อีก รวมถึงการตรวจเช็คความสามารถของร่างกาย เพื่อการวางแผนการฝึกฝนที่ดีขึ้น และที่สำคัญคือการตรวจหาโรคร้ายที่อาจซ่อนอยู่ในร่างกาย ซึ่งหากตรวจพบก่อนก็สามารถรักษาให้หายหรือป้องกันการเสียชีวิตขณะวิ่งได้</p>
      <footer><b>ขอขอบคุณ<br/></b>ข้อมูล :<a href="https://www.samitivejhospitals.com/th/doctors/prapon-ditrungroj/">นพ. ประพนธ์ ดิษฐ์รุ่งโรจน์ แพทย์สาขาอายุรศาสตร์ และอนุสาขาอายุรศาสตร์โรคหัวใจ โรงพยาบาลสมิติเวช <br/></a>ภาพ :<a href="https://www.istockphoto.com/th">iStock</a></footer>
    </article>
  </body>
</html>