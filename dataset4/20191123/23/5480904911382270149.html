<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pruzkumy-britsti-konzervativci-zvysili-naskok-pred-labouristy/1824538?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T23:03:00+00:00"/>
    <meta property="og:title" content="Průzkumy: Britští konzervativci zvýšili náskok před labouristy"/>
    <meta property="og:description" content="Londýn - Konzervativci britského premiéra Borise Johnsona zvýšili podle průzkumů společností BMG a Opinium tři týdny před prosincovými předčasnými volbami náskok před opozičními labouristy. Průzkum společnosti BMG pro server Independent jim přisuzuje 41 procent hlasů, tedy o 13 procentní bodů více než labouristům; průzkum společnosti Opinium pro nedělník The Observer dokonce 47 procent hlasů, zatímco labouristům 28 procent."/>
  </head>
  <body>
    <article>
      <h1>Průzkumy: Britští konzervativci zvýšili náskok před labouristy</h1>
      <address><time datetime="2019-11-23T23:03:00+00:00">23 Nov 2019, 23:03</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Konzervativci britského premiéra Borise Johnsona zvýšili podle průzkumů společností BMG a Opinium tři týdny před prosincovými předčasnými volbami náskok před opozičními labouristy. Průzkum společnosti BMG pro server Independent jim přisuzuje 41 procent hlasů, tedy o 13 procentní bodů více než labouristům; průzkum společnosti Opinium pro nedělník The Observer dokonce 47 procent hlasů, zatímco labouristům 28 procent.</p>
      <p>Proevropkým Liberálním demokratům by podle BMG nyní hlas dalo 18 procent voličů, zatímco podle společnosti Opinium 12 procent.</p>
      <p>Podle průzkumu společnosti Deltapoll pro konzervativní bulvární list Daily Mail se náskok konzervativců naopak snížil, a to na třináct procentních bodů. Hlas by Johnsonově straně nyní podle Deltapoll dalo 43 procent voličů, tedy o dva procentní body méně než před týdnem.</p>
      <p>Hlavním tématem předvolební kampaně je opět odchod Británie z Evropské unie.</p>
      <p>Zatímco konzervativci pod vedením premiéra Johnsona chtějí po volbách pracovat na odchodu Británie z Evropské unie k 31. lednu příštího roku na základě v říjnu vyjednané dohody, labouristé Johnsonovu dohodu odmítají a chtějí vyjednat lepší. O té by pak podle jejich představy měli Britové hlasovat v novém referendu.</p>
      <p>Liberálové se kvůli postoji obou velkých stran před volbami označují za největší stranu, která je přesvědčivě proti brexitu. Nedávno uzavřeli spojenectví se dvěma menšími stranami, které má zajistit, aby se po volbách dostalo do parlamentu co nejvíce odpůrců brexitu.</p>
    </article>
  </body>
</html>