<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=376&amp;docID=328742&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-23T23:48:00+00:00"/>
    <meta property="og:title" content="בתפקיד רונאלדו: היגוואין העניק 1:3 ליובה"/>
    <meta property="og:description" content="ללא CR7, הארגנטינאי (צמד ובישול) קבע מהפך מול אטאלנטה. דיבאלה השלים. אינטר נשארה קרובה עם 0:3 על טורינו. 1:1 בין מילאן לנאפולי"/>
  </head>
  <body>
    <article>
      <h1>בתפקיד רונאלדו: היגוואין העניק 1:3 ליובה</h1>
      <h2>ללא CR7, הארגנטינאי (צמד ובישול) קבע מהפך מול אטאלנטה. דיבאלה השלים. אינטר נשארה קרובה עם 0:3 על טורינו. 1:1 בין מילאן לנאפולי</h2>
      <address><time datetime="2019-11-23T23:48:00+00:00">23 Nov 2019, 23:48</time> by <a rel="author">מערכת אתר ערוץ הספורט</a></address>
      <p>יש משחקים בלוח השנה של <a href="http://www.sport5.co.il/team.aspx?FolderID=2661&amp;lang=HE">יובנטוס</a> שנחשבים למוקש. אחד מהם הוא במפאי סטאדיום בברגמו, אצטדיונה של <a href="http://www.sport5.co.il/team.aspx?FolderID=9919&amp;lang=HE">אטאלנטה</a>. הקבוצה מברגמו, שהשפילה בעונה שעברה את יובה בגביע, עשתה לה חיים קשים גם הערב (שבת) אבל קאמבק גדול ברבע השעה האחרונה העניק לאלופה 1:3 דרמטי. אינטר נשארה קרובה לאלופה עם 0:3 קליל על טורינו בחוץ. במשחק בין שתי אימפריות נופלות, נפרדו מילאן ונאפולי ב-1:1 בסן סירו.</p>
      <p><b><a href="http://www.sport5.co.il/team.aspx?FolderID=9919&amp;lang=HE">אטאלנטה</a> - <a href="http://www.sport5.co.il/team.aspx?FolderID=2661&amp;lang=HE">יובנטוס</a> 3:1</b><br/>למען האמת, יובה, שעלתה למשחק ללא כריסטיאנו רונאלדו (מנוחה), היתה חלשה ברוב שלבי המשחק ובדקה ה-17 נגיעת יד של סמי חדירה ברחבה, העניקה פנדל למקומיים. מוסה בארו בעט רק למשקוף והתוצאה נותרה בעינה. כעבור 9 דקות, פדריקו ברנרדסקי נפצע והוחלף על ידי ארון רמזי והרוח נשבה לכיוון של הכחולים-שחורים.</p>
      <p>בדקה ה-56 רובין גוזנס הגרמני עלה גבוה להגבהה של בארו והעניק יתרון מוצדק לקבוצה מברגמו. 16 דקות לסיום, יובה השוותה ונמנעה מהפסד בכורה כאשר הכדור הגיע די במקרה לגונסאלו היגוואין והאחרון בעט בסיבוב חזק לרשת של פיירלואיג'י גוליני.</p>
      <p>יובה לא הסתפקה בזאת, ו-6 דקות לסיום, חואן קואדראדו, שרק השבוע האריך חוזה, שלח כדור רוחב מדויק והיגוואין המשיך פנימה וקבע 1:2. בתוספת הזמן, היגוואין שלח כדור ארוך לפאולו דיבאלה, שקיבל את הכדור בצד ימין, חדר לרחבה ובעט לפינה הקרובה, 1:3 גדול ליובנטוס.</p>
      <figure>
        <img src="https://www.sport5.co.il/Images/trans.gif"/>
        <figcaption>מי זוכר שאטאלנטה הובילה? (getty)</figcaption>
      </figure>
      <p><b>טורינו - אינטר 3:0<br/></b>גם מזג אוויר קשה ותנאי מגרש לא פשוטים לא עצרו את החבורה של אנטוניו קונטה, שרשמה ניצחון ליגה רביעי ברציפות ונותרה במרחק נקודה בלבד מהפסגה. לאוטרו מרטינס פתח את החגיגה בדקה ה-12, סטפן דה פריי הכפיל מקרוב כעבור 20 דקות ורומלו לוקאקו קבע את תוצאת הסיום, 10 דקות בתוך המחצית השנייה.</p>
      <p><b>מילאן - נאפולי 1:1</b><br/>שתי המאכזבות הגדולות של העונה נפגשו בסן סירו - ואף אחת לא יצאה מהמשבר. הירווינג לוסאנו העלה את האורחת ליתרון (24), כשהגיע ראשון לריבאונד ונגח לרשת אחרי שבעיטה אדירה של לורנצו אינסינייה ננעצה במשקוף. ג'יאקומו בונאבנטורה השווה בחלוף 5 דקות בבעיטה נהדרת לחיבורים. משחק ליגה חמישי ברציפות ללא ניצחון לתכולים, ושלישי ברציפות ללא ניצחון לרוסונרי.</p>
      <figure>
        <img src="https://www.sport5.co.il/Images/trans.gif"/>
        <figcaption>נשארו קרובים ליובנטוס. שחקני אינטר חוגגים (GETTYIMAGES)</figcaption>
      </figure>
      <figure>
        <img src="https://www.sport5.co.il/Images/trans.gif"/>
        <figcaption>חלוקת נקודות בסן סירו (GETTYIMAGES)</figcaption>
      </figure>
    </article>
  </body>
</html>