<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191124/nadal-loodst-spanjaarden-naar-finale-daviscup/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-23T23:57:02+00:00"/>
    <meta property="og:title" content="Nadal loodst Spanjaarden naar finale Daviscup"/>
    <meta property="og:description" content="MADRID (ANP) - Spanje heeft zich op de Daviscup Finals in eigen land geplaatst voor de eindstrijd. Rafael Nadal vervulde wederom een hoofdrol door tegen Groot-Brittannië het tweede enkelspel en de beslissende dubbelspel te winnen."/>
  </head>
  <body>
    <article>
      <h1>Nadal loodst Spanjaarden naar finale Daviscup</h1>
      <address><time datetime="2019-11-23T23:57:02+00:00">23 Nov 2019, 23:57</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Spanje heeft zich op de Daviscup Finals in eigen land geplaatst voor de eindstrijd. Rafael Nadal vervulde wederom een hoofdrol door tegen Groot-Brittannië het tweede enkelspel en de beslissende dubbelspel te winnen.</b>
      </p>
      <p>Feliciano Lopez nam namens Spanje de eerste single voor zijn rekening en daarin verloor hij in twee sets van Kyle Edmund: 3-6 6-7 (3). Nadal trok vervolgens de stand gelijk door Dan Evans met 6-4 6-0 kansloos te laten, waarna de Spaanse kopman, na een korte rustpauze, ook nog werd opgesteld in het dubbelspel. Samen met Lopez won hij na middernacht met 7-6 7-6 van de Britten Neal Skupski en Jamie Murray. In de kwartfinales tegen Argentinië won Nadal ook het beslissende dubbelspel, toen aan de zijde van Marcel Granollers.</p>
      <p>Andy Murray werd door Groot-Brittannië niet opgesteld. De Schot speelde sinds zijn duel met Oranje in de groepsfase, toen hij in een spannende driesetter van Tallon Griekspoor won, geen wedstrijd meer.</p>
      <p>Zondag neemt Spanje het op tegen Canada, dat zich in de middagsessie ten koste van Rusland al had verzekerd van een finaleplaats.</p>
    </article>
  </body>
</html>