<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/jakovica-komanda-izsej-parsvaru-un-zaude-italijas-cempionata-spele/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-23T23:53:16+00:00"/>
    <meta property="og:title" content="Jakoviča komanda izsēj pārsvaru un zaudē Itālijas čempionāta spēlē"/>
    <meta property="og:description" content="Latvijas basketbolists Ingus Jakovičs sestdien guva astoņus punktus Itālijas A sērijas mačā, taču Varēzes “Openjobmetis” komanda viesos izsēja pirmajā puslaikā iegūto pārsvaru un cieta zaudējumu."/>
  </head>
  <body>
    <article>
      <h1>Jakoviča komanda izsēj pārsvaru un zaudē Itālijas čempionāta spēlē</h1>
      <address><time datetime="2019-11-23T23:53:16+00:00">23 Nov 2019, 23:53</time> by <a rel="author" href="https://www.sportazinas.com/author/leta/" target="_blank">LETA</a></address>
      <h3>Itālija</h3>
      <p>Latvijas basketbolists <b>Ingus Jakovičs</b> sestdien guva astoņus punktus Itālijas A sērijas mačā, taču Varēzes “Openjobmetis” komanda viesos izsēja pirmajā puslaikā iegūto pārsvaru un cieta zaudējumu.</p>
      <p>Varēzes basketbolisti izbraukumā ar rezultātu 74:81 (20:23, 28:20, 13:18, 13:20) piekāpās Redžo Emīlijas “Grissin Bon”.</p>
      <p>Jakovičs šajā mačā laukumā pavadīja 19 minūtes un 26 sekundes, kuru laikā realizēja vienu no trim tālmetieniem un piecus no astoņiem soda metieniem, bet netrāpīja savu vienīgo divpunktu metienu. Tāpat viņš izcīnīja vienu atlēkušo bumbu, veica vienu rezultatīvu piespēli, pārtvēra vienu bumbu, pieļāva vienu kļūdu, trīs reizes pārkāpa noteikumus un izprovocēja četras piezīmes, maču beidzot ar lietderības koeficientu pieci.</p>
      <p>Zaudētāju rindās ar 23 punktiem izcēlās Džeisons Klārks, bet mājiniekiem Simone Fontekio guva 19 punktus. Varēzes komanda ar četrām uzvarām deviņās spēlēs ieņem 11.vietu.</p>
      <h3>Spānija</h3>
      <p>Latvijas basketbolists <b>Artūrs Žagars</b> sestdien punktus neguva, taču viņa pārstāvētā Badalonas “Jovenut” Spānijas augstākajā līgā (ACB) svinēja uzvaru viesos. Žagara pārstāvētā “Joventut” izbraukumā ar rezultātu 98:95 (24:21, 29:25, 24:22, 21:26) pārspēja “Fuenlabrada” vienību.</p>
      <p>Žagars nospēlēja astoņas ar pusi minūtes, kuru laikā aizmeta garām vienīgo tālmetienu, reizi rezultatīvi piespēlēja, reizi pārkāpa noteikumus un tika pie efektivitātes koeficienta mīnus viens.</p>
      <p>Kopvērtējumā, kamēr nav izspēlētas visas desmitās kārtas spēles, Badalonas vienība ar sešiem panākumiem pakāpusies uz ceturto vietu. Rolanda Šmita pārstāvētā Barselonas komanda ar septiņām uzvarām deviņās spēlēs ieņem otro vietu, bet Rinalda Mālmaņa pārstāvētā Seviljas “Coosur Real Betis” ar divām uzvarām ierindojas pēdējā pozīcijā starp 18 klubiem.</p>
    </article>
  </body>
</html>