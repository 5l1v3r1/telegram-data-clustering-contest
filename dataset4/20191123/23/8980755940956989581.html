<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/se-la-juve-ha-vinto-stavolta-e-imbattibile-ma-da-sarri-non-ci-as-47547"/>
    <meta property="og:site_name" content="il BiancoNero"/>
    <meta property="article:published_time" content="2019-11-23T23:30:00+00:00"/>
    <meta property="og:title" content="Se la Juve ha vinto stavolta, è imbattibile. Ma da Sarri non ci aspettavamo una squadra allegriana"/>
    <meta property="og:description" content="Se la Juve ha vinto anche questa partita, nella quale l’Atalanta l’ha dominata fino a un quarto d’ora dalla fine e a quel punto meritava di essere avanti di due o tre gol, allora si ha"/>
  </head>
  <body>
    <article>
      <h1>Se la Juve ha vinto stavolta, è imbattibile. Ma da Sarri non ci aspettavamo una squadra allegriana</h1>
      <address><time datetime="2019-11-23T23:30:00+00:00">23 Nov 2019, 23:30</time> by <a rel="author">Stefano Agresti</a></address>
      <p>Se la Juve ha vinto anche questa partita, nella quale l’Atalanta l’ha dominata fino a un quarto d’ora dalla fine e a quel punto meritava di essere avanti di due o tre gol, allora<b> si ha la sensazione che sia davvero imbattibile. Cosa può inventarsi di più e di diverso un avversario per piegare i bianconeri, visto che non basta aggredirli, </b>creare occasioni, impedire loro di fare gioco, spegnere sul nascere ogni azione offensiva?</p>
      <p>Benché menomata dalle assenze (soprattutto Ilicic, Zapata e l’acciaccato Muriel, in panchina), l’Atalanta <b>ha soffocato la Juve fin dall’avvio. E’ vero che ai bianconeri mancava Ronaldo, sul quale poi ci concentreremo, ma ha colpito la loro incapacità di imbastire qualsiasi manovra offensiva.</b> Tanto che il rigore concesso ai bergamaschi è sembrato la logica conseguenza dell’evolversi della gara, benché la decisione di Rocchi sia apparsa discutibile:<b> il primo tocco di Khedira, con la gamba, era una giocata o una deviazione? Tutto affidato all’interpretazione dell’arbitro</b>, che ha avuto un curioso atteggiamento: prima ha fatto segno di continuare, poi ha fischiato.</p>
      <p>Barrow ha cancellato preventivamente ogni potenziale polemica calciando il rigore sulla traversa, ma la furia dell’Atalanta non si è placata e solo Szczesny è riuscito a tenere la Juve sullo 0-0 fino all’intervallo. <b>Né la situazione è cambiata nella ripresa: Juve all’angolo, come un pugile che incassa pugni e cerca di rimanere in piedi, Atalanta all’assalto.</b> In questa situazione ha brillato soprattutto De Ligt, alla sua migliore partita in bianconero: gli interventi dell’olandese in chiusura sono stati spesso determinanti.</p>
      <p>Il gol di Gosens, su assist prezioso di Barrow, ha consegnato all’Atalanta il vantaggio che meritava da tempo, ma nemmeno questo ha dato una scossa alla Juve. <b>A Dybala, invece, sì: da quel momento in poi l’argentino è entrato in partita e alcune sue offensive - anche solitarie - sono state entusiasmanti.</b></p>
      <p>La partita è cambiata improvvisamente a un quarto d’ora dalla fine, quando Higuain - anche grazie a una deviazione - <b>ha trovato il pareggio. In quel momento la Juve è rinata, tanto che ancora Higuain (82’) e infine Dybala (92’) hanno dato al risultato un indirizzo e una dimensione quasi inspiegabili</b>. Nel finale ci sono state contestazioni da parte dell’Atalanta per due episodi. Il primo: il tocco di mano di Cuadrado che ha avviato l’azione del 2-1. Il fallo in effetti pare netto, arbitro e assistente non l’hanno visto, il protocollo Var non consente di tornare così indietro nella revisione dell’azione. Secondo: un altro rigore chiesto dai bergamaschi per mani di Emre Can dopo un tocco con il piede. <b>Qui l’interpretazione di Rocchi lo ha portato a negare il penalty: decisione soggettiva</b>, così come in occasione del rigore concesso nel primo tempo (ma l’intervento non sembrava così diverso).</p>
      <p>Due osservazioni sulla Juve. Una riguarda Ronaldo: in questo momento <b>Higuain e Dybala sono in condizione decisamente migliore di Cristiano, la cui assenza - e non sembri un’eresia - non si avverte. L’altra è invece su Sarri: i risultati sono eccezionali, ma in tutta franchezza da lui ci aspettavamo altro.</b> Una Juve diversa, soprattutto: più bella, e di parecchio. Non così allegriana.</p>
      <p>
        <i>@steagresti</i>
      </p>
    </article>
  </body>
</html>