<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/edo-ine-distomo-i-active-member-ston-agona-gia-ti-dikeosi-ton-thimaton/"/>
    <meta property="og:site_name" content="irafina"/>
    <meta property="article:published_time" content="2019-11-23T23:25:49+00:00"/>
    <meta property="og:title" content="«Εδώ είναι Δίστομο»: Οι Active Member στον αγώνα για τη δικαίωση των θυμάτων!"/>
    <meta property="og:description" content="Στον αγώνα για την δικαίωση των θυμάτων της Σφαγής του Διστόμου από τους Γερμανούς Ναζί, «στρατεύονται» με το μουσικό έργο τους οι ACTIVE MEMBER σε μια προσπάθεια, όπως τόνισε η «ψυχή» του πρωτοποριακού συγκροτήματος Μιχάλης Μυτακίδης, να υπάρχει μια «γλυκιά εκδίκηση» για το αποτρόπαιο έγκλημα που έγινε στο Δίστομο. Παρουσία του Δημάρχου Διστόμου Αράχωβας Αντίκυρας […]"/>
  </head>
  <body>
    <article>
      <h1>«Εδώ είναι Δίστομο»: Οι Active Member στον αγώνα για τη δικαίωση των θυμάτων!</h1>
      <address>
        <time datetime="2019-11-23T23:25:49+00:00">23 Nov 2019, 23:25</time>
      </address>
      <figure>
        <img src="https://www.irafina.gr/wp-content/uploads/2018/03/deftos_728-90_single_new.jpg"/>
      </figure>
      <p>Στον αγώνα για την δικαίωση των θυμάτων της Σφαγής του Διστόμου από τους Γερμανούς Ναζί, «στρατεύονται» με το μουσικό έργο τους οι ACTIVE MEMBER σε μια προσπάθεια, όπως τόνισε η «ψυχή» του πρωτοποριακού συγκροτήματος Μιχάλης Μυτακίδης, να υπάρχει μια «γλυκιά εκδίκηση» για το αποτρόπαιο έγκλημα που έγινε στο Δίστομο.</p>
      <p>Παρουσία του Δημάρχου Διστόμου Αράχωβας Αντίκυρας κ. Ιωάννη Σταθά που από κοινού με τον επικεφαλής των ACTIVE MEMBER δρομολόγησαν το έργο αυτό ο κ. Μυτακίδης τόνισε σε συνέντευξη τύπου στο Μουσείο Θυμάτων Ναζισμού Διστόμου, ότι η έννοια της εκδίκησης έχει παραποιηθεί, ενώ αυτή σχετίζεται με το δίκιο. Πλέον έχει έρθει η ώρα να αρχίσουμε να παίρνουμε εκδίκηση με ένα τρόπο διαφορετικό από το δικό τους : «εμείς με τα τραγούδια μας, οι νομικοί με τις δίκες – ένας αγώνας απ’ όλες τις πλευρές», είπε.</p>
      <figure>
        <img src="https://www.irafina.gr/wp-content/uploads/2019/03/banner_sunday728-90.jpg"/>
      </figure>
      <p>Από την πλευρά του ο κ. Γιάννης Σταθάς ξεκίνησε την παρέμβαση του με το ιστορικό της συνεργασίας με τους ACTIVE MEMBER που άρχισε το καλοκαίρι υπογραμμίζοντας ότι αυτό το έργο απευθύνεται ιδιαίτερα στην νεολαία, την γενιά που απομακρύνεται ηλικιακά από το γεγονός που βιώσαν οι προηγούμενες γενιές. Εκτός από τον αγώνα για να πληρώσει η Γερμανία για τα εγκλήματα, η διατήρηση της μνήμης είναι ο δεύτερος στόχος και σε αυτό η τέχνη και η μουσική παίζει ρόλο ιδιαίτερα στην νεολαία. Η εκδίκηση για εμάς είναι ο αγώνας για ειρήνη σε όλο τον κόσμο.</p>
      <p>Ο Μιχάλης Μυτακίδης που παρουσίασε τα πέντε πρώτα τραγούδια του α’ μέρους του έργου «ΕΔΩ ΕΙΝΑΙ ΔΙΣΤΟΜΟ» είπε ότι έγκλημα στην Μαρτυρική Κωμόπολη της Βοιωτίας έγινε ακριβώς με τον τρόπο που είχαν εκπαιδευτεί οι SS : Μου έκανε εντύπωση οι χαριστικές βολές στα θύματα – μια σημειολογία που αγγίζει τα όρια του μεταφυσικού. Πρέπει να πληρώσουν, είπε για τους ναζί. Το χρωστάμε στους σφαγιασθέντες, είπε.</p>
      <p>Για την συνέχεια του έργου «ΕΔΩ ΕΙΝΑΙ ΔΙΣΤΟΜΟ» είπε ότι το υπόλοιπο θα είναι πιο πλούσιο μουσικά και με πιο πολλούς καλλιτέχνες. Χαρακτήρισε λίγο ύποπτες τις προτάσεις που υπήρξαν από κάποιους πριν ακούσουν ολόκληρο το έργο ν’ ανέβει αυτό στο Ηρώδειο. Αυτό θα γινόταν μόνο με την Θεατρική Ομάδα που υπάρχει στο Δίστομο, είπε με νόημα. Επίσης χαιρέτισε τον πολύ θετικό και συγκινητικό τρόπο με τον οποίο ο Γιώργος Νταλάρας σχολίασε στα social media το «ΕΔΩ ΕΙΝΑΙ ΔΙΣΤΟΜΟ».</p>
      <p>Ο Δήμαρχος Διστόμου Αράχωβας Αντίκυρας ξεκαθάρισε ότι το έργο δεν θα έχει καμία σχέση και δεν θα χρηματοδοτηθεί σε καμία φάση από θεσμούς και φορείς όπως το ελληνογερμανικό ταμείο, το Υπουργείο Εξωτερικών της Γερμανία κλπ, που έχουν ως στόχο την παραποίηση της ιστορίας και την μη πληρωμή αποζημιώσεων, θέση με την οποία συμφώνησε ο κ. Μυτακίδης.</p>
    </article>
  </body>
</html>