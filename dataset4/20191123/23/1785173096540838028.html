<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/vintila-probabil-infrangerea-a-venit-la-momentul-potrivit-harlem-este-bine-asta-e-cel-mai-important-acum-1922402123322019112319178719"/>
    <meta property="og:site_name" content="News.ro"/>
    <meta property="article:published_time" content="2019-11-23T23:21:32+00:00"/>
    <meta property="og:title" content="Vintilă: Probabil înfrângerea a venit la momentul potrivit. Harlem este bine, asta e cel mai important acum"/>
    <meta property="og:description" content="Tehnicianul echipei FCSB, Bogdan Vintilă, a declarat sâmbătă seară, după meciul cu Astra Giurgiu, scor 1-3, că probabil acest eşec a venit la momentul potrivit şi îi să posibilitatea formaţiei sale să îşi reevalueze poziţia. El a menţionat că Harlem Gnohere, care a ajuns la spital după un impact în timpul jocului, este bine acum."/>
  </head>
  <body>
    <article>
      <h1>Vintilă: Probabil înfrângerea a venit la momentul potrivit. Harlem este bine, asta e cel mai important acum</h1>
      <address><time datetime="2019-11-23T23:21:32+00:00">23 Nov 2019, 23:21</time> by <a rel="author">Leila Bolat</a></address>
      <p>
        <b>Tehnicianul echipei FCSB, Bogdan Vintilă, a declarat sâmbătă seară, după meciul cu Astra Giurgiu, scor 1-3, că probabil acest eşec a venit la momentul potrivit şi îi să posibilitatea formaţiei sale să îşi reevalueze poziţia. El a menţionat că Harlem Gnohere, care a ajuns la spital după un impact în timpul jocului, este bine acum.</b>
      </p>
      <p>“Nu pot să zic că este o înfrângere dură, Probabil a venit la momentul potrivit, pentru că ne trezeşte acest joc şi ne dă posibilitate să ne reevaluăm poziţia şi ceea ce avem de făcut în continuare. Harlem este bine, a făcut o comoţie, este la spital. Asta e cel mai important acum. Important este ce învăţăm după acest joc. Am întâlnit o echipă bună, cu jucători care pot face diferenţa şi au făcut diferenţa. Important este să ştim să gestionăm înfrângerile. Întreaga echipă a avut o stare nu prea bună. Din punctul meu de vedere meciul este istorie, nu avem decât de tras învăţăminte după acest joc. Tănase a jucat cu o gripă, nu mai putea să respire la pauză, de aceea l-am schimbat. Criză? Am pierdut un meci. Nu mă tem, mă aştept ca jucătorii să aibă reacţie după acest meci. Atât”, a spus Vintilă la Digi Sport.</p>
      <p>Formaţia Astra Giurgiu a învins, sâmbătă seară, pe Arena Naţională, cu scorul de 3-1, echipa FCSB, într-un meci din etapa a XVII-a a Ligii I, în care gazdele au condus cu 1-0.</p>
      <p>FCSB a deschis scorul în minutul 19, prin Gnohere. Pentru Astra au marcat Alibec ’30, ’60 şi Enache ‘90+6.</p>
      <p>Spre finalul partidei, Gnohere a suferit un şoc după un impact cu Lazar, care l-a lovit în zona capului. El a primit îngrijiri timp de câteva minute pe teren, după care a fost scos cu targa, cu gâtul imobilizat. În minutul 85, în locul său a intrat pe teren Hora. După alte câteva minute, Gnohere a fost dus cu ambulanţa la spital.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>