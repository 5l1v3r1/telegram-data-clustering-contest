<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837461-dnipro-1-u-poyedinku-z-vorskloyu-perervala-bezvigrashnu-seriyu-v-upl"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T23:58:00+00:00"/>
    <meta property="og:title" content="&quot;Дніпро-1&quot; у поєдинку з &quot;Ворсклою&quot; перервала безвиграшну серію в УПЛ"/>
    <meta property="og:description" content="КИЇВ. 23 листопада. УНН. Футболісти &quot;Дніпро-1&quot; та &quot;Ворскли&quot; провели зустріч 15 туру чемпіонату України з футболу на стадіоні &quot;Дніпро-Арена&quot;, передає УНН з …"/>
  </head>
  <body>
    <article>
      <h1>"Дніпро-1" у поєдинку з "Ворсклою" перервала безвиграшну серію в УПЛ</h1>
      <address><time datetime="2019-11-23T23:58:00+00:00">23 Nov 2019, 23:58</time> by <a rel="author">Сергій Куркович</a></address>
      <p><b>КИЇВ. 23 листопада. УНН.</b> Футболісти "Дніпро-1" та "Ворскли" провели зустріч 15 туру чемпіонату України з футболу на стадіоні "Дніпро-Арена", передає <b>УНН</b> з посиланням на сайт "Дніпро-1".</p>
      <p>На початку матчу дніпряни заволоділи територіальною перевагою, проте гості дуже щільно захищалися, не дозволяючи близько наближатися до власних воріт.</p>
      <p>Господарі створили перший по-справжньому гольовий момент – Коркішко після серії рикошетів знайшов можливість для удару, але м’яч влучив у штангу. "Ворскла" свій перший удар по воротах завдала на 31-й хвилині, коли Саків закручував м’яч у дальній кут метрів з 18-ти, але "сфера" пройшла поруч із стійкою.</p>
      <p>Усю свою майстерність голкіперу полтавчан довелося показати незадовго до перерви, коли він потягнув підступний удар Когута у дальній кут після дуже хорошої комбінації господарів.</p>
      <p>Початок другого тайму мало чим відрізнявся від того, що відбувалося на полі до перерви. Далі на 73-й хвилині Кравченко розіграв штрафний із Назаренком, але гострий простріл Олександра перервав Різник. Ну, а далі був пенальті, який заробив Коркішко – сам постраждалий взявся виконувати удар і впевнено переграв голкіпера полтавчан. М'яч став єдиним забитим у грі – 1:0.</p>
      <p>"Нервова гра та дуже емоційно важка. Дві команди, які, здається, відчували певні проблеми, тому гра була важливою для обох. Ми радіємо здобутим трьом очкам. Не думаю, що є сенс оцінювати гру. Ми були надійними сьогодні у захисті, не дозволивши пробити супернику у площину воріт. Ми давно ставили завдання зіграти на нуль, тому що розуміли, що надійність позаду – це вже очко мінімум. Тому радіємо сьогоднішній перемозі", - розповів наставник переможців Дмитро Михайленко.</p>
      <p>Додамо, "Дніпро-1" набрав 15 очок і піднявся на 7 рядок, завершивши серію із 6 матчів без виграшів.</p>
    </article>
  </body>
</html>