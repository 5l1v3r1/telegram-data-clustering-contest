<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/privreda/Obiljezeno-120-godina-rudarstva-u-Ugljeviku/570160?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T18:59:33+00:00"/>
    <meta property="og:title" content="Obilježeno 120 godina rudarstva u Ugljeviku"/>
    <meta property="og:description" content="UGLJEVIK - Veliki poslovni jubilej Rudnika i termoelektrane (RiTE) Ugljevik - 120 godina rudarstva u ovom kraju obilježen je večeras svečanom akademijom uoči krsne slave preduzeća Svetog Stefana Dečanskog -Mratindana."/>
  </head>
  <body>
    <article>
      <h1>Obilježeno 120 godina rudarstva u Ugljeviku</h1>
      <address><time datetime="2019-11-23T18:59:33+00:00">23 Nov 2019, 18:59</time> by <a rel="author">Srna</a></address>
      <p>UGLJEVIK - Veliki poslovni jubilej Rudnika i termoelektrane (RiTE) Ugljevik - 120 godina rudarstva u ovom kraju obilježen je večeras svečanom akademijom uoči krsne slave preduzeća Svetog Stefana Dečanskog -Mratindana.</p>
      <p>Svečanosti u ugljevičkom Centru za kulturu su, pored brojnih zvanica, prisustvovali predsjednik Narodne Skupštine Republike Srpske Nedeljko Čubrilović i generalni direktor "Elektroprivrede Republike Srpske" Luka Petrović.</p>
      <p>Čubrilović je istakao da je jubilej 120 godina rudarstva značajan ne samo za Ugljevik, nego i za cijelu Republiku Srpsku.</p>
      <p>"Riječ je o bazičnoj industriji, o prirodnom resursu koji garantuje proizvodnju električne energije na ovom prostoru još dugi niz godina", rekao je on.</p>
      <p>Čubrilović je svima koji su do sada učestvovali u razvoju RiTE Ugljevik i kapaciteta vezanih za rudarenje čestitao jubilej i poželio još mnogo godina uspješne eksploatacije, rada i što bržeg razvoja u ovoj oblasti.</p>
      <p>"Ovo je važan resurs za Republiku Srpsku, BiH i šire, za sve one sa kojima `Elektroprivreda Republike Srpske` sarađuje i mnogo je uloženo da ovo bude gotovo ekološka proizvodnja električne energije. Nadam se da ćemo tim putem nastaviti", poručio je Čubrilović.</p>
      <p>Generalni direktor "Elektroprivrede Republike Srpske" Luka Petrović rekao je novinarima uoči svečane akademije da je ruda važan resurs "Elektroprivrede Republike Srpske".</p>
      <p>"Imamo 900 zaposlenih na Rudniku u Ugljeviku, tako i u Gacku, a ruda uglja koja se koristi u ova dva rudnika omogućila je proizvodnju električne energije u `Elektroprivredi Republike Srpske` od oko 10 milijardi maraka prihoda, što je nemjerljiv doprinos razvoju regije i cijele Republike Srpske", rekao je Petrović.</p>
      <p>On je najavio da će "Elektroprivreda Republike Srpske" u narednom periodu posebno istaći važnost rudarstva i ulogu rudara.</p>
      <p>Vršilac dužnosti direktora RiTE Ugljevik Čedomir Stojanović rekao je da ovaj privredni gigant proizvodi godišnje trećinu električne energije u sistemu "Elektroprivrede Republike Srpske".</p>
      <p>Prema njegovim riječima, preduzeće zapošljava više od 1.900 radnika, a indirektno omogućava egzistenciju za 20.000 ljudi u regiji.</p>
      <p>Skupština opštine Ugljevik je, povodom jubileja, dodijelila Zlatnu značku ove lokalne zajednice RiTE Ugljevik kao preduzeću koje je presudno uticalo za razvoj ovog kraja i bolji život stanovništva.</p>
      <p>Priznanje su direktoru Stojanoviću uručili načelnik Ugljevika Vasilije Perić i predsjednik Skupštine opštine Đoko Simić.</p>
    </article>
  </body>
</html>