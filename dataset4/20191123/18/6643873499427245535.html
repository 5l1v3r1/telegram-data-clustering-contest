<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/g7xqGB/aarets-nobelpris-i-kjemi-gjoer-det-mulig-aa-tro-paa-elfly"/>
    <meta property="og:site_name" content="Bergens Tidende"/>
    <meta property="article:published_time" content="2019-11-23T18:46:12+00:00"/>
    <meta property="og:title" content="Debatt: – Nå er det mulig å tro på elfly"/>
    <meta property="og:description" content="Sjelden har forskningen vært så tett på folks dagligliv, skriver kjemiprofessor Magne O. Sydnes."/>
  </head>
  <body>
    <article>
      <h1>Debatt: – Nå er det mulig å tro på elfly</h1>
      <h2>Sjelden har prisen hatt en så nær relasjon til folk flest som i år.</h2>
      <address><time datetime="2019-11-23T18:46:12+00:00">23 Nov 2019, 18:46</time> by <a rel="author">Magne O. Sydnes</a></address>
      <p>Debattinnlegg</p>
      <p><b>Både i Bergens Tidende</b> og andre aviser <a href="https://www.bt.no/nyheter/lokalt/i/kJxB96/stavanger-bergen-kan-bli-verdens-foerste-elfly-rute">skrives det om hårete målsettinger</a> for å ha kommersielle elektriske flyginger mellom Bergen og Stavanger i løpet av 2023. Mye av æren for at dette overhode kan tenkes å være mulig, går til de tre som deler årets <a href="https://www.nobelprize.org/prizes/chemistry/2019/press-release/">nobelpris i kjemi</a>.</p>
      <p>Årets pris deles likeverdig mellom John Goodenough, M. Stanley Whittingham og Akira Yoshino, som får prisen for utvikling av ladbare litiumbatterier. Sjelden har Nobelprisen i kjemi hatt en så nær relasjon til folk flest som i år, og da tenker jeg ikke på muligheten til å fly med elektrisitet som energikilde.</p>
      <p><b>Først og fremst</b> er det mobiltelefonen som har blitt allemannseie, sammen med bærbare PC-er og ikke minst elbilene, som alle får energien sin fra ladbare litium-ionbatterier.</p>
      <figure>
        <img src="https://images.sacdn.no/v2/images/f0e54dcb-4090-441e-973f-6bb3d1ced08f?fit=crop&amp;h=1498&amp;w=1000&amp;s=38cb98dfcb76735dd1311a89a9c50c557915f672"/>
        <figcaption>Magne O. Sydnes<cite>Privat</cite></figcaption>
      </figure>
      <p>Som tilfellet er<b> </b>med det meste av teknologi vi nå ser på som helt vanlig, har også litium-ionbatteriene gått gjennom en fase med prøving og feiling.</p>
      <p><b>De første litiumbatteriene</b> ble laget av Whittingham på 1970-tallet, på et laboratorium hos oljeselskapet Exxon Mobil. De så på utvikling av batteriteknologi som en forsikring for at de fortsatt kunne være i energibransjen etter oljen.</p>
      <p>De første litiumbatteriene ble laget med metallisk<a href="https://snl.no/litium"> litium</a> i den negative elektroden (anoden) for å sikre god flyt av elektroner til den positive elektroden (katoden), som var laget av et <a href="https://snl.no/metallsulfider">metalsulfid</a>.</p>
      <p><b>Litium, som er</b> element nummer tre i det periodiske system, er det grunnstoffet som er mest villig til å gi fra seg elektroner og egnet seg veldig bra til det formålet.</p>
      <p>Batteriet, som hadde et høyt potensial, hadde ett problem som oppsto etter gjentatte ladinger – det hadde en tendens til å kortslutte. Noe som kunne føre til eksplosjon og påfølgende brann.</p>
      <p>Åpenbart var det et stykke frem til bruk av dette batteriet til annet en forskningsformål.</p>
      <p>
        <a href="https://www.bt.no/utenriks/i/AdWG0M/tre-deler-nobelprisen-i-kjemi-for-utviklingen-av-oppladbare-batterier">Les også<br/>Tre deler nobelprisen i kjemi for utviklingen av oppladbare batterier</a>
      </p>
      <p><b>Løsningen på problemet </b>var å blande inn aluminium i litium brukt i anoden. Det batteriet ble tatt i bruk i en sveitsisk klokke som ble ladet av lys. Med dette gjennombruddet i 1976 var teknologien for ladbare batterier ute av startgropen.</p>
      <p><b>Bidraget til Goodenough</b> i denne historien var at han fant ut at et <a href="https://snl.no/metalloksider">metalloksid</a> istedenfor et metallsulfid i katoden resulterte i et mye høyere potensial. Ved å bruke litium-kobolt oksid i katoden, økte batteriet fra å gi to volt til å yte fire volt.</p>
      <p>
        <a href="https://www.bt.no/btmeninger/leder/i/QoX3MQ/haap-i-luften">Les også<br/>– Selv om det fortsatt er et stykke igjen før elfly tar over, er utviklingen lovende.</a>
      </p>
      <p><b>Samtidig med denne </b>forbedringen av batteriet, falt oljeprisene i vesten. Dermed forsvant interessen for utvikling av elektriske kjøretøy, som var en sterk drivkraft for batteriutviklingen. Da er det tredjemann, Yoshino, kommer på banen, heiet frem av japanske elektronikkprodusenter.</p>
      <p><b>De var på </b>jakt etter lette ladbare batterier for å levere strøm til alt av håndholdte elektroniske duppeditter. Yoshino fant ut at det ikke var nødvendig å ha metallisk litium i batteriene i det hele tatt – det var nok å ha litiumioner i batteriet. Med den oppdagelsen var det ladbare litium-ionbatteriet født.</p>
      <p>Ved å bruke litiumioner fremfor metallisk litium i batteriene, ble de også mye sikrere og kunne brukes i gjenstander som er allemannseie. Den japanske elektronikkindustrien var raske med å ta nyvinningen i bruk og de første produktene med ladbare litium-ionbatterier kom i salg i 1991.</p>
      <p><b>Med de lette</b> batteriene kom det en rasende utvikling innen elektronikk og det er godt mulig at du som leser dette, leser avisen nettopp på en enhet som får strøm fra et litium-ionbatteri – mobiltelefon, pad eller bærbar PC.</p>
      <p>Når det jobbes hardt<b> </b>for å få verdens første kommersielle flyrute med elfly på vingene, kan en takke årets nobelprisvinnere i kjemi. De har gjort det mulig å lagre store mengder elektrisk energi i lette batterier.</p>
      <p><b>Din mening betyr noe</b><br/>I BT trenger du ikke å være ekspert eller politiker for å slippe til. Skriv om det du har på hjertet! <a href="https://www.bt.no/btmeninger/debatt/dinmening">Skriv et innlegg</a></p>
      <related>
        <h4>Les også</h4>
        <a href="https://www.bt.no/btmeninger/debatt/i/0wmdB/det-groenne-skiftet-hva-innebaerer-det-egentlig"/>
        <a href="https://sysla.no/a/wPkoLA"/>
        <a href="https://sysla.no/a/6jezke"/>
        <a href="https://www.bt.no/innenriks/i/zGzXrv/hver-femte-nordmann-tror-ikke-paa-menneskeskapte-klimaendringer"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/btmagasinet/i/3Jeyvd/det-er-mye-rart-man-sier-ja-til-aa-gifte-seg-for-eksempel"/>
        <a href="https://www.bt.no/btmagasinet/i/EWXnK3/den-norske-maanesteinen-skal-halda-europa-varmt"/>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/kJPR56/ap-profil-vil-gjoere-olav-kyrres-gate-til-gaagate"/>
      </related>
      <ol>
        <li>
          <a href="https://www.bt.no/tag/Batterier">Batterier</a>
        </li>
        <li>
          <a href="https://www.bt.no/tag/Elektronikk">Elektronikk</a>
        </li>
        <li>
          <a href="https://www.bt.no/tag/Nobelprisen">Nobelprisen</a>
        </li>
        <li>
          <a href="https://www.bt.no/tag/Litium">Litium</a>
        </li>
        <li>
          <a href="https://www.bt.no/tag/Elfly">Elfly</a>
        </li>
      </ol>
    </article>
  </body>
</html>