<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904908/kompany-ik-kan-niet-ontkennen-dat-ik-altijd-gelukkiger-ben-als-de-bruyne-scoort-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-23T18:42:00+00:00"/>
    <meta property="og:title" content="Kompany heeft probleem met Belgische publiek: &quot;Kevin soms onheus behandeld&quot;"/>
    <meta property="og:description" content="Kevin De Bruyne behoort nu al enkele jaren tot de beste spelverdelers van de wereld. Sommige waarnemers en supporters vinden zijn prestaties bij de Rode Duivels echter wat minder dan bij Manchester City, waar KDB haast week in week uit excelleert. Vincent Kompany springt in de bres voor zijn ex-ploeggenoot."/>
  </head>
  <body>
    <article>
      <h1>Kompany heeft probleem met Belgische publiek: "Kevin soms onheus behandeld"</h1>
      <address>
        <time datetime="2019-11-23T18:42:00+00:00">23 Nov 2019, 18:42</time>
      </address>
      <p>
        <b>Kevin De Bruyne behoort nu al enkele jaren tot de beste spelverdelers van de wereld. Sommige waarnemers en supporters vinden zijn prestaties bij de Rode Duivels echter wat minder dan bij Manchester City, waar KDB haast week in week uit excelleert. Vincent Kompany springt in de bres voor zijn ex-ploeggenoot.</b>
      </p>
      <p>"Ik heb ook gezien hoe zijn prestaties in de media worden belicht bij interlands", citeert <a href="https://www.hln.be/sport/voetbal/kompany-vindt-dat-de-bruyne-ondergewaardeerd-wordt-in-belgie-ik-ben-gelukkiger-wanneer-hij-scoort~a42141d8/"><i>Het Laatste Nieuws </i></a>Kompany in zijn boek 'Treble Triumph'. "Ondanks het mooie voetbal dat hij brengt, vind ik soms dat hij een beetje onheus wordt behandeld. Zeker als de grote toernooien eraan komen."</p>
      <aside>Lees meer<br/><a href="https://www.voetbalprimeur.be/videos/904859/geweldig-de-bruyne-maakt-bernardo-silva-belachelijk-met-heerlijke-panna-move.html?itm_source=www.voetbalprimeur.be&amp;itm_medium=highlighted-content">Geweldig! De Bruyne maakt Bernardo Silva belachelijk met heerlijke panna-move</a></aside>
      <p>"Onvermijdelijk zijn er situaties geweest waarin hij voor de Rode Duivels misschien niet hetzelfde niveau heeft bereikt als bij Man City", gaat Kompany verder. "Als er dan toch kritiek was, ervaarde ik die als unfair. Ik wil niet anders dan dat hij de wereld kan tonen hoe goed hij echt wel is. In Manchester, daar ben ik zeker van, twijfelt er niemand aan zijn kwaliteiten. Ik kan niet ontkennen dat ik altijd een beetje gelukkiger ben als hij scoort."</p>
      <p>Dat De Bruyne bij de Rode Duivels niet zijn niveau zou halen, is een aanname die moeilijk te staven valt. In de voorbije EK-kwalificatiecampagne pakte de nationale ploeg 30 op 30 met een doelpuntensaldo van 40-3. In tien van die veertig treffers had De Bruyne een voet, met vier goals en zes assists. Op bezoek bij Schotland (0-4) pakte De Bruyne <a href="https://www.voetbalprimeur.be/nieuws/894646/de-bruyne-steelt-de-show-stel-je-voor-dat-je-met-hem-erbij-het-wk-niet-wint-.html?utm_source=doorlink&amp;utm_medium=doorlink&amp;utm_campaign=%2F">pas écht groots uit</a>. Hij verzorgde er drie beslissende passes én het slotdoelpunt.</p>
      <aside>Lees meer<br/><a href="https://www.voetbalprimeur.be/nieuws/904878/man-city-blijft-hopen-op-terugkeer-kompany-verhaal-is-nog-niet-voorbij-.html?itm_source=www.voetbalprimeur.be&amp;itm_medium=highlighted-content">Man City blijft hopen op terugkeer Kompany: 'Verhaal is nog niet voorbij'</a></aside>
    </article>
  </body>
</html>