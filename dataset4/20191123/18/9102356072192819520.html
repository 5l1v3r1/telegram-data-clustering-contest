<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/23/issiilgusiems-ziemos-pramogu-kaunas-paruose-staigmena/"/>
    <meta property="og:site_name" content="alkas.lt"/>
    <meta property="article:published_time" content="2019-11-23T18:39:00+00:00"/>
    <meta property="og:title" content="Išsiilgusiems žiemos pramogų Kaunas paruošė staigmeną"/>
    <meta property="og:description" content="Žiemos sporto mokykloje „Baltų ainiai“ baigiamus atnaujinimo darbus jau gali įvertinti čia besitreniruojantys dailiojo čiuožimo ir ledo ritulio sportininkai. Kol suremontuotoje arenoje prakaitą lieja jaunieji talentai, greta kieme išlietoje lauko ledo aikštelėje nuo penktadienio žiemos pramogomis mėgaujasi ir visi kauniečiai."/>
  </head>
  <body>
    <article>
      <h1>Išsiilgusiems žiemos pramogų Kaunas paruošė staigmeną</h1>
      <address>
        <time datetime="2019-11-23T18:39:00+00:00">23 Nov 2019, 18:39</time>
      </address>
      <p>Žiemos sporto mokykloje „Baltų ainiai“ baigiamus atnaujinimo darbus jau gali įvertinti čia besitreniruojantys dailiojo čiuožimo ir ledo ritulio sportininkai. Kol suremontuotoje arenoje prakaitą lieja jaunieji talentai, greta kieme išlietoje lauko ledo aikštelėje nuo penktadienio žiemos pramogomis mėgaujasi ir visi kauniečiai.</p>
      <p>
        <b>Ilgai laukta pertvarka</b>
      </p>
      <p>Pakeista stogo danga, apšiltintas fasadas, sutvarkytos vidaus sienos, sumontuotas naujas LED apšvietimas bei žiūrovų vietos, o vietoje kompresorinės įrengtos papildomos rūbines su dušais, darbo patalpos treneriams, taip pat atnaujintos rūbinės ir pačiūžų nuomos punktas – 1,8 mln. eurų kainavusios rekonstrukcijos rezultatas.</p>
      <p>„Senutei ledo arenai verkiant reikėjo remonto. Po rekonstrukcijos pastato išlaikymas kainuos mažiau, o treneriams ir sportininkams sudarytos dar geresnės sąlygos dirbti ir tobulėti. Šį mėnesį statybos užvirė ir prie „Girstučio“. Čia iškils pagrindinis Kauno žiemos sporto centras“, – teigė Kauno meras Visvaldas Matijošaitis.</p>
      <p>Po kapitalinio atnaujinimo įrengtos naujos erdvės – fizinio rengimo ir choreografijos salės. Sporto mokykloje „Baltų ainiai“ nuolat treniruojasi daugiau kaip 250 dailiojo čiuožimo ir ledo ritulio sportininkų vaikų, jaunučių, jaunių, jaunimo ir suaugusiųjų amžiaus kategorijose. Mokykloje dirba 9 kvalifikuoti dailiojo čiuožimo bei 4 ledo ritulio treneriai, meninio ugdymo pedagogė.</p>
      <p>
        <b>Kyla naujas centras</b>
      </p>
      <p>Užbaigus daugiau kaip 40 metų skaičiuojančios arenos rekonstrukciją veiksmas persikėlė į Gričiupio seniūniją, kur statoma pagrindinė arena.<br/>Šalia „Girstučio“ baseino esančiame dviejų hektarų sklype suplanuota dviejų ledo aikščių, daugiau kaip 7500 kvadratinių metrų ploto arena, kuri turėtų būti užbaigta kitąmet. Naujoji ledo arena lankytojus pasitiks šiuolaikinėje architektūroje vis labiau populiarėjančiu betono ir medžio deriniu. Statinį suprojektavęs vienas žymiausių Lietuvos architektų Gediminas Jurevičius akcentavo, kad tai ne tik padailins estetinį vaizdą, bet ir užtikrins energetinį efektyvumą.</p>
      <figure>
        <img src="http://alkas.lt/wp-content/uploads/2019/11/%C4%8Ciuozykla_Kauno-savivaldyb%C4%97s-nuotr.jpg"/>
        <figcaption>Čiuožykla | Kauno savivaldybės nuotr.</figcaption>
      </figure>
      <p>„Šiuo metu statybvietėje montuojama atraminė sienutė, kuri saugos pastatą nuo žemių slinkimo, taip pat rengiamasi po žeme tekančio Gričiupio upelio vagos perkėlimui šiek tiek atokiau, kadangi dabar jis teka po dalimi pastato“, – pirmuosius darbus vardijo Kauno savivaldybės Statybos valdymo skyriaus vedėjas Vigimantas Abramavičius.</p>
      <p>Viena iš dviejų aikščių bus skirta treniruotėms, o kitoje numatyta įrengti tribūnas, kuriose tilps apie 500 žiūrovų. Čia galės vykti tiek ledo ritulio, tiek ir dailiojo čiuožimo treniruotės bei varžybos.</p>
      <p>
        <b>Pramogos kauniečiams</b>
      </p>
      <p>Panašu, kad Kaune pramogos prasideda dar nesulaukus sniego. Greta atnaujintos „Baltų ainių“ arenos pastatyta dengta ledo aikštelė, kurioje pramogomis ant ledo jau gali mėgautis visi norintieji.</p>
      <p>Pasak Kauno savivaldybės Sporto skyriaus vedėjo Mindaugo Šivicko, papildoma aikštelė įrengta po stogu, tad lankytojams nebus baisus lietus ar sniegas, o ir oro temperatūra darys mažesnę įtaką. Ši ledo aikštelė yra mažesnė už pagrindinę ir užima per 500 kvadratinių metrų plotą.<br/>Dengta čiuožykla skirta ir sportininkų treniruotėms, ir kauniečių pramogoms. Per masinius čiuožimo seansus ledo arenoje veiks pačiūžų nuomos punktas. Tikslūs seansų grafikai bus skelbiami internete: www.ledoarena.lt</p>
      <related>
        <h4>Susiję straipsniai:</h4>
        <a href="http://alkas.lt/2016/01/06/kaune-keturios-nemokamos-ciuozyklos-po-atviru-dangumi/"/>
        <a href="http://alkas.lt/2014/12/15/kauno-rotuses-aiksteje-islietoje-ciuozykloje-pramogauti-galima-bet-kokiu-oru/"/>
        <a href="http://alkas.lt/2017/05/17/kaunas-imasi-priemoniu-pries-nedrausmingus-vairuotojus/"/>
        <a href="http://alkas.lt/2012/05/24/nuo-liepos-kaunas-atsisako-popieriniu-vienkartiniu-transporto-bilietu/"/>
        <a href="http://alkas.lt/2012/10/24/siuloma-kongresu-konferenciju-ir-koncertu-rumus-kaune-statyti-aleksote/"/>
      </related>
    </article>
  </body>
</html>