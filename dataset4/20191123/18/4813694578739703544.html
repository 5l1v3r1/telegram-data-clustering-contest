<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348076.html"/>
    <meta property="og:site_name" content="מצביעה לפסגה: באיירן ניצחה ונצמדה לגלדבאך"/>
    <meta property="article:published_time" content="2019-11-23T18:32:00+00:00"/>
    <meta property="og:title" content="מצביעה לפסגה: באיירן ניצחה ונצמדה לגלדבאך"/>
    <meta property="og:description" content="הבווארים המשיכו להיראות נהדר וחגגו עם 0:4 על פורטונה, כשפבאר, טוליסו, גנאברי וקוטיניו כבשו. הרצף של לבנדובסקי נעצר. המוליכה ספגה 2:0 מאוניון"/>
  </head>
  <body>
    <article>
      <h1>מצביעה לפסגה: באיירן ניצחה ונצמדה לגלדבאך</h1>
      <h2>הבווארים המשיכו להיראות נהדר וחגגו עם 0:4 על פורטונה, כשפבאר, טוליסו, גנאברי וקוטיניו כבשו. הרצף של לבנדובסקי נעצר. המוליכה ספגה 2:0 מאוניון </h2>
      <address><time datetime="2019-11-23T18:32:00+00:00">23 Nov 2019, 18:32</time> by <a rel="author">מאת מערכת ONE</a></address>
      <figure>
        <img src="https://images.one.co.il/images/d/dmain/ms/gg1443298.jpg"/>
        <figcaption>סרג' גנאברי חוגג עם תומס מולר (רויטרס)</figcaption>
      </figure>
      <p>המחזור ה-12 של הליגה הגרמנית נמשך הערב (שבת) עם שורה של משחקים מרתקים ומשפיעים. במוקד, באיירן מינכן גברה 0:4 על פורטונה דיסלדורף, בעוד המוליכה בורוסיה מנשנלגדבאך ספגה 2:0 אצל אוניון ברלין המרשימה. כמו כן, שאלקה ניצחה 1:2 את ורדר ברמן, וולפסבורג גברה 0:2 על איינטרכט פרנקפורט ובאייר לברקוזן סיימה עם 1:1 מול פרייבורג. במשחק שנעל את הערב, לייפציג גברה 1:3 על קלן.</p>
      <h3>פורטונה דיסלדורף – באיירן מינכן 4:0</h3>
      <p>עושה הרושם שהשינוי על הקווים של הבווארים עשה את שלו. האנט-דיטר פליק, שהחליף את ניקו קובאץ’, החזיר את האלופה הגרמנית למסלול הנכון ועדיין בלתי מנוצח. פורטונה המסכנה הייתה הטרף מולה עמדה המכונה של בירת בוואריה, כשבנג'מין פבאר (11), קורנטן טוליסו (28), סרג' גנאברי (35) ופיליפה קוטיניו (70) דאגו לא רק לשלוש הנקודות, אלא גם להצגה של כדורגל.</p>
      <figure>
        <img src="https://images.one.co.il/images/one/450_250/gg1443300.jpg"/>
        <figcaption>קורנטן טוליסו חוגג (רויטרס)</figcaption>
      </figure>
      <p>בעקבות התוצאה ובגלל ההפסד של גלדבאך, באיירן עלתה למקום השני וכעת היא עם 24 נקודות, מרחק של נקודה בלבד מהמוליכה. מהצד השני של המתרס, המארחת מסובכת בתחתית והיא עם 11 נקודות עד כה. כמו כן, הרצף המשוגע של רוברט לבנדובסקי (גול בכל אחד מ-11 המחזורים שקדמו למחזור הנוכחי) נעצר, כשהחלוץ הפולני לא הצליח לכבוש.</p>
      <h3>אוניון ברלין – בורוסיה מנשנגלדבאך 0:2</h3>
      <p>אחרי שלושה ניצחונות רצופים במסגרת הליגה וכשהיא רוצה לעשות את הבלתי ייאמן ולקחת את תואר האליפות מבאיירן, המוליכה הגיעה לעיר הבירה הגרמנית למפגש מול העולה החדשה בתקווה ללקט עוד שלוש נקודות חשובות.</p>
      <p>אולם, אוניון הלוחמנית שיחקה עם הרבה תשוקה ואגרסיביות לעיני הקהל הביתי ועלתה ליתרון מוצדק בדקה ה-14, בזכותו של אנתוני יוג'ה. עמוק בתוך תוספת הזמן, סבסטיאן אנדרסון הכפיל את התוצאה וקבע - רצף הניצחונות של גלדבאך נקטע.</p>
      <p>כאמור, האורחת עדיין ראשונה בטבלה עם 25 נקודות, כשבמחזור הבא היא תארח את פרייבורג בבית לקרב צמרת ובעוד שבועיים תפגוש את מינכן למשחק אדיר. מנגד, אוניון המשיכה במגמה המדהימה שלה מאז הניצחון בדרבי על הרטה והיא סופרת כבר שלושה ניצחונות רצופים (16 נקודות במאזנה).</p>
      <figure>
        <img src="https://images.one.co.il/images/one/450_250/gg1438895.jpg"/>
        <figcaption>אוהדי אוניון ברלין (רויטרס)</figcaption>
      </figure>
      <h3>ורדר ברמן  – שאלקה 2:1</h3>
      <p>הקבוצה מגלזנקירכן המשיכה במגמה החיובית שלה והשיגה עוד שלוש נקודות רצופות בדרך למלחמה בצמרת הגבוהה. אחרי שליטה במרכז השדה, שתי דקות לסיום המחצית הראשונה אמין האריט עשה צדק והעלה את הכחולים ליתרון. בדקה ה-53, בניטו ראמאן הכפיל את התוצאה וקירב את האורחים לניצחון.</p>
      <p>עשר דקות לסיום, יויה אוסאקו הבקיע לירוקים ודאג לתת דקות הכרעה דרמטיות. אולם, המארחים לא הצליחו להשיג את השוויון המיוחל. בעקבות כך, שאלקה העלתה את מאזנה ל-22 נקודות, בעוד ברמן נותרה בתחתית עם 11.</p>
      <figure>
        <img src="https://images.one.co.il/images/one/450_250/gg1443319.jpg"/>
        <figcaption>אמין האריט חוגג (רויטרס)</figcaption>
      </figure>
      <h3>איינטרכט פרנקפורט – וולפסבורג 2:0</h3>
      <p>גם אחרי פגרת הנבחרות, פרנקפורט המשיכה את העונה הרעה שלה, שלא מזכירה בכלל את הקבוצה המלהיבה של העונה שעברה. השחורים-לבנים אירחו את הזאבים וראו איך ואוט וחהורסט מעניק יתרון לירוקים בדקה ה-20. למרות שוולפסבורג שיחקה בעשרה שחקנים מהדקה ה-45 אחרי שמרסל טיסראנד הורחק, המארחת לא הצליחה לנצל זאת וראתה איך ז'ואאו ויקטור (65) עוקץ את השני לאורחים ומבטיח להם את הניצחון.</p>
      <p>בעקבות התוצאה, וולפסבורג הרימה את עצמה בטבלה ונצמדה לבורוסיה דורטמונד עם 20 נקודות. מנגד, הנשרים סוגרים את העשירייה כשבמאזנם 17 נקודות.</p>
      <figure>
        <img src="https://images.one.co.il/images/one/450_250/gg1443322.jpg"/>
        <figcaption>ז'ואאו ויקטור חוגג עם שחקני וולפסבורג (רויטרס)</figcaption>
      </figure>
      <h3>באייר לברקוזן – פרייבורג 1:1</h3>
      <p>פרייבורג היא הפתעת העונה עד כה בגרמניה ולא בכדי היא בצמרת הגבוהה של הבונדסליגה. השחורים-לבנים התארחו אצל לברקוזן וכבר בדקה החמישית המשיכו את הטירוף, כשלוקאס הולר מצא את הרשת. אולם מאז האורחים הורידו רגל מהגז ואיפשרו למוסא דיאבי (35) להבקיע את השוויון, שנשמר עד לסיום וחילק את הנקודות. המארחת עם 19 נקודות, פרייבורג עם 22.</p>
      <h3>לייפציג – קלן 1:4</h3>
      <p>המארחת המשיכה בעונה המצוינת שלה, אספה ניצחון שביעי ושמרה על מקומה בצמרת הגבוהה כשהיא במקום השני בטבלה ונקודה אחת מתחת למנשנגלדבאך לאחר שלושה ניצחונות ליגה רצופים. טימו ורנר הנפלא היה זה שכבש ראשון (22), אמיל פוסברג הכפיל בפנדל (31) והשלים צמד בהמשך (79). גם קונראד ליימר התכבד בחגיגה (37). רפאל זיקוס רק צימק (38) וזה לא עזר לאורחת, שהמשיכה לשקוע והיא במקום הלפני אחרון בטבלה עם תשעה הפסדים.</p>
      <figure>
        <img src="https://images.one.co.il/images/one/450_250/gg1443348.jpg"/>
        <figcaption>שחקני לייפציג חוגגים (רויטרס)</figcaption>
      </figure>
    </article>
  </body>
</html>