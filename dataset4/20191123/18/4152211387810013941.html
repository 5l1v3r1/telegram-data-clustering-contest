<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/593701/%E0%A6%95%E0%A7%87%E0%A6%89-%E0%A6%86%E0%A6%AE%E0%A6%BE%E0%A6%95%E0%A7%87-%E0%A6%96%E0%A7%81%E0%A6%81%E0%A6%9C%E0%A7%87%E0%A6%93-%E0%A6%AA%E0%A6%BE%E0%A6%AC%E0%A7%87-%E0%A6%A8%E0%A6%BE-%E0%A6%A8%E0%A7%81%E0%A6%B8%E0%A6%B0%E0%A6%BE%E0%A6%A4-%E0%A6%AB%E0%A6%BE%E0%A6%B0%E0%A6%BF%E0%A7%9F%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T18:05:00+00:00"/>
    <meta property="og:title" content="কেউ আমাকে খুঁজেও পাবে না: নুসরাত ফারিয়া"/>
    <meta property="og:description" content="সিনেমা, বিজ্ঞাপন আর ব্যবসার হিসাবে বছরের প্রায় পুরোটাই চঞ্চল সময় পার করেছেন দুই বাংলার প্রিয়মুখ নুসরাত ফারিয়া। তবে ষোলকলা পূর্ণ হতো শাকিব খানের সঙ্গে শুটিং শেষ করা &amp;lsquo;শাহেনশাহ&amp;rsquo; ছবিটি মুক্তি পেলে।বছরের শেষ প্রান্তে এসে এ নিয়ে খানিক আক্ষেপ আছে বটে, তবে হতাশ নন। বললেন,..."/>
  </head>
  <body>
    <article>
      <h1>কেউ আমাকে খুঁজেও পাবে না: নুসরাত ফারিয়া</h1>
      <address><time datetime="2019-11-23T18:05:00+00:00">23 Nov 2019, 18:05</time> by <a rel="author">সুধাময় সরকার</a></address>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/23/1b112b1969c210af6f75fb573ac40adc-5dd913615e11d.jpg"/>
      </figure>
      <p><b>সিনেমা, বিজ্ঞাপন আর ব্যবসার হিসাবে বছরের প্রায় পুরোটাই চঞ্চল সময় পার করেছেন দুই বাংলার প্রিয়মুখ নুসরাত ফারিয়া। তবে ষোলকলা পূর্ণ হতো শাকিব খানের সঙ্গে শুটিং শেষ করা ‘শাহেনশাহ’ ছবিটি মুক্তি পেলে।</b><br/>বছরের শেষ প্রান্তে এসে এ নিয়ে খানিক আক্ষেপ আছে বটে, তবে হতাশ নন। বললেন, ‘বিলম্ব হতেই পারে। এটাও ঠিক, প্রত্যাশা ছিল ছবিটি এ বছর মুক্তি পাবে। শাকিব খানের সঙ্গে এটা আমার প্রথম ছবি। আমরা কাছাকাছি সময়ে একটা টিভিসিও করেছি। দর্শকদের ভালো সাড়া পেয়েছি। ছবিটি মুক্তি পেলে বাড়তি মাত্রা যোগ হতো আমাদের জুটিতে, সন্দেহ নেই।’</p>
      <figure>
        <img src="http://cdn.banglatribune.com/contents/cache/images/500x0x1/uploads/media/2019/11/23/f2b3ba2a9d5513efe6ed0fdc01956c63-5dd912a87b31d.jpg"/>
      </figure>
      <p>বরাবরই লক্ষ্য স্থির রেখে এগিয়ে চলা নুসরাত ফারিয়া অবশ্য এসব ভেবে বসে নেই। উল্টো বাংলা ট্রিবিউনের কাছে প্রকাশ করলেন, আসছে বছরের ব্যস্ত ক্যালেন্ডার। ফারিয়ার মতে, ক্যারিয়ারের সবচেয়ে ব্যস্ততম ও গুরুত্বপূর্ণ ক্যালেন্ডার সাজিয়েছেন ২০২০ সালের জন্য। নিজেকে প্রস্তুত রেখেছেন, অপেক্ষা চলতি বছরের শেষ ক’দিন অতিক্রমের।<br/>তার ভাষায়, ‘২০২০ সালের পুরোটাজুড়ে এতই ব্যস্ত থাকবো, কেউ আমাকে খুঁজেও পাবে না। কারণ, ইচ্ছে থাকলেও কাউকে সময় দেওয়ার মতো সময় বের করতে পারবো না।’<br/>নুসরাত ফারিয়ার ২০২০ সালের ক্যালেন্ডারে এরমধ্যে যোগ হয়েছে দুই বাংলার চারটি বড় ক্যানভাসের ছবি। যার মধ্যে একটির নাম জানা গেছে, দীপঙ্কর দীপনের ‘অপারেশন সুন্দরবন’। সঙ্গে থাকছে ন্যুনতম ৭টি প্রতিষ্ঠানের এনড্রোসমেন্ট। নতুন বছরের জন্য বিশেষ খবর হলো, আবারও তিনি কণ্ঠে তুলছেন গান। ২০১৮ সালে ‌‘পটাকা’ চমকের পর আরও বড় চমক নিয়ে হাজির হবেন নতুন বছরে।<br/>তবে ব্যস্ততম ২০২০ সালে পা রাখার আগে, চলতি বছরের শেষাংশে এসে খানিকটা আড়ালে আছেন নুসরাত ফারিয়া। সব রকমের শুটিং ব্যস্ততা স্থগিত করেছেন। মন বসিয়েছেন পড়ার টেবিলে। কারণ, চলছে এক্সাম!<br/>ফারিয়া বললেন, ‘প্রচুর পড়াশোনা করতে হচ্ছে এখন আমাকে। এক্সাম চলছে। ইউনিভার্সিটি অব লন্ডনের আওতায় ল’ পড়ছি। এটি শেষ হবে ২০২১ সালে। শুটিংয়ের ফাঁকে ফাঁকে আইন বিষয়ের ক্লাস করতে আর পরীক্ষা দিতে ভালোই লাগে আমার।’<br/>জীবনের প্রতিটি বিষয়েই সচেতন ও সিরিয়াস এই অভিনেত্রী জানান, চলমান পরীক্ষা আর পড়াশুনার খাতিরে ফেসবুক প্রোফাইলটি সাময়িক সময়ের জন্য ডি-অ্যাক্টিভ করে রেখেছেন। <br/>মজার ছলেই বললেন, ‘ফেসবুক ওপেন থাকলে- মন বসে না পড়ার টেবিলে! তাই সোজা বন্ধ। তবে মুঠোফোন খোলা আছে।’<br/>এদিকে সাম্প্রতিক সময়ে ঢালিউড-টলিউডে বয়ে যাচ্ছে বিয়ের হাওয়া। কাছাকাছি সময়ে দুই দেশের গণমাধ্যমে প্রকাশ পেয়েছে বেশ ক’জন তারকার বিয়ের খবর। <br/>বিষয়টি উপস্থাপন করার পর ফারিয়া বললেন, ‘ফেসবুক বন্ধ থাকায় কী যে আরামে আছি- বুঝুন এবার। সুখবরগুলো পাইনি আমি! অবশ্যই তাদের সবাইকে শুভেচ্ছা, যদি খবরগুলো সত্যি হয়। তবে নিজের বিয়ের খবরটা এখনই দিতে পারছি না। কারণ, বিয়ের বয়স এখনও হয়নি আমার। ২০২০ সালটা ক্যালেন্ডার ধরে কাটাতে চাই, ২১-এ ল’টা শেষ করতে চাই। তারপর না হয়, বিয়ের খবর!’</p>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/23/07d313ab101fe2b146fd3afde3eefdcf-5dd915a8d708e.jpg"/>
      </figure>
      <footer>/এমএম/</footer>
    </article>
  </body>
</html>