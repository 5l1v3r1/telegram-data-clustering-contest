<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/11/23/842638"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T18:52:00+00:00"/>
    <meta property="og:title" content="ইরাকের রাস্তায় প্রতিবাদের রঙ!"/>
    <meta property="og:description" content="অক্টোবর থেকে বিক্ষোভে উত্তাল যুদ্ধবিধ্বস্ত দেশ ইরাক। পুলিশের সঙ্গে সংঘর্ষে শতাধিকের মৃত্যু হয়েছে, আহত কয়েক হাজার। আজও চার জনের মৃত্যু হয়েছে। বিক্ষোভ আগেও দেখেছে এ দেশ। তবে সেই বিক্ষোভের থেকে এ বারের প্রতিবাদের চেহারাটি আলাদা। এ বার বিক্ষোভকারীরা কোনও রাজনৈতিক নেতার পদত্যাগ বা রাজনৈতিক দলের গদি ছাড়ার দাবি তুলছে না। তারা চাইছে, দেশের রাজনৈতিক কাঠামো এবং শাসন ব্যবস্থাতেই আমূল পরিবর্তন আসুক।  ২০০৩ সালে মার্কিন হানা ও সাদ্দাম হুসেনের পতনের পর থেকে যেভাবে সরকার চলছে, তা নিয়েই প্রবল আপত্তি রয়েছে বিক্ষোভকারীদের। এখন সরকারি কর্মকর্তাদের সব পদই শিয়া, সুন্নি ও কুর্দদের জন্য সংরক্ষিত। আর এই সব কর্মকর্তারা অধিকাংশই দুর্নীতিগ্রস্ত। গত বছর ক্ষমতায় এসে প্রধানমন্ত্রী আদেল আবদেল মাহদি আশ্বাস দিয়েছিলেন, দুর্নীতি রুখতে কড়া পদক্ষেপ গ্রহণ করবেন তিনি। দেশের অর্থনৈতিক কাঠামোও ঢেলে সাজানোর আশ্বাস দিয়েছিলেন প্রধানমন্ত্রী। বলেছিলেন, অতি ধনীদের সঙ্গে দেশের সংখ্যাগরিষ্ঠদের এই আকাশ-পাতাল তফাত থাকবে না। কিন্তু সে সব আশ্বাস বাস্তবায়িত হয়নি। আর তারই ফলে অসন্তোষ দানা বাঁধতে বাঁধতে বিশাল বিক্ষোভের আকার ধারণ করেছে। সেই বিক্ষোভের নতুন প্রকাশ,…"/>
  </head>
  <body>
    <article>
      <h1>ইরাকের রাস্তায় প্রতিবাদের রঙ!</h1>
      <address><time datetime="2019-11-23T18:52:00+00:00">23 Nov 2019, 18:52</time> by <a rel="author">কালের কণ্ঠ অনলাইন</a></address>
      <p>অক্টোবর থেকে বিক্ষোভে উত্তাল যুদ্ধবিধ্বস্ত দেশ ইরাক। পুলিশের সঙ্গে সংঘর্ষে শতাধিকের মৃত্যু হয়েছে, আহত কয়েক হাজার। আজও চার জনের মৃত্যু হয়েছে। বিক্ষোভ আগেও দেখেছে এ দেশ। তবে সেই বিক্ষোভের থেকে এ বারের প্রতিবাদের চেহারাটি আলাদা। এ বার বিক্ষোভকারীরা কোনও রাজনৈতিক নেতার পদত্যাগ বা রাজনৈতিক দলের গদি ছাড়ার দাবি তুলছে না। তারা চাইছে, দেশের রাজনৈতিক কাঠামো এবং শাসন ব্যবস্থাতেই আমূল পরিবর্তন আসুক। </p>
      <figure>
        <img src="https://www.kalerkantho.com/ckfinder/userfiles/images/Ucopy.jpg"/>
      </figure>
      <p>২০০৩ সালে মার্কিন হানা ও সাদ্দাম হুসেনের পতনের পর থেকে যেভাবে সরকার চলছে, তা নিয়েই প্রবল আপত্তি রয়েছে বিক্ষোভকারীদের। এখন সরকারি কর্মকর্তাদের সব পদই শিয়া, সুন্নি ও কুর্দদের জন্য সংরক্ষিত। আর এই সব কর্মকর্তারা অধিকাংশই দুর্নীতিগ্রস্ত। গত বছর ক্ষমতায় এসে প্রধানমন্ত্রী আদেল আবদেল মাহদি আশ্বাস দিয়েছিলেন, দুর্নীতি রুখতে কড়া পদক্ষেপ গ্রহণ করবেন তিনি। দেশের অর্থনৈতিক কাঠামোও ঢেলে সাজানোর আশ্বাস দিয়েছিলেন প্রধানমন্ত্রী। বলেছিলেন, অতি ধনীদের সঙ্গে দেশের সংখ্যাগরিষ্ঠদের এই আকাশ-পাতাল তফাত থাকবে না।</p>
      <p>কিন্তু সে সব আশ্বাস বাস্তবায়িত হয়নি। আর তারই ফলে অসন্তোষ দানা বাঁধতে বাঁধতে বিশাল বিক্ষোভের আকার ধারণ করেছে। সেই বিক্ষোভের নতুন প্রকাশ, সাদুন টানেলের গায়ে। টাইগ্রিস নদীর কাছে সাদুন টানেল ও তার চারপাশ এখন বিক্ষোভকারীদের দখলে। </p>
      <p>আর সেই টানেলের আঁকা গ্রাফিতিতে দেখা যায়, কারাগার ভেঙে বেরিয়ে আসছে একজন। নিচে লেখা, ‘আমাদের একটা দেশ চাই, কারাগার নয়’। আর একটা ছবিতে দেখা যায়, ‘ভি’ চিহ্ন দেখাচ্ছেন বিক্ষোভকারীরা। ছবির নিচে লেখা, ‘বিপ্লবের বীজ পুঁতে দাও, রাষ্ট্রের জন্ম হবে’। আর একটি দেওয়াল-লিখনের বার্তা আরো স্পষ্ট, ‘দেখো যুক্তরাষ্ট্র, তোমাদের জন্যই আমাদের এই হাল’।</p>
      <figure>
        <img src="https://www.kalerkantho.com/ckfinder/userfiles/images/Un%20copy.jpg"/>
      </figure>
      <p>সাদুন টানেলটি আসলে আসলে বিশাল এক আন্ডারপাস। প্রতিদিন হাজার হাজার মানুষ সেখান দিয়ে যাতায়াত করেন। সেই প্রাচীরের গায়েই অসংখ্য ছবি ও গ্রাফিতি এঁকেছেন ছাত্র-ছাত্রীরা, যাদের অধিকাংশই মেডিক্যাল শিক্ষার্থী। ইরাকের হায়দার মোহাম্মাদ নামের এক ছাত্রের কথায়, আমরা হয়তো পথে নেমে বিক্ষোভে অংশ নিতে পারছি না। কিন্তু এই ছবি এঁকে আমাদের আন্দোলনকারী ভাইদের বার্তা দিতে চাই যে, আমরা সবাই আপনাদের পাশে আছি। আমরাও পরিবর্তন চাই।</p>
    </article>
  </body>
</html>