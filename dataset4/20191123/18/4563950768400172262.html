<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/50948"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-23T18:26:00+00:00"/>
    <meta property="og:title" content="'ปั้นจั่น'ยอมรับ'เหนื่อยครับ' ตัดพ้อทำอะไรก็ผิด"/>
    <meta property="og:description" content="นักแสดงหนุ่ม ปั้นจั่น-ปรมะ อิ่มอโนทัย พ้อทำอะไรก็ผิด ยอมรับปีนี้เป็นปีที่หนักมากสำหรับตัวเองมาก เพราะหลายเดือนที่ผ่านมามักมีข่าวดราม่าของออกมาตลอด ทั้งเรื่องงาน เรื่องความรัก และแถมยังเคยโดนโยงไปเรื่องการเมืองอีก โดยปั้นจั่นยอมรับว่าปีนี้โดนหนักสุด เอาไว้ปีหน้าค่อยว่ากันใหม่"/>
  </head>
  <body>
    <article>
      <h1>'ปั้นจั่น'ยอมรับ'เหนื่อยครับ' ตัดพ้อทำอะไรก็ผิด</h1>
      <address>
        <time datetime="2019-11-23T18:26:00+00:00">23 Nov 2019, 18:26</time>
      </address>
      <p>          นักแสดงหนุ่ม <b>ปั้นจั่น</b><b>-ปรมะ อิ่มอโนทัย </b>พ้อทำอะไรก็ผิด  ยอมรับปีนี้เป็นปีที่หนักสำหรับตัวเองมาก เพราะหลายเดือนที่ผ่านมามักมีข่าวดราม่าของตนเองออกมาตลอด  ทั้งเรื่องงาน เรื่องความรัก และแถมยังเคยโดนโยงไปเรื่องการเมืองอีกด้วย โดยปั้นจั่นยอมรับว่าปีนี้โดนหนักสุด เอาไว้ปีหน้าค่อยว่ากันใหม่</p>
      <p>          “ปีนี้ผมโดนมาตลอด หน้ามือเป็นหลังมือเลย ทำอะไรก็ผิดไปหมด จากที่เคยเป็นสามีแห่งชาติ ตอนนี้กลายเป็นไอปั้น คำหยาบมีเข้ามามากจนผมเลิกอ่าน แต่ก็เข้าใจนะครับ และเวลาเห็นเพื่อนคนอื่นๆ โดน ก็คิดด้วยว่าอีกหน่อยคงไม่มีใครกล้าพูด หรือกล้าสร้างสรรค์อะไรแล้ว  จริงๆ ตัวผมเอง ผมไม่ได้อยากเป็นข่าวเลยนะ อยากจะแค่ทำงานแล้วกลับบ้านด้วยซ้ำ</p>
      <p>          ผมอยากสร้างสรรค์ผลงานให้กับคนที่ชอบดูละครของผม และผมก็กลับบ้านมากกว่า ไม่อยากพูดอะไรทั้งนั้น แต่ในเมื่อวงจรมันเป็นแบบนี้ ดาราต้องมาพร้อมกับสื่อ ออกมาพูดโน่นพูดนี่ ฉะนั้นมันก็ยังจำเป็นที่จะต้องอยู่ต้องพูด ผมรักวงการนี้ ผมชอบอาชีพนี้ แต่ผมก็รู้สึกอีกเหมือนกันว่าบางทีผมอาจจะอยู่กับมันไม่ได้ เพียงแต่ผมต้องอยู่ เพราะพ่อแม่ผมยังต้องกิน ผมยังมีแฟนๆ ที่รักผม เพียงแค่ผมเลิกเสพสื่อทางโลกโซเชียลฯ ก็เท่านั้นเอง</p>
      <p>          เวลาที่ผมพลาด ผมก็อยากตบหัวตัวเอง อยากจะชกหน้าตัวเอง เพราะผมพลาด ผมทำให้ตัวเองถูกด่าอีกแล้ว ซึ่งมันเหนื่อยนะ ผมท้อ ผมพูดจริงๆ ปีนี้เป็นปีที่แบบ...ซิกมาก เอาไว้ปีหน้าค่อยว่ากันใหม่ ส่วนพวกโรคซึมเศร้าโรคอะไรต่างๆ ไม่ต้องเอามาอ้างหรอก เพราะไม่มีใครเขาเชื่อ ถึงพูดไปคนก็ไม่เชื่อ พูดไปคนก็หาว่าสำออยอีก ฉะนั้นสิ่งที่ทำได้สำหรับคนในวงการก็คือ แข็งแกร่งที่สุด อดทนที่สุด ระวังที่สุด</p>
      <p>            เหนื่อยครับ  ตอนนี้ผมคิดแค่อย่างเดียวว่าผมทำงานเพื่อครอบครัว และงานนี้มันก็เป็นอาชีพที่ผมถนัดที่สุด ผมทำมันมาเกือบทั้งชีวิตแล้ว ดังนั้นถ้ายังมีคนดู มีคนรัก มีแฟนละครที่ติดตามผม ผมก็จะยังคงทำงานต่อไป  ผมยังรักในการแสดงอยู่ แต่ถามว่าความเหนื่อยมันมีไหม แน่นอนครับว่ามันมี แต่ผมเชื่อว่าเวลามันจะช่วยเยียวยาทุกอย่างครับ”</p>
      <figure>
        <img src="https://www.thaipost.net/main/uploads/photos/big/20191123/image_big_5dd9126adc79a.jpg"/>
      </figure>
      <figure>
        <img src="https://www.thaipost.net/main/uploads/photos/big/20191123/image_big_5dd91277509ce.jpg"/>
      </figure>
      <figure>
        <img src="https://www.thaipost.net/main/uploads/photos/big/20191123/image_big_5dd9128399fe9.jpg"/>
      </figure>
      <figure>
        <img src="https://www.thaipost.net/main/uploads/photos/big/20191123/image_big_5dd9128e4bb8f.jpg"/>
      </figure>
      <figure>
        <img src="https://www.thaipost.net/main/uploads/photos/big/20191123/image_big_5dd91299d0af8.jpg"/>
      </figure>
      <p>ขอบคุณภาพจากอินสตาแกรม @punjanprama</p>
    </article>
  </body>
</html>