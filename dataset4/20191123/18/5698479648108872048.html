<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/23/iran-protests-reactions-and-latest-news-after-8-days"/>
    <meta property="og:site_name" content="euronews"/>
    <meta property="article:published_time" content="2019-11-23T18:55:55+00:00"/>
    <meta property="og:title" content="رویدادهای ایران؛ از بازگشت تدریجی اینترنت تا پیام جو بایدن"/>
    <meta property="og:description" content="در حالی هشت روز از اعلام ناگهانی افزایش بهای بنزین و آغاز اعتراض‌ها در ایران می‌گذرد که همچنان سطح دسترسی به اینترنت پایین است و واکنش‌ها و خبرها درباره ناآرامی‌های روز‌های گذشته ادامه دارد."/>
  </head>
  <body>
    <article>
      <h1>رویدادهای ایران؛ از بازگشت تدریجی اینترنت تا پیام جو بایدن</h1>
      <address><time datetime="2019-11-23T18:55:55+00:00">23 Nov 2019, 18:55</time> by <a rel="author">یورونیوز فارسی </a></address>
      <p>هشت روز از اعلام ناگهانی افزایش بهای بنزین و آغاز اعتراض‌ها در ایران می‌گذرد و واکنش‌ها و خبرها درباره ناآرامی‌های روز‌های گذشته ادامه دارد.</p>
      <p>در حالی که سطح دسترسی به اینترنت تا بامداد شنبه همچنان پایین و هنوز اینترنت تقریبا قطع بود، بالاخره در بسیاری از نقاط کشور به صورت تدریجی در طول روز وصل شد. با این حال اینترنت هنوز به طور کامل وصل نشده و اینترنت موبایلی همچنان قطع است.</p>
      <p>هنوز آمار دقیقی از قربانیان اعتراض‌های خونین ایران در روزهای اخیر در دست نیست. عفو بین‌الملل شامگاه جمعه یکم آذر در آخرین گزارش خود اعلام کرد که در اعتراض‌های روزهای گذشته در ایران دست‌کم ۱۱۵ نفر کشته شده‌اند. این سازمان در عین حال تاکید کرده بر این باور است که شمار واقعی جان‌باختگان بسیار بیشتر است.</p>
      <p>آخرین تحولات مربوط به ناآرامی‌های ایران را در این گزارش پیگیری کنید.</p>
      <h3>استاندار کرمانشاه می‌گوید معترضان وابسته به «پژاک، داعش، منافقین و معاندین» بودند</h3>
      <p>هوشنگ بازوند، استاندار کرمانشاه می گوید معترضان و تظاهرکنندگان در این استان وابسته به «گروهک های پژاک، داعش، منافقین و معاندین نظام» بودند.</p>
      <p>عالی رتبه ترین مقام دولت ایران در استان کرمانشاه در ادامه افزود که «همه» این افراد شناسایی شده اند.</p>
      <p>سخنان استاندار کرمانشاه در حالی بیان می شود که مقامات ایران پیش از این از «سرویس های اطلاعاتی» کشورهای خارجی، «بهایی ها»، «خاندان پهلوی» و گروه مجاهدین خلق به عنوان مسئول اعتراض ها در شهرهای مختلف نام برده بودند.</p>
      <h3>پیام جو بایدن</h3>
      <p>جو بایدن، سناتور دموکرات و رقیب سیاسی اصلی دونالد ترامپ در انتخابات آتی ریاست‌ جمهوری آمریکا در پیامی با معترضان در ایران اظهار همدلی کرد.</p>
      <p>وی روز شنبه در صفحه توییتر خود نوشت: «دل ما با خانواده‌های معترضان ایرانی است که در طول هفته گذشته کشته شدند. ایرانیان نیز مانند مردم هر جای دیگری حق دارند که به شکل مسالمت‌آمیز اعتراض کنند بدون آن که به دست حکومت خودشان وحشیانه مورد حمله قرار گیرند و روزها بدون اینترنت بمانند. دنیا ناظر است.»</p>
      <figure>
        <iframe data-src="https://twitter.com/euronewses/status/1198294389061079040" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>نیروی انتظامی: ۱۸۰ نفر از لیدرهای اصلی ناآرامی‌های اخیر بازداشت شدند</h3>
      <p>نیروی انتظامی ایران روز شنبه اعلام کرد که «۱۸۰ نفر از لیدرهای اصلی» ناآرامی های اخیر بازداشت شده اند.</p>
      <p>به گزارش خبرگزاری های ایران نیروی انتظامی همچنین تهدید کرده است که این نهاد «اجازه نخواهد داد معدود افرادی باعث بی‌نظمی و هرج و مرج در کشور شوند.»</p>
      <p>سازمان عفو بین الملل روز دوشنبه گذشته در چهارمین روز ناآرامی های ایران اعلام کرده بود که بیش از هزار نفر در این کشور بازداشت شده اند.</p>
      <h3>دادستان ایران به بازداشت‌شدگان: در بازجویی‌ها صداقت داشته باشید</h3>
      <p>در ویدئویی که از بازدید دادستان کل ایران از زندان فشافویه منتشر شده است محمدجعفر منتظری از افرادی که بازداشت شده‌اند می‌خواهد که در بازجویی‌ها «صداقت» داشته باشند.</p>
      <p>دادستان کل ایران در سخنان خود خطاب به بازداشت‌شدگان می‌گوید سفارش کرده است که وضعیت آنها زودتر مشخص شود. وی با این حال اضافه می‌کند که این مساله «منوط» به این است که بازداشت‌شدگان «واقعیت‌ها» را بیان کنند. محمد جعفر منتظری در بخشی از سخنان خود خطاب به بازداشت‌شدگان می گوید: «اگر دچار اشتباه و لغزشی هم شده‌اید آن را بپذیرید.»</p>
      <p>وی همچنین از بازداشت‌شدگان خواست که «عوامل محرک و مهیج» در اعتراضات اخیر را معرفی کنند.</p>
      <figure>
        <iframe data-src="https://twitter.com/euronewses/status/1198256557269700608" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>سطح دسترسی به اینترنت در ایران به ۷۱ درصد رسید</h3>
      <figure>
        <img src="https://static.euronews.com/articles/stories/04/31/74/62/404x222_cmsv2_7acc1291-20e1-5445-84f4-665c146fd8a6-4317462.jpg"/>
      </figure>
      <p>در حالیکه بیش از ۱۶۵ ساعت از قطع اینترنت در ایران می‌گذرد طبق گزارش نت بلاکس، سطح دسترسی به ۷۱ درصد رسیده است. این رقم در روزهای نخست اعتراض‌های ایران در سطح پنج درصد باقی مانده بود.</p>
      <p>طبق گزارش رسانه‌های ایران، اینترنت خانگی در اغلب نقاط ایران وصل شده است.</p>
      <p>اینترنت گوشی‌های تلفن همراه هنوز در ایران وصل نشده اما پیش بینی می‌شود موبایل‌ها نیز در ایران تا فردا یکشنبه به شبکه سراسری اینترنت وصل شود.</p>
      <p>با افزایش سطح دسترسی به اینترنت در داخل ایران، ویدئوهای جدیدی در شبکه‌های اجتماعی در حال انتشار است که روزهای نخست اعتراض‌ها در شهرهای مختلف ایران و نیز صحنه‌هایی از تعقیب و گریز معترضان و مأموران را نشان می‌دهد.</p>
      <h3>هشدار ایران به برخی کشورهای منطقه برای دخالت در ناآرامی‌ها</h3>
      <p>ایران در مورد احتمال دخالت برخی کشورهای منطقه در ناآرامی‌های اخیر به این کشورها هشدار داد.</p>
      <p>اسحاق جهانگیری، معاون اول رئیس جمهوری ایران با هشدار به برخی کشورهای منطقه گفت: «برخی از کشورهای منطقه بدانند اگر سرنخ‌هایی پیدا شود که آن ها دخالت‌هایی برای ایجاد آشوب در داخل ایران کرده‌اند، روزگار خوش درمنطقه نخواهند دید.»</p>
      <blockquote>اگر معلوم شود دیگران در مسائل داخلی ایران دخالت کرده‌اند که به ملت ایران ضرر و زیانی وارد شود حتما پاسخ کوبنده‌ای دریافت خواهند کرد. محمد جواد منتظری <br/>دادستان کل ایران<cite>اسحاق جهانگیری <br/>معاون اول رئیس جمهوری ایران</cite></blockquote>
      <p>وی که در جلسه ستاد تنظیم بازار سخن می‌گفت، بدون نام بردن از کشوری خاص، تاکید کرد: «اگر معلوم شود دیگران در مسائل داخلی ایران دخالت کرده‌اند که به ملت ایران ضرر و زیانی وارد شود حتما پاسخ کوبنده‌ای دریافت خواهند کرد.»</p>
      <p>وی همچنین گفت که هیچ نهاد و دستگاهی تا پایان سال ۹۸ اجازه افزایش قیمت را ندارد و افزود: «اگر احساس کنیم جایی در تصمیم گیری اشتباه کرده‌ایم حتماً اصلاح خواهیم کرد.»</p>
      <h3>واکنش ایران: تحریم جهرمی گویای برخورد سیاسی آمریکا با اینترنت آزاد است</h3>
      <p>عباس موسوی، سخنگوی وزارت امور خارجه ایران در واکنش به اعلام تحریم وزیر ارتباطات ایران از سوی آمریکا گفت که این تحریم «گویای برخورد سیاسی و ابزاری این کشور با محیط اینترنت آزاد» است.</p>
      <p>آقای موسوی روز شنبه گفت: «همگان آگاه هستند که دولت کنونی آمریکا ارزشی برای اصول و ارزش‌های دموکراتیک، شفافیت و حقوق بشر از جمله آزادی اینترنت برای دیگران قايل نیست.»</p>
      <h3>دادستان کل پس از دیدار از فشافویه: بازداشت‌شدگان رضایت دارند</h3>
      <figure>
        <img src="https://static.euronews.com/articles/stories/04/31/74/62/404x227_cmsv2_1900afaf-7c2c-57a1-8348-7641649c75ab-4317462.jpg"/>
        <figcaption>دادستان کل ایران در زندان فشافویهایسنا</figcaption>
      </figure>
      <p>خبرگزاری میزان وابسته به قوه قضاییه گزارش داد محمدجعفر منتظری، دادستان کل جمهوری اسلامی اززندان فشافویه در جنوب تهران دیدار کرد تا از نزدیک در جریان رسیدگی به پرونده‌های بازداشت‌شدگان اعتراض‌های اخیر قرار بگیرد.</p>
      <p>دادستان کل ایران درباره بازدید دو ساعته خود از زندان فشافویه مدعی شد که همه افراد بازداشت شده با خانواده‌شان ارتباط گرفته و تماس تلفنی داشتند.</p>
      <blockquote>نکته جالب این است که همه این دستگیرشدگان از وضعیت زندان و نگهداری‌شان اعلام رضایت کرده‌اند</blockquote>
      <p>وی افزود: «نکته جالب این است که همه این دستگیرشدگان از وضعیت زندان و نگهداری‌شان اعلام رضایت کرده‌اند.»</p>
      <p>در جریان اعتراض‌های سال ۸۸ و نیز دی‌ماه ۹۶، شماری از بازداشت‌شدگان در نخستین روزهای دستگیری در زندان فشافویه و بازداشتگاه سابق کهریزک جان خود را از دست دادند.</p>
      <h3>نت بلاکس: سطح دسترسی به اینترنت در ایران ۲۰ درصد است</h3>
      <p>در حالی که برخی از رسانه‌های داخل ایران از اتصال مجدد اینترنت در چند استان کشور خبر می‌دهند اما یک نهاد ناظر بر دسترسی کشورها به اینترنت سطح دسترسی را ۲۰ درصد عنوان کرد.</p>
      <p>شب گذشته خبرگزاری دانشجویان ایران (ایسنا) اعلام کرد در استان‌های خراسان شمالی، خراسان جنوبی، گلستان، سمنان، یزد، همدان، چهارمحال و بختیاری، اردبیل، زنجان و ایلام اینترنت خانگی وصل شده است.</p>
      <p>با این حال طبق <a href="https://www.youtube.com/watch?v=TxdPm0vB-FA">برآورد آنلاین نت بلاکس</a> که یک نهاد ناظر بر دسترسی کشورها به اینترنت است، پس از ۱۶۰ ساعت قطع اینترنت در ایران سطح دسترسی‌ها در ساعت ۱۲ و نیم ظهر شنبه به وقت محلی، به ۲۲ درصد رسیده است.</p>
      <p>وزارت خزانه‌داری آمریکا روز جمعه یکم آذر (۲۲ نوامبر) نام محمدجواد آذری جهرمی، وزیر ارتباطات و فناوری اطلاعات ایران را به دلیل نقش داشتن در «سانسور گسترده اینترنت» به سیاهه تحریمی‌های کاخ سفید اضافه کرد.</p>
      <h3>عفو بین‌الملل: دست‌کم ۱۱۵ نفر در اعتراض‌های ایران کشته شده‌اند</h3>
      <p>سازمان عفو بین‌الملل نیز شب گذشته در آخرین گزارش خود اعلام کرد که در اعتراض‌های اخیر در ایران دست‌کم ۱۱۵ نفر کشته شده‌اند. با این حال این سازمان تاکید کرده، بر این باور است که شمار واقعی جان‌باختگان بسیار بیشتر است.</p>
      <figure>
        <iframe data-src="https://twitter.com/euronewses/status/1198202353087918080" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>این سازمان در گزارش قبلی خود در ۲۸ آبان‌ شمار کشته شده‌های اعتراض‌های اخیر ایران در ۲۱ شهر را ۱۰۶ نفر برآورده کرده بود.</p>
      <p>عفو بین‌الملل در گزارش شب گذشته خود از دولت‌های جهان خواست که مقام‌های ایران را پاسخگو نگاه دارند و افزود که همچنان در حال ارزیابی گزارش‌های دریافتی است.</p>
    </article>
  </body>
</html>