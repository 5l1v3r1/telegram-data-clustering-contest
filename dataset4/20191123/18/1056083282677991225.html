<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201051/%D8%B3%D9%86%D8%A7%DB%8C-%D8%A8%D9%88%D9%84%DB%8C%D9%88%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C-%D8%AC%D8%AF%DB%8C%D8%AF-%D8%B1%D8%A7-%D8%AA%D8%A7%DB%8C%DB%8C%D8%AF-%DA%A9%D8%B1%D8%AF-%D8%AA%D9%88%D9%82%D9%81-%D8%A7%D8%B9%D8%AA%D8%B1%D8%A7%D8%B6%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T18:58:07+00:00"/>
    <meta property="og:title" content="سنای بولیوی انتخابات ریاست جمهوری جدید را تایید کرد/توقف اعتراضات در آستانه مذاکرات"/>
    <meta property="og:description" content="معترضان ضد دولتی در بولیوی امروز (شنبه) در آستانه مذاکرات با دولت موقت جینین آنی‌یز که هدفش پایان دادن به ناآرامی است، موانع برخی از مسیرها را پاکسازی کرده‌اند. هم‌زمان، سنای بولیوی به ابطال پیروزی انتخاباتی اوو مورالس رای داد تا راه برای برگزاری انتخابات جدید هموار شود."/>
  </head>
  <body>
    <article>
      <h1>سنای بولیوی انتخابات ریاست جمهوری جدید را تایید کرد/توقف اعتراضات در آستانه مذاکرات</h1>
      <address><time datetime="2019-11-23T18:58:07+00:00">23 Nov 2019, 18:58</time> by <a rel="author">اکرم ترابی</a></address>
      <p>معترضان ضد دولتی در بولیوی امروز (شنبه) در آستانه مذاکرات با دولت موقت جینین آنی‌یز که هدفش پایان دادن به ناآرامی است، موانع برخی از مسیرها را پاکسازی کرده‌اند. هم‌زمان، سنای بولیوی به ابطال پیروزی انتخاباتی اوو مورالس رای داد تا راه برای برگزاری انتخابات جدید هموار شود.</p>
      <p>به گزارش ایسنا، به نقل از خبرگزاری رویترز، دو هفته پس از آغاز بحران قانون اساسی در بولیوی، سنای بولیوی امروز لایحه ابطال پیروزی مورالس در انتخابات ریاست جمهوری ماه اکتبر را تصویب کرد. طبق آن اوو مورالس از حضور در انتخابات منع می‌شود. لایحه‌ای که به تصویب رسید، تاریخی را برای برگزاری انتخابات تعیین نکرده است. در همین حال، انتخاب دوباره هر فردی که دو دوره متوالی رئیس‌جمهوری بولیوی بوده است، منع می‌شود. این لایحه اکنون به مجلس نمایندگان بولیوی می‌رود.   </p>
      <p>ناآرامی از ۲۰ اکتبر، بولیوی را دستخوش تحولاتی کرده است. بیش از ۳۰ تن در اعتراضات کشته شده‌اند که بیشتر آن‌ها بعد از استعفای اوو مورالس از مقام ریاست جمهوری به وقوع پیوسته است. مورالس با فشار نیروهای امنیتی و معترضان و اتهامات تقلب در انتخابات که به پیروزی دوباره او انجامید، کناره‌گیری کرد.     </p>
      <p>مورالس ۱۴ سال ریاست حکومت بولیوی را در دست داشت و در نهایت با دریافت پناهندگی سیاسی از مکزیک به آنجا رفت. اما قانونگذاران حزبش موسوم به جنبش برای سوسیالیسم (MAS) با دیگر احزاب به توافق رسیده است تا لایحه‌ مورد نیاز برای انتصاب یک هیات انتخاباتی جدید که خواستار برگزاری انتخابات شود، به تصویب برسد. این لایحه، نتیجه انتخابات جنجالی ۲۰ اکتبر را ملغی می‌کند و انتظار می‌رود امروز در دو مجلس کنگره بولیوی به تصویب برسد.</p>
      <figure>
        <img src="https://cdn.isna.ir/d/2019/11/23/3/61492757.jpg"/>
      </figure>
      <p>از صبح امروز معترضان مردمی در نزدیکی لاپاز، مسیر دسترسی به یک تاسیسات گاز طبیعی را مسدود کرده، لاستیک‌ به آتش کشیدند، سنگ ریختند و موانع دیگری کار گذاشتند. رسانه‌های محلی اکنون گزارش می‌دهند، موانع جاده‌ای در برخی مناطق پاکسازی شدند و توقفی در اعتراضات به وجود آمده است. برخی از معترضان تاکید دارند اگر مذاکرات آن طور که آن‌ها می‌خواهند پیش نرود، اعتراضات از سر گرفته می‌شود.</p>
      <p>رسانه‌های محلی امروز همچنین از وقوع درگیری‌ میان معترضان و نیروهای امنیتی در منطقه کوچابامبا، پایگاه قدرت حامیان مورالس خبر دادند. جینین آنی‌یز عصر شنبه به وقت محلی بولیوی با رهبران معترضان از ال آلتو و دیگر بخش‌های بولیوی دیدار می‌کند. هنوز درخواست رهبران معترض از آنی‌یز مشخص نیست.  </p>
      <p>در روزهای اخیر، معترضان خواستار عدالت برای معترضان کشته ‌شده در درگیری‌ها و لغو دستور آنی‌یز به ارتش برای استفاده از قوه قهریه علیه معترضان شده‌اند. برخی هم خواستار بازگشت مورالس به بولیوی شدند تا مابقی دوران ریاست جمهوری خودش را تکمیل کند. فرزندان مورالس هم امروز با مجوز آنی‌یز توانستند از بولیوی خارج شوند.</p>
      <p>انتهای پیام     </p>
      <related>
        <h4>اخبار مرتبط</h4>
        <a href="https://www.isna.ir/news/98090201012/%D8%A7%D8%B7%D9%84%D8%A7%D8%B9%D8%A7%D8%AA-%D8%AE%D8%A7%D8%B1%D8%AC%DB%8C-%D8%B1%D9%88%D8%B3%DB%8C%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A8%D8%AD%D8%B1%D8%A7%D9%86-%D8%B3%DB%8C%D8%A7%D8%B3%DB%8C-%D8%A8%D9%88%D9%84%DB%8C%D9%88%DB%8C-%D8%AF%D8%B3%D8%AA-%D8%AF%D8%A7%D8%B1%D8%AF"/>
        <a href="https://www.isna.ir/news/98090200457/%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B2-%D9%85%D9%88%D8%B1%D8%A7%D9%84%D8%B3-%D8%A8%D9%87-%D8%A7%D8%AA%D9%87%D8%A7%D9%85-%D8%A2%D8%B4%D9%88%D8%A8-%D9%88-%D8%AA%D8%B1%D9%88%D8%B1%DB%8C%D8%B3%D9%85-%D9%85%D9%88%D8%A7%D9%84%D8%B3-%D8%A8%D9%87-%D8%AC%D8%A7%DB%8C-%D9%85%D9%86-%D8%AF%D8%B1%D8%A8%D8%A7%D8%B1%D9%87"/>
      </related>
    </article>
  </body>
</html>