<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/megujulasra-szolitotta-fel-putyin-az-orosz-kormanypartot-a-2021-es-valasztasok-elott-2490789"/>
    <meta property="og:site_name" content="hírTV"/>
    <meta property="article:published_time" content="2019-11-23T18:31:00+00:00"/>
    <meta property="og:title" content="Megújulásra szólította fel Putyin az orosz kormánypártot a 2021-es választások előtt"/>
    <meta property="og:description" content="Megújulásra szólította fel Vlagyimir Putyin orosz elnök szombaton a kormányzó Egységes Oroszország pártot a szeptemberi helyi választásokon els"/>
  </head>
  <body>
    <article>
      <h1>Megújulásra szólította fel Putyin az orosz kormánypártot a 2021-es választások előtt</h1>
      <address><time datetime="2019-11-23T18:31:00+00:00">23 Nov 2019, 18:31</time> by <a rel="author">HírTV</a></address>
      <h4>Megújulásra szólította fel Vlagyimir Putyin orosz elnök szombaton a kormányzó Egységes Oroszország pártot a szeptemberi helyi választásokon elszenvedett veszteségeket követően.</h4>
      <p>Bár az Egységes Oroszország megőrizte többségét a fővárosi képviselőtestületben a szeptember 8-i választásokon, elvesztette mandátumai egyharmadát.</p>
      <p>Az orosz elnök szerint a kormánypártnak vezető szerepet kell vállalnia a társadalom előtt, és meg kell újulnia annak érdekében, hogy megnyerhesse a 2021-es parlamenti választásokat. "A közelgő választások rendkívül fontosak a nemzeti fejlődés folyamatosságának biztosítása, az elért eredmények megőrzése és növelése szempontjából" - jelentette ki Putyin pártja XIX. kongresszusának szombati plenáris ülésén.</p>
      <p>Az orosz államfő rámutatott arra, hogy "biztosítani kell a társadalmi konszolidációt Oroszország hosszú távú haladási stratégiáját illetően". "Ez egy nagyon fontos feladat, a párt munkájának az értelme" - tette hozzá.</p>
      <p>Putyin úgy vélekedett, hogy az oroszoknak egyesülniük kell az alapvető értékek körül, az "összes ideológiai sokféleségen vagy párthoz való tartozáson" túlmutatóan. "A legnagyobb érték: Oroszország szuverenitása, nemzeti érdekei, területi integritása. Ez és mindenekelőtt a nép jóléte és az emberek önmegvalósításának lehetősége" - fogalmazott az orosz elnök, aki egyúttal kiállt a demográfiai fejlődés fontossága és az oroszok közötti etnikai és vallási összhang mellett.</p>
      <p>Az orosz elnök meggyőződését fejezte ki azzal kapcsolatban, hogy a pártnak vissza kell szereznie vezető pozícióit.</p>
      <p>Putyin felszólította a "pártkatonákat", hogy "szerezzék vissza az elvesztett területet és mindenben legyenek vezetők". "Találják meg magukat, és bocsássák vitára a legégetőbb kérdéseket anélkül, hogy megvárnák a következő éves direkt útmutatásomat. Erősödjenek meg annyira, hogy képesek legyenek ezeket a dolgokat a saját erejükkel megoldani, és hogy képesek legyenek az igazságot keresni" - fogalmazott, jelezve, hogy ha a helyi tisztviselők, bármilyen magas posztot is töltsenek be, nem képesek meglátni a problémákat, akkor a párt "harcosainak" kell azokat feltárniuk.</p>
      <p>MTI</p>
    </article>
  </body>
</html>