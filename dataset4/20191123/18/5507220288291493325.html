<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188517/"/>
    <meta property="og:site_name" content="Janam TV"/>
    <meta property="article:published_time" content="2019-11-23T18:31:00+00:00"/>
    <meta property="og:title" content="ബൈക്കപകടത്തില്‍ കാലൊടിഞ്ഞു; പരാതി പറയാനെത്തിയത് നാല് പൊലീസ് സ്റ്റേഷനുകളില്‍; മധ്യവയസ്‌കനോട് ക്രൂരത കാട്ടി പൊലീസ്"/>
    <meta property="og:description" content="കൊച്ചി: ബൈക്ക് അപകടത്തില്‍ കാലൊടിഞ്ഞ മധ്യവയസ്‌കനോട് ക്രൂരത കാട്ടി പൊലീസ്. അപകടമുണ്ടായ മധ്യവയസ്‌കന്‍ മൊഴി എടുക്കാനായി കയറിയിറങ്ങിയത് നാല് പൊലീസ്"/>
  </head>
  <body>
    <article>
      <h1>ബൈക്കപകടത്തില്‍ കാലൊടിഞ്ഞു; പരാതി പറയാനെത്തിയത് നാല് പൊലീസ് സ്റ്റേഷനുകളില്‍; മധ്യവയസ്‌കനോട് ക്രൂരത കാട്ടി പൊലീസ്</h1>
      <address><time datetime="2019-11-23T18:31:00+00:00">23 Nov 2019, 18:31</time> by <a rel="author">Janam TV Web Desk</a></address>
      <p>കൊച്ചി: ബൈക്ക് അപകടത്തില്‍ കാലൊടിഞ്ഞ മധ്യവയസ്‌കനോട് ക്രൂരത കാട്ടി പൊലീസ്. അപകടമുണ്ടായ മധ്യവയസ്‌കന്‍ മൊഴി എടുക്കാനായി കയറിയിറങ്ങിയത് നാല് പൊലീസ് സ്റ്റേഷനുകളില്‍. അപകടമുണ്ടായ വിവരം അറിഞ്ഞാല്‍ സ്റ്റേഷന്‍ ഓഫീസര്‍ ആശുപത്രിയിലെത്തി മൊഴി എടുക്കണം എന്നിരിക്കെയാണ് ഒടിഞ്ഞ കാലുമായെത്തിയ മധ്യവയസ്‌കനോട് ക്രൂരത കാട്ടിയുള്ള പൊലീസിന്റെ പെരുമാറ്റം. എറണാകുളം മുണ്ടന്‍വേലി സ്വദേശിയായ നെല്‍സണിനാണ് ഇത്തരമൊരു ദുരനുഭവം ഉണ്ടായത്.</p>
      <p>വെള്ളിയാഴ്ച്ച രാവിലെയാണ് നെല്‍സണിന് അപകടമുണ്ടായത്. എതിരെ വന്ന ബൈക്കുമായി കൂട്ടിയിടിച്ചായിരുന്നു അപകടം. ഉടനെ കരുവേലിപ്പടിയിലുള്ള താലൂക്ക് ആശുപത്രിയിലെത്തിച്ചെങ്കിലും കാലിന് പൊട്ടലുള്ളതിനാല്‍ നെല്‍സണിനെ ആശുപത്രിയില്‍ അഡ്മിറ്റ് ചെയ്തു.</p>
      <p>ആശുപത്രിയില്‍ നിന്നും തോപ്പുംപടി സ്റ്റേഷനിലേക്ക് വിളിച്ചു പറഞ്ഞെങ്കിലും അപകടമുണ്ടായത് കുണ്ടന്നൂരായതിനാല്‍ തേവര സ്റ്റേഷനിലേക്ക് പോകണമെന്നു പറഞ്ഞു. തോപ്പുപടി സ്റ്റേഷനില്‍ ചോദിച്ചപ്പോള്‍ തേവര സ്‌റ്റേഷനിലെത്താന്‍ പറഞ്ഞു. വയ്യാത്ത കാലുമായി തേവര സ്റ്റേഷനിലെത്തിയപ്പോള്‍ മരട് സ്‌റ്റേഷനിലേക്കയച്ചു. പിന്നീട് മരട് സ്റ്റേഷനില്‍ പോയെങ്കിലും അവിടെയും മൊഴി എടുത്തില്ല.</p>
      <p>കുണ്ടന്നൂര്‍ പാലം പനങ്ങാട് സ്റ്റേഷന്‍ പരിധിയിലായതിനാല്‍ അങ്ങോട്ട് പോകാന്‍ പറഞ്ഞു. എതിര്‍കക്ഷിയുടെ പരാതി സ്വീകരിച്ചതിനാല്‍ സംഭവത്തില്‍ മറ്റൊരു കേസ് കൂടി എടുക്കാന്‍ സാധിക്കില്ലെന്നാണ് എറണാകുളം സൗത്ത് സ്റ്റേഷന്‍ ഇന്‍സ്‌പെക്ടര്‍ അനീഷ് പറയുന്നത്.</p>
    </article>
  </body>
</html>