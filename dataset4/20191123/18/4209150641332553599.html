<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/sport/fudbal/Prosirena-istraga-u-aferi-Var-vodi-do-samog-vrha-Fudbalskog-saveza-BiH/570152?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T18:04:12+00:00"/>
    <meta property="og:title" content="Proširena istraga u aferi &quot;Var&quot;, vodi do samog vrha Fudbalskog saveza BiH"/>
    <meta property="og:description" content="Tužilaštvo BiH proširilo je istragu u predmetu &quot;Var&quot; još na desetine osoba, a sve se dovode u vezu da su učestvovali u namiještanju utakmica Prve lige FBiH i Premijer lige BiH, zbog čega je SIPA nedavno uhapsila 12 osoba."/>
  </head>
  <body>
    <article>
      <h1>Proširena istraga u aferi "Var", vodi do samog vrha Fudbalskog saveza BiH</h1>
      <address><time datetime="2019-11-23T18:04:12+00:00">23 Nov 2019, 18:04</time> by <a rel="author">N.N.</a></address>
      <p>Tužilaštvo BiH proširilo je istragu u predmetu "Var" još na desetine osoba, a sve se dovode u vezu da su učestvovali u namiještanju utakmica Prve lige FBiH i Premijer lige BiH, zbog čega je SIPA nedavno uhapsila 12 osoba.</p>
      <p>Izvori "Dnevnog avaza" tvrde da se radi o ozbiljnoj istrazi, koja vodi i do samog vrha Fudbalskog saveza BiH.</p>
      <p>Pogotovo što su pojedine sudije priznale djela za koja se sumnjiče, a pojedinci u savezima koji ih delegiraju i određuju komisije za suđenja znali su godinama šta se i kako radi, a ništa nisu poduzele. Na taj način svjesno su počinile zloupotrebu službenog položaja, zbog čega su i predmet interesiranja istražilaca.</p>
      <p>Istragom Tužilaštva, uz pomoć pripadnika SIPA, već sada je utvrđena osnovana sumnja da su osumnjičene osobe, među kojima su Vladimir Dominković, Anto Bilješko, Kenan Bajraktarević, Ilija Živković i Fuad Zahirović, počinile krivična dela za koja se terete, a to je primanje mita.</p>
      <p>Iako su im određene mjere zabrane, isto važi i za osobe koje su uhapšene pa puštene da se brane sa slobode, a radi se o Salemu Proliću, Irfanu Duriću, Harisu Poprženoviću, Mirzi Kazlagiću, Marku Brezoviću, Mariju Grgiću i Anti Kobašu.</p>
      <p>U dokumentima Tužilaštva jasno je navedeno da su krivična djela osumnjičeni vršili na način da su od uprava klubova koji su se takmičili u Prvoj ligi FBiH zahtevali davanje dara, da bi zauzvrat, poduzimanjem radnji u skladu sa svojim svojstvom, uticali na ishod utakmica.</p>
      <p>Upravo je sada Tužilaštvu i interesantno ko su osobe koje su davale novac za namiještanje utakmica, zbog čega se istraga i širi. Nekima su već upućeni pozivi za saslušanja, ali je upitno nakon iskaza u SIPA kakav će biti njihov status. Mnogi neće biti svjedoci.</p>
    </article>
  </body>
</html>