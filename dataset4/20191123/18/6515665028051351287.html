<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3363185/pocelo-sudjenje-za-ubistvo-17-godisnjeg-mladica-u-lacarkudusan19-se-kaje-i-pravda-da-je-kobne-noci-bio-pijan-i-uplasen"/>
    <meta property="og:site_name" content="kurir.rs"/>
    <meta property="article:published_time" content="2019-11-23T18:37:00+00:00"/>
    <meta property="og:title" content="POČELO SUĐENJE ZA UBISTVO 17-GODIŠNJEG MLADIĆA U LAĆARKU:Dušan(19) se kaje i pravda da je kobne noći bio pijan i uplašen"/>
    <meta property="og:description" content="- Žao mi je što se ovo dogodilo, kajem se. Nikoga nisam hteo da povredim, a kamoli da usmrtim. Veljka sam poznavao od detinjstva, rasli smo zajedno, družili se, nikada nismo imali nikakav konflikt. Kada bih mogao vreme da vratim. ovako je Dušan Milanović ..."/>
  </head>
  <body>
    <article>
      <h6 class="kicker">tragedija koja je potresla srbiju</h6>
      <h1>POČELO SUĐENJE ZA UBISTVO 17-GODIŠNJEG MLADIĆA U LAĆARKU:Dušan(19) se kaje i pravda da je kobne noći bio pijan i uplašen</h1>
      <address>
        <time datetime="2019-11-23T18:37:00+00:00">23 Nov 2019, 18:37</time>
      </address>
      <p>- Žao mi je što se ovo dogodilo, kajem se. Nikoga nisam hteo da povredim, a kamoli da usmrtim. Veljka sam poznavao od detinjstva, rasli smo zajedno, družili se, nikada nismo imali nikakav konflikt. Kada bih mogao vreme da vratim. – ovako je Dušan Milanović (19) iz Laćarka, počeo u sredu na prvom ročištu da iznosi svoju odbranu u Višem sudu u Sremskoj Mitrovici, pred sudijom Miodragom Rosićem.</p>
      <figure>
        <img src="https://www.kurir.rs/data/images/2019/01/13/20/1735113_a17696x348_ff.jpg?ver=1574530378"/>
        <figcaption>
          <cite>foto: Smiljka Kostić/mitrovica.info</cite>
        </figcaption>
      </figure>
      <p>Protiv Milanovića podignuta je optužnica za krivično delo ubistvo Veljka Vasiljevića (17), koje se dogodilo 12. januara ove godine, na igralištu u ulici Slobodana Penezića u Laćarku. Tokom suđenja do sada sasušano je 11 svedoka.</p>
      <p>Drugovi iz razreda ekonomske škole, prijatelji, članovi fudbalskog kluba za koji je Veljko trenirao, okupili su se u sredu u Višem sudu, kako bi dali podršku porodici Vasiljević, koja prolazi kroz teške trenutke otkako im je sin ubijen.</p>
      <p>Sudnica u kojoj se održavalo suđenje bila je mala da primi sve, pa su uspeli samo dvadesetak školskih drugara da uđu, koji su nemo slušali Milanovića koji je opisivao tu krvavu noć.</p>
      <p>- To veče bio sam sa drugarima u jednoj kafani, popio sam pola flaše votke i 5-6 piva, a onda pre fajronta otišao do pekare, ispred koje sam slučajno zakačio jedan izlog. Tada sam ugledao Veljka kako stoji sa jednom devojkom i nešto mi dobacuje. Prišao mi je i udario me nogom u glavu, bio sam zatečen.– govorio je Milanović a onda rekao da ga je drug upozorio da je tu patrola policije, da ne pravi konflikte i da beži kući, što je on to i uradio.</p>
      <figure>
        <img src="https://www.kurir.rs/data/images/2019/01/13/20/1735115_a29696x715_ff.jpg?ver=1574530405"/>
        <figcaption>
          <cite>foto: Smiljka Kostić/mitrovica.info</cite>
        </figcaption>
      </figure>
      <p>Kako je dalje naveo, započeo je prepisku sa Veljkom putem SMS poruka, ali se detaljno ne seća sadržaja istih. U jednoj od njih, kako je rekao, Veljko je napisao da ga čeka na igralištu i da dođe sam.</p>
      <p>- Tada me je moj drug M.M. koji je u tom trenutku bio sa mnom posavetovao, da ne idem sam, jer je Veljko sklon napadu i ponudio mi nož, koji sam stavio u levi rukav od jakne.– rekao je Dušan. Na pitanje sudije zašto je uzeo nož, osumnjičeni je odgovorio da se uplašio za svoj život, a onda opisao krvavu dramu kada je stigao na igralište.</p>
      <p>- Krenuli smo jedan prema drugom, u jednom trenutku Veljko me je udario u desnu nadkolenicu, posle čega sam potklekao. Mislim da mi je tada nož bio u šaci, pa sam ga posekao po nozi. Ustao sam i mlatarao sa nožem i u jednom momentu sve je stalo. Veljko je počeo da trči prema izlazu a onda je pao pored žičane ograde, bacio sam nož i dotrčao do njega. Kleknuo sam i video krv, uspaničio sam se i počeo da vičem u pomoć. Probao sam da ga reanimiram.- govorio je sudiji Milanović.</p>
      <figure>
        <img src="https://www.kurir.rs/data/images/2019/11/23/18/2061731_sremskamitrovicaporodicavasiljevicfotoskostic560x420_ff.jpg?ver=1574530434"/>
        <figcaption>Porodica ubijenog Veljka Vasiljevića<cite>foto: Mitrovica.info</cite></figcaption>
      </figure>
      <p>Sutradan, nastavljeno je suđenje saslušavanjem ostalih svedoka. Mladić M.M. za kojeg je Dušan rekao da mu je dao nož, negirao je ove tvrdnje pred sudijom.</p>
      <p>Na pitanje advokata Borislava Pupovca advokata oštećenih, kako bi opisao Veljka, Dušan je u dahu odgovorio, da je bio dobar sportista, momak, sve najbolje, a kada ga je upitao zašto je uzeo nož ako je znao da je takav, on je odgovorio da je bio pijan, uplašen i da nije dovoljno razmišljao.</p>
      <p>(Kurir.rs/<a href="https://mitrovica.info/pocelo-sudjenje-za-ubistvo-veljka-vasiljevica-17-iz-lacarka-odrasli-smo-zajedno-ne-znam-sta-mi-bi/">mitrovica.info</a>, S .Kostić)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3188749/veljka-vise-nema-a-njegova-porodica-i-drugovi-se-oprastaju-potresnim-poruke-sunce-nase-zasto-nam-vise-ne-sijas-zasto-te-ugasise-tako-rano"/>
        <a href="https://www.kurir.rs/crna-hronika/3188395/veljku-17-je-drug-s-kojim-je-odrastao-zabio-noz-u-srce-svadja-maloletnika-u-selu-kod-sremske-mitrovice-dovela-do-ubistva"/>
        <a href="https://www.kurir.rs/crna-hronika/3187967/krvavo-jutro-u-lacarku-ubijen-mladic-17-uboden-u-grudi-osumnjiceni-19-priveden-foto"/>
      </related>
    </article>
  </body>
</html>