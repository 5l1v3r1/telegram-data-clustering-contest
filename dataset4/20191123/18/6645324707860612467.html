<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/asia/iran-speshno-poiska-oshte-2-mlrd-dolara-ot-rusija-shte-uspee-li-da-gi-vyrne-news_1409089.html"/>
    <meta property="og:site_name" content="Actualno.com"/>
    <meta property="article:published_time" content="2019-11-23T18:16:00+00:00"/>
    <meta property="og:title" content="Иран спешно поиска още 2 млрд. долара от Русия. Ще успее ли да ѝ ги върне?"/>
    <meta property="og:description" content="Техеран може да се наложи да плаща в нефт в други стоки"/>
  </head>
  <body>
    <article>
      <h1>Иран спешно поиска още 2 млрд. долара от Русия. Ще успее ли да ѝ ги върне?</h1>
      <address><time datetime="2019-11-23T18:16:00+00:00">23 Nov 2019, 18:16</time> by <a rel="author" href="https://www.actualno.com/editors/uid/170" target="_blank">Илия Лазаров</a></address>
      <p>Иран е поискал от Русия да предостави допълнителен заем в размер на 2 млрд. долара за проекти, включително изграждане на ТЕЦ, ВЕЦ, железопътни линии и метровлакове. Това обяви руският министър на енергетиката Александър Новак, цитиран от Reuters. <br/><br/><br/>"Те искат около 2 млрд. долара. Твърдят, че са им били обещани 5 млрд. долара през 2015 г. Отпуснали сме им заеми, молят ни да докараме общата сума до 5 млрд. долара", уточни Новак, без да предоставя повече подробности.</p>
      <related>
        <a href="https://www.actualno.com/asia/sasht-de-fakto-podkrepiha-protestirashti-zaradi-ikonomicheskija-kolaps-v-iran-video-news_1407171.html"/>
      </related>
      <p>Москва принципно е готова да помогне на съюзника си, но има риск Техеран да не може да върне заема поради нарастващите вътрешни проблеми, пише руският вестник "Независимая газета". Нарастването на цените на горивата и общия неблагоприятен климат предизвика масови протести в цялата страна. Според Международния валутен фонд (МВФ), БВП на Иран ще спадне с 9.5% през 2019 г. Инфлацията се движи към 40%. <br/>Техеран се стреми да засили производството на нефт и газ, за да намали отрицателния ефект от тежките американски санкции. Наскоро иранците откриха голямо петролно находище. "Точно както в случая с Венецуела, съществува риск Иран да не изплати заема на фона на гражданските протести. Иран най-вероятно ще го изплати, като достави суровини (нефт) и други стоки за Русия. А ако страната фалира, съоръженията, за които са отпуснати парите, могат да бъдат предадени на кредитора", казва шефът на отдел анализи в AMarkets Артьом Деев.</p>
      <related>
        <a href="https://www.actualno.com/america/sasht-razshirjavat-sankciite-sreshtu-iran-news_1390596.html"/>
      </related>
      <p>До момента Русия е предоставила заеми за 3 млрд. долара на Ислямската република. <br/>"Подобно на Съветския съюз, Русия често пъти предоставя заеми на други страни не толкова по икономически причини, колкото по политически. От тук идва голямо количество чуждестранни заеми, които Москва трябва да отпише", подчертава доц. Сергей Хестанов, преподавател в Руската президентска академия за национална икономика и публична администрация. В същото време Русия получава допълнителни икономически и политически предимства, отбелязва доцентът в Руския икономически университет "Плеханов" Олег Чередниченко, цитиран от ТАСС. "Рискът от загуба на пари в случай на промяна в правителството винаги е налице, но той не е толкова голям. В крайна сметка Иран не е слабо развита африканска държава или Куба. Въпреки санкциите той остава доста съществен износител на нефт и газ", подчертава анализаторът от Finam Алексей Калачев.</p>
      <related>
        <a href="https://www.actualno.com/asia/iran-otkri-petrolno-nahodishte-s-53-mlrd-barela-news_1404834.html"/>
      </related>
    </article>
  </body>
</html>