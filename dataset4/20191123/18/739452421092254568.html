<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/23/pod-rysmi-zasypala-lavina-polsku-turistku/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-23T18:45:02+00:00"/>
    <meta property="og:title" content="Pod Rysmi zasypala lavína poľskú turistku"/>
    <meta property="og:description" content="Leteckí záchranári z Popradu boli dnes popoludní požiadaní o pomoc pri záchrannej akcii vo Vysokých Tatrách. Išlo o turistku, ktorú pod Rysmi z poľskej strany zasypala lavína. Agentúru SITA o tom informovala hovorkyňa leteckých záchranárov Zuzana Hopjaková. „Lekár bol po prílete k miestu určenia do terénu vysadený pomocou techniky palubného..."/>
  </head>
  <body>
    <article>
      <h1>Pod Rysmi zasypala lavína poľskú turistku</h1>
      <address><time datetime="2019-11-23T18:45:02+00:00">23 Nov 2019, 18:45</time> by <a rel="author">Imrich Kovačič / SITA</a></address>
      <p>Leteckí záchranári z Popradu boli dnes popoludní požiadaní o pomoc pri záchrannej akcii vo Vysokých Tatrách. Išlo o turistku, ktorú pod Rysmi z poľskej strany zasypala lavína. Agentúru SITA o tom informovala hovorkyňa leteckých záchranárov Zuzana Hopjaková.</p>
      <p>„<i>Lekár bol po prílete k miestu určenia do terénu vysadený pomocou techniky palubného navijaka. Pre hrozbu ďalšieho zosuvu snehu museli záchranári 39-ročnú poľskú turistku s poraneným pravým bedrom z miesta urýchlene evakuovať, pričom práve počas evakuácie sa strhla ďalšia masa snehu,</i>“ priblížila Hopjaková. Ako ďalej uviedla, nikto ďalší neutrpel žiadne poranenia.</p>
      <p>„<i>Počas medzipristátia preložili záchranári zranenú ženu na palubu vrtuľníka a letecky transportovali do nemocnice v Zakopanom. Po odovzdaní pacientky do starostlivosti lekárom sa posádka vrátila späť na svoju základňu v Poprade,</i>“ dodala hovorkyňa.</p>
      <related>
        <a href="https://www.hlavnydennik.sk/2019/11/23/v-tatrach-uz-hrozia-prve-laviny/"/>
      </related>
    </article>
  </body>
</html>