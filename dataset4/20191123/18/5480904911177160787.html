<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zlata-tretra-bude-22-kvetna-soucasti-druhe-nejvyssi-serie/1824478?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T18:47:00+00:00"/>
    <meta property="og:title" content="Zlatá tretra bude 22. května součástí druhé nejvyšší série"/>
    <meta property="og:description" content="Monte Carlo - Atletická Zlatá tretra se příští rok uskuteční v pátek 22. května jako součást druhé nejvýznamnější série jednodenních mítinků po Diamantové lize. Ostravské závody byly zařazeny mezi deset nejvýznamnějších akcí nově vzniklé World Athletics Continental Tour. Vedení světové atletiky to oznámilo na svém webu po zasedání v Monte Carlu, kde dnes budou vyhlášeni nejlepší atleti roku."/>
  </head>
  <body>
    <article>
      <h1>Zlatá tretra bude 22. května součástí druhé nejvyšší série</h1>
      <address><time datetime="2019-11-23T18:47:00+00:00">23 Nov 2019, 18:47</time> by <a rel="author" href="http://www.ctk.cz/" target="_blank">ČTK</a></address>
      <p>Monte Carlo - Atletická Zlatá tretra se příští rok uskuteční v pátek 22. května jako součást druhé nejvýznamnější série jednodenních mítinků po Diamantové lize. Ostravské závody byly zařazeny mezi deset nejvýznamnějších akcí nově vzniklé World Athletics Continental Tour. Vedení světové atletiky to oznámilo na svém webu po zasedání v Monte Carlu, kde dnes budou vyhlášeni nejlepší atleti roku.</p>
      <p>Nová série, kterou bude podle světové federace tvořit až sto mítinků po celém světě, bude na základě kvality rozdělena na tři úrovně. Zlatou známkou bylo pro příští rok oceněno deset akcí. Ta první se uskuteční 10. května v Tokiu na stejném stadionu, který bude o dvanáct týdnů později hostit olympijské hry.</p>
      <p>Před Ostravou bude na programu už jen mítink v čínském Nan-ťingu (13. května). Po 59. ročníku Zlaté tretry přijdou na řadu Hengelo (Niz./1. června), Turku (Fin./9. června), Kingston (Jam./13. června), Székesfehérvár (Maď./7. července), Chorzów (Pol./6. září), Záhřeb (15. září) a desátý mítink ještě dějiště ani termín nemá.</p>
      <p>Elitní skupina mítinků Continental Tour se uskuteční "pod správou" světové federace, jež přislíbila pro každý z nich finanční odměny ve výši nejméně 200.000 dolarů. Stěžejními disciplínami by měly být podle šéfa světové atletiky Sebastiana Coea ty, které v daném roce chybějí v programu finále Diamantové ligy. Tentokrát to tedy budou běhy na 200 m a 3000 m překážek, trojskok, disk a kladivo.</p>
      <p>Stříbrnou a bronzovou úroveň budou mít na starosti kontinentální asociace.</p>
    </article>
  </body>
</html>