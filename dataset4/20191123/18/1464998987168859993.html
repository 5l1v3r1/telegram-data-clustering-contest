<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/maharashtra-congress-shivasena-mla-shifted-to-resorts"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-23T18:51:00+00:00"/>
    <meta property="og:title" content="മഹാരാഷ്ട്ര: എംഎല്‍എമാരെ റിസോര്‍ട്ടിലേക്ക് മാറ്റാനൊരുങ്ങി കോണ്‍ഗ്രസും ശിവസേനയും"/>
    <meta property="og:description" content="ന്യൂഡല്‍ഹി: മഹാരാഷ്ട്രയില്‍ രാഷ്ട്രീയ നാടകങ്ങള്‍ തുടരുന്നതിനിടെ എംഎല്‍എമാരെ റിസോര്‍ട്ടുകളിലേക്ക് മാറ്റാനൊരുങ്ങി കോണ്‍ഗ്രസും ശിവസേനയും. കുതിരക്കച്ചവടം തടയാന്‍ കോണ്‍ഗ്രസിന്റെ 44 എംഎല്‍എമാരെ ഭോപ്പാലിലേക്കാണ് മാറ്റാനൊരുങ്ങുന്നത്. ശിവസേന തങ്ങളുടെ എംഎല്‍എമാരെ ജയ്പൂരിലേക്കും മാറ്റുമെന്ന് മാധ്യമങ്ങള്‍ റിപ്പോര്‍ട്ടു ചെയ്തു...."/>
  </head>
  <body>
    <article>
      <h1>മഹാരാഷ്ട്ര: എംഎല്‍എമാരെ റിസോര്‍ട്ടിലേക്ക് മാറ്റാനൊരുങ്ങി കോണ്‍ഗ്രസും ശിവസേനയും</h1>
      <address><time datetime="2019-11-23T18:51:00+00:00">23 Nov 2019, 18:51</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>ന്യൂഡല്‍ഹി: മഹാരാഷ്ട്രയില്‍ രാഷ്ട്രീയ നാടകങ്ങള്‍ തുടരുന്നതിനിടെ എംഎല്‍എമാരെ റിസോര്‍ട്ടുകളിലേക്ക് മാറ്റാനൊരുങ്ങി കോണ്‍ഗ്രസും ശിവസേനയും. കുതിരക്കച്ചവടം തടയാന്‍ കോണ്‍ഗ്രസിന്റെ 44 എംഎല്‍എമാരെ ഭോപ്പാലിലേക്കാണ് മാറ്റാനൊരുങ്ങുന്നത്. ശിവസേന തങ്ങളുടെ എംഎല്‍എമാരെ ജയ്പൂരിലേക്കും മാറ്റുമെന്ന് മാധ്യമങ്ങള്‍ റിപ്പോര്‍ട്ടു ചെയ്തു.</p>
      <p>കോണ്‍ഗ്രസ് എംഎല്‍എമാരെ വിമാനമാര്‍ഗം മധ്യപ്രദേശ് തലസ്ഥാനമായ ഭോപ്പാലിലേക്ക് കൊണ്ടുപോകാനാണ് നീക്കം. മുതിര്‍ന്ന നേതാവ് ദിഗ്‌വിജയ് സിങ്ങിനാവും കോണ്‍ഗ്രസ് എംഎല്‍എമാരെ ഒന്നിപ്പിച്ച്‌ നിര്‍ത്തുന്നതിനുള്ള ചുമതല. വിശ്വാസ വോട്ടെടുപ്പില്‍ ബിജെപിക്കെതിരായ നീക്കങ്ങള്‍ക്ക് കോണ്‍ഗ്രസിന് എംഎല്‍എമാരെ ഒരുമിച്ച്‌ നിര്‍ത്തേണ്ടത് അത്യാവശ്യമാണ്.</p>
      <p>അതേസമയം, പിന്‍വാതിലൂടെ അധികാരം പിടിക്കാനുള്ള എന്‍സിപി -കോണ്‍ഗ്രസ്-ശിവസേന സഖ്യം ഗൂഢാലോചന നടത്തിയെന്നും ആ നീക്കം തടയാന്‍ ബി.ജെ.പിക്ക് കഴിഞ്ഞുവെന്നും കേന്ദ്രമന്ത്രി രവിശങ്കര്‍ പ്രസാദ് പറഞ്ഞു. തെരഞ്ഞെടുപ്പ് പ്രചാരണത്തിലുടനീളം മഹാരാഷ്ട്ര മുഖ്യമന്ത്രിയായി ദേവേന്ദ്ര ഫഡ്‌നവീസിന്റെ പേരാണ് ഉയര്‍ത്തിക്കാട്ടിയിരുന്നത്. ബി.ജെ.പിയുടെ പിന്തുണയും ഫഡ്‌നവീസ് മുഖ്യമന്ത്രിയാകുമെന്ന പ്രതീക്ഷയുമാണ് ശിവസേനയുടെ വിജയത്തിന് നിര്‍ണായകമായതുമെന്നും രവിശങ്കര്‍ പറഞ്ഞു.</p>
      <p>നിയമസഭാ തിരഞ്ഞെടുപ്പിനുശേഷം ബിജെപിക്കും ശിവസേനയ്ക്കും സര്‍ക്കാര്‍ രൂപവത്കരിക്കാന്‍ കഴിയാതെ വന്നതോടെയാണ് മഹാരാഷ്ട്രയില്‍ രാഷ്ട്രീയ നാടകങ്ങള്‍ക്ക് തുടക്കം കുറിച്ചത്. മുഖ്യമന്ത്രി സ്ഥാനം പങ്കുവെക്കുന്നത് സംബന്ധിച്ച തര്‍ക്കത്തെ തുടര്‍ന്നാണ് ബിജെപി - ശിവസേന സഖ്യത്തിന് സര്‍ക്കാര്‍ രൂപവത്കരിക്കാന്‍ കഴിയാതെവന്നത്.</p>
    </article>
  </body>
</html>