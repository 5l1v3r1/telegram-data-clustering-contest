<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_782005862_VAR_pomogna_na_Livarpul_za_oshte_edna_izstradana_pobeda"/>
    <meta property="og:site_name" content="webcafé"/>
    <meta property="article:published_time" content="2019-11-23T18:15:00+00:00"/>
    <meta property="og:title" content="ВАР помогна на Ливърпул за още една изстрадана победа"/>
    <meta property="og:description" content="Арсенал се измъчи на &quot;Емирейтс&quot;"/>
  </head>
  <body>
    <article>
      <h1>ВАР помогна на Ливърпул за още една изстрадана победа</h1>
      <address><time datetime="2019-11-23T18:15:00+00:00">23 Nov 2019, 18:15</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/23/liverpoolpalace/1170x656.jpg"/>
        <figcaption>Мане отново доказа значимостта си за Ливърпул в отсъствието на контузения Салах<cite>Снимка: © Getty Images</cite></figcaption>
      </figure>
      <p>
        <b>Ливърпул записа още една изстрадана победа във Висшата лига и се наложи с 2:1 над Кристъл Палас като гост.</b>
      </p>
      <p>Всички голове паднаха през втората част, а през първата Палас имаше преимущество, докато Ливърпул не можеше да намери играта си.</p>
      <p>В 42-ата минута се стигна до най-спорния момент - домакините заслужено вкараха, след като Вайналдум отклони към далечната греда след корнер и Джеймс Томкинс отблизо стреля с глава в мрежата.</p>
      <p>Стадионът изригна, но ВАР отмени гола, защото видя, че Деян Ловрен е бил избутан в пеналта след центрирането. Нарушение изглежда имаше, а съдиите явно прецениха, че хърватският защитник влияе на ситуацията, защото се готвеше да скочи за топката, която в крайна сметка стигна до Томкинс.</p>
      <p>Втората част започна с гол за Ливърпул, след като Садио Мане стреля от наказателното поле, Гуаита отклони топката и тя се удари първо в дясната, а после и в лявата греда, за да влезе за 1:0.</p>
      <p>Мачът обаче не стана лесен за водачите в класирането. В 82-ата минута Уилфред Заха изравни с диагонален удар, но само три минути по-късно Роберто Фирмино се възползва от удобна топка след разбъркване и отново изведе "мърсисайдци" напред.</p>
      <p>До края Заха изпусна една отлична ситуация пред Алисон и така Ливърпул запазва преднината си на върха от 8 т. пред втория Лестър, който победи с 2:0 Брайтън.</p>
      <p>
        <b>По същото време Арсенал се спаси в края от още едно голямо разочарование и стигна до 2:2 със Саутхемптън насред "Емирейтс".</b>
      </p>
      <p>Два гола на Александър Лаказет спасиха "топчиите" от загуба, като резултатът беше 1:2 чак до 96-ата минута, когато французинът овладя едно центриране отляво и от малкото наказателно поле донесе равенството.</p>
      <p> </p>
      <related>
        <a href="https://www.webcafe.bg/sportcafe/futbol-svyat/id_1537681213_Obyasneno_Kak_raboti_Livarpul_na_Klop_prez_dumite_na_Guardiola_Mourinyo_i_samiya_Yurgen"/>
      </related>
    </article>
  </body>
</html>