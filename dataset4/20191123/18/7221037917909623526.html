<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/fahrettin-altundan-kumpasa-son-nokta-o-plakalar-sistemde-yok/927544"/>
    <meta property="og:site_name" content="medya faresi"/>
    <meta property="article:published_time" content="2019-11-23T18:41:00+00:00"/>
    <meta property="og:title" content="Fahrettin Altun'dan kumpasa son nokta: O plakalar sistemde yok"/>
    <meta property="og:description" content="Gazeteci Rahmi Turan tarafından gündeme getirilen, Talat Atilla'nın açıklamasıyla şekil değiştiren 'Beştepe'de Erdoğan'la görüşen CHP'li' iddialarına bir yalanlama da Cumhurbaşkanlığı'ndan geldi."/>
  </head>
  <body>
    <article>
      <h1>Fahrettin Altun'dan kumpasa son nokta: O plakalar sistemde yok</h1>
      <h2>Gazeteci Rahmi Turan tarafından gündeme getirilen, Talat Atilla'nın açıklamasıyla şekil değiştiren 'Beştepe'de Erdoğan'la görüşen CHP'li' iddialarına bir yalanlama da Cumhurbaşkanlığı'ndan geldi.</h2>
      <address>
        <time datetime="2019-11-23T18:41:00+00:00">23 Nov 2019, 18:41</time>
      </address>
      <p>Kaynağının Talat Atilla olduğu ortaya çıkan iddiaya ilişkin Cumhurbaşkanlığı İletişim Başkanlığı'ndan yapılan açıklamada "Haber kaynağı şahsın açıklaması gerçek dışı. Emniyet Genel Müdürlüğü Trafik Uygulama ve Denetleme Dairesi Başkanlığımız kayıtlarına göre bu plakalar mevcut dahi değildir" denildi.</p>
      <p>İletişim Başkanı Fahrettin Altun, açıklamasında şu ifadelere yer verdi:</p>
      <p>"Sayın Cumhurbaşkanımızla ilgili geçtiğimiz günlerde ortaya atılan mesnetsiz iddianın haber kaynağı olarak gösterilen şahıs tarafından yapılan son açıklama hiçbir surette gerçeği yansıtmamaktadır.</p>
      <p>"Söz konusu şahıs, bahsi geçen tarihte "Cumhurbaşkanlığı Külliyesi'ne 06 SFG 4543 plakalı bir araçla giriş, 06 GHJ 1290 plakalı bir araçla da çıkış gerçekleştirildiği"ni iddia etmektedir.</p>
      <p>"Her şeyden önce Cumhurbaşkanlığı Külliyesi Ziyaretçi Kabul Programı'nda bu plakalara sahip herhangi bir araç kaydı söz konusu değildir.</p>
      <p>"Dahası Emniyet Genel Müdürlüğü Trafik Uygulama ve Denetleme Dairesi Başkanlığımız kayıtlarına göre bu plakalar mevcut dahi değildir.</p>
      <p>"Türkiye kamuoyunu böylesi bir gündemle manipüle etmeye, algı operasyonlarıyla demokratik siyasetimize gölge düşürmeye çalışanları milletimizin vicdanına havale ediyoruz."</p>
    </article>
  </body>
</html>