<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/miscellaneous/2019/11/23/842633"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T18:16:00+00:00"/>
    <meta property="og:title" content="ব্রিটেনে দিব্যি সুস্থ আছেন নওয়াজ, দাবি ইমরানের"/>
    <meta property="og:description" content="পাকিস্তানের সাবেক প্রধানমন্ত্রী নওয়াজ শরিফের অসুস্থতা আদৌ গুরুতর কি না, সে ব্যাপারে সন্দেহ প্রকাশ করলেন বর্তমান প্রধানমন্ত্রী ইমরান খান। নওয়াজ শরিফের স্বাস্থ্য নিয়ে ইমরান খান বলেন, আমাকে বলা হয়েছিল, নওয়াজ শরিফের বিদেশে চিকিত্‍‌সা না-করালে, তিনি যে কোনো সময় মারা যাবেন। কিন্তু, এয়ার অ্যাম্বুল্যান্সে ওঠার কিছুক্ষণের মধ্যেই তাকে আর গুরুতর অসুস্থ বলে মনে হয়নি। লন্ডনে তাকে সম্পূর্ণ সুস্থই দেখাচ্ছে। ইমরান খান আরো জানান, তিনি নিজে নওয়াজ শরিফের মেডিক্যাল রিপোর্ট দেখেছেন। তাতে হার্টের সমস্যা, ডায়াবেটিস, প্লাটিলেট কমে যাওয়াসহ অন্তত ১৫ টি অসুখের কথা উল্লেখ রয়েছে। তাকে কিভাবে এয়ার অ্যাম্বুল্যান্সে লন্ডনে নিয়ে যাওয়া হবে, তা নিয়ে চিন্তা ছিল।  তিনি আরো বলেন, লন্ডনের এয়ার অ্যাম্বুল্যান্সে নওয়াজ শরিফকে দেখে আমি সত্যি বিস্মিত হই। তিনি অসুস্থ বলে মনেই হয়নি। পাকিস্তানের তাবড় তাবড় ডাক্তাররা যাকে সুস্থ করতে পারলেন না, তিনি এয়ার অ্যাম্বুল্যান্সে কী জাদুতে এক লহমায় সুস্থ হয়ে গেলেন, তা আমাকে অবাক করেছে। দুর্নীতির মামলায় সাত বছরের জেল হওয়ায়, পাকিস্তানের আদালতে কারাভোগ করছিলেন নওয়াজ শরিফ। কিন্তু, মাঝে প্লাটিলেট কাউন্ট অস্বাভাবিক হারে কমে…"/>
  </head>
  <body>
    <article>
      <h1>ব্রিটেনে দিব্যি সুস্থ আছেন নওয়াজ, দাবি ইমরানের</h1>
      <address><time datetime="2019-11-23T18:16:00+00:00">23 Nov 2019, 18:16</time> by <a rel="author">কালের কণ্ঠ অনলাইন</a></address>
      <p>পাকিস্তানের সাবেক প্রধানমন্ত্রী নওয়াজ শরিফের অসুস্থতা আদৌ গুরুতর কি না, সে ব্যাপারে সন্দেহ প্রকাশ করলেন বর্তমান প্রধানমন্ত্রী ইমরান খান। নওয়াজ শরিফের স্বাস্থ্য নিয়ে ইমরান খান বলেন, আমাকে বলা হয়েছিল, নওয়াজ শরিফের বিদেশে চিকিত্‍‌সা না-করালে, তিনি যে কোনো সময় মারা যাবেন। কিন্তু, এয়ার অ্যাম্বুল্যান্সে ওঠার কিছুক্ষণের মধ্যেই তাকে আর গুরুতর অসুস্থ বলে মনে হয়নি। লন্ডনে তাকে সম্পূর্ণ সুস্থই দেখাচ্ছে।</p>
      <p>ইমরান খান আরো জানান, তিনি নিজে নওয়াজ শরিফের মেডিক্যাল রিপোর্ট দেখেছেন। তাতে হার্টের সমস্যা, ডায়াবেটিস, প্লাটিলেট কমে যাওয়াসহ অন্তত ১৫ টি অসুখের কথা উল্লেখ রয়েছে। তাকে কিভাবে এয়ার অ্যাম্বুল্যান্সে লন্ডনে নিয়ে যাওয়া হবে, তা নিয়ে চিন্তা ছিল। </p>
      <p>তিনি আরো বলেন, লন্ডনের এয়ার অ্যাম্বুল্যান্সে নওয়াজ শরিফকে দেখে আমি সত্যি বিস্মিত হই। তিনি অসুস্থ বলে মনেই হয়নি। পাকিস্তানের তাবড় তাবড় ডাক্তাররা যাকে সুস্থ করতে পারলেন না, তিনি এয়ার অ্যাম্বুল্যান্সে কী জাদুতে এক লহমায় সুস্থ হয়ে গেলেন, তা আমাকে অবাক করেছে।</p>
      <p>দুর্নীতির মামলায় সাত বছরের জেল হওয়ায়, পাকিস্তানের আদালতে কারাভোগ করছিলেন নওয়াজ শরিফ। কিন্তু, মাঝে প্লাটিলেট কাউন্ট অস্বাভাবিক হারে কমে যাওয়ায় তাকে জেল থেকে লাহোরের সার্ভিসেস হাসপাতালে ভর্তি করা হয়। কয়েক সপ্তাহ ধরে চিকিত্‍‌সার পরেও তার প্লাটিলেট কাউন্ট না বাড়ায় উদ্বেগ প্রকাশ করেন সংশ্লিষ্ট ডাক্তাররা। </p>
      <p>বিদেশ ছাড়া রক্তের জটিল অসুখের চিকিত্‍‌সা সম্ভব নয় বলে জানিয়ে দেন ডাক্তাররা। নওয়াজের এই শারীরিক অসুস্থতার কারণেই হাইকোর্ট তাকে অন্তর্বর্তীকালীন জামিন দেয়। ইমরান সরকারের সঙ্গে আইনি লড়াইয়ে চিকিত্‍‌সার জন্য বিদেশে যাওয়ার অনুমতিও তিনি আদায় করে নেন। </p>
      <p>ইমরান খানের সরকার মোটা অঙ্কের টাকা জমা রাখার শর্ত চাপিয়ে, শরিফকে বিদেশি যাওয়ার অনুমতি দিয়েছিল। কিন্তু, তিনি তা অন্যায্য, অসাংবিধানিক উল্লেখ করে সরকারি সিদ্ধান্ত প্রত্যাহার করেন। পরে, হাইকোর্ট থেকে ছাড়পত্র পেয়ে লন্ডনে গেছেন।</p>
    </article>
  </body>
</html>