<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/firenze-ricoverato-per-ictus-vede-il-suo-cagnolino-phoebe-e-riesce-a-parlare-per-la-prima-volta/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T18:57:09+00:00"/>
    <meta property="og:title" content="Firenze, ricoverato per ictus vede il suo cagnolino Phoebe e riesce a parlare per la prima volta"/>
    <meta property="og:description" content="Era stato ricoverato dopo un ictus all'ospedale Santa Maria Nuova di Firenze. Dopo un po' di tempo ha rivisto il suo cagnolino Phoebe e al momento dell'incontro il paziente è riuscito, per la prima volta, a pronunciare spontaneamente alcune frasi. A raccontare la vicenda è l'Asl Toscana Centro spiegando come funziona il progetto Pet visiting."/>
  </head>
  <body>
    <article>
      <h1>Firenze, ricoverato per ictus vede il suo cagnolino Phoebe e riesce a parlare per la prima volta</h1>
      <h2>Era stato ricoverato dopo un ictus all’ospedale Santa Maria Nuova di Firenze. Dopo un po’ di tempo ha rivisto il suo cagnolino Phoebe e al momento dell’incontro il paziente è riuscito, per la prima volta, a pronunciare spontaneamente alcune frasi. A raccontare la vicenda è l’Asl Toscana Centro spiegando come funziona il progetto Pet visiting.</h2>
      <address><time datetime="2019-11-23T18:57:09+00:00">23 Nov 2019, 18:57</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Era ricoverato all’ospedale Santa Maria Nuova di Firenze dopo un <b>ictus</b>, quando ha visto il suo cagnolino, il piccolo <b>Phoebe</b>, entrare nella sua stanza. Ed è allora che, vedendo il cagnolino dopo un po’ di tempo, è riuscito per la prima volta a pronunciare spontaneamente alcune frasi. La vicenda viene raccontata dall’Asl Toscana Centro attraverso un comunicato, spiegando come il cagnolino sia entrato e si sia appoggiato sulle gambe del suo padrone. Un incontro organizzato dall’assistenza infermieristica e con l’infermiera Paola Poggiali che ha predisposto il reparto in maniera tale da poter accogliere Phoebe, seguendo tutte le procedure previste per l’igiene e la sicurezza del paziente, così come degli altri ricoverati.</p>
      <p><b>Un episodio che rientra nel progetto ‘Pet visiting’</b>, che attua una delibera regionale del 2014 e riguarda l’umanizzazione delle cure. L’obiettivo è quello di dare sollievo ai pazienti che non possono muoversi e che non possono rivedere i loro animali. Consentendo loro, così, di riabbracciare il loro cane o il loro gatto, per esempio. Il progetto viene realizzato soprattutto dal dipartimento infermieristico in collaborazione con le direzioni sanitarie di presidio e con l’area veterinaria. Viene attuato in tutti i presidi ospedalieri dell’azienda.</p>
      <p><b>La direttrice del presidio ospedaliero</b>, la dottoressa Francesca Ciraolo, ci tiene a sottolineare che questa pratica è già diffusa e non si è trattato di certo di una prima volta: “<i>Non è la prima volta che accade di portare gli animali di affezione nei nostri reparti, anche quelli più critici come le terapie intensive. E ringrazio il personale per la disponibilità ad assecondare e promuovere questo importante progetto che rappresenta un valore aggiunto nella nostra assistenza agli ammalati</i>”.</p>
    </article>
  </body>
</html>