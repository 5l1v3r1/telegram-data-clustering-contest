<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962042/"/>
    <meta property="og:site_name" content="Sanook"/>
    <meta property="article:published_time" content="2019-11-23T18:00:00+00:00"/>
    <meta property="og:title" content="นักแสดงตลกวิจารณ์ “เฟซบุ๊ก” อาจให้ฮิตเลอร์ซื้อโฆษณาถ้าอยู่ร่วมยุคกัน"/>
    <meta property="og:description" content="ซาชา บารอน โคเฮน นักแสดงตลกชาวอังกฤษวิจารณ์นโยบายโฆษณาเนื้อหาทางการเมืองของเฟซบุ๊กว่า หากเฟซบุ๊กอยู่ในช่วงปี 1930 ก็จะอนุญาตให้ฮิตเลอร์ซื้อโฆษณาเผยแพร่ข้อความเกลียดชังชาวยิว"/>
  </head>
  <body>
    <article>
      <h1>นักแสดงตลกวิจารณ์ “เฟซบุ๊ก” อาจให้ฮิตเลอร์ซื้อโฆษณาถ้าอยู่ร่วมยุคกัน</h1>
      <address>
        <time datetime="2019-11-23T18:00:00+00:00">23 Nov 2019, 18:00</time>
      </address>
      <p>
        <b>ซาชา บารอน โคเฮน นักแสดงตลกชาวอังกฤษวิจารณ์นโยบายโฆษณาเนื้อหาทางการเมืองของเฟซบุ๊กว่า หากเฟซบุ๊กอยู่ในช่วงปี 1930 ก็จะอนุญาตให้ฮิตเลอร์ซื้อโฆษณาเผยแพร่ข้อความเกลียดชังชาวยิว</b>
      </p>
      <p><b>ซาชา บารอน โคเฮน นักแสดงตลกชื่อดังชาวอังกฤษ</b> วิพากษ์วิจารณ์บริษัทเฟซบุ๊กระหว่างการกล่าวสุนทรพจน์ในการประชุม Never is Now ของสันนิบาตต่อต้านการหมิ่นประมาท (ADL) ในนครนิวยอร์ก โดยระบุว่า เฟซบุ๊กเป็นเครื่องจักรผลิตโฆษณาชวนเชื่อที่ยิ่งใหญ่ที่สุดในประวัติศาสตร์</p>
      <p>พร้อมกล่าวว่า <i>"หากคุณจ่ายเงินให้เขา เฟซบุ๊กก็จะขึ้นโฆษณาเกี่ยวกับการเมืองทุกอย่างตามที่คุณต้องการ แม้ว่ามันจะเป็นเรื่องโกหก เฟซบุ๊กก็จะช่วยคุณกำหนดกลุ่มเป้าหมาย เพื่อให้เรื่องโกหกของคุณมีประสิทธิภาพสูงสุด"</i></p>
      <p>โคเฮนกล่าวต่อว่า<i> "ด้วยตรรกะอันผิดเพี้ยนนี้ หากมีเฟซบุ๊กอยู่ในช่วงปี 1930 เฟซบุ๊กจะอนุญาตให้ฮิตเลอร์โพสต์โฆษณา 30 วินาทีเกี่ยวกับทางแก้ไขปัญหาชาวยิว"</i> และถึงเวลาแล้วที่จะต้องกลับมาคิดเรื่องโซเชียลมีเดียกันใหม่ ว่าโซเชียลมีเดียเผยแพร่ความเกลียดชัง ทฤษฎีสมคบคิดและเรื่องโกหกอย่างไร</p>
      <p>และเขาคิดว่าทุกคนน่าจะเห็นด้วยว่าเราไม่ควรให้<i> "คนคลั่งกับพวกชอบมีเพศสัมพันธ์กับเด็ก"</i> มีพื้นที่ในการเผยแพร่ความเห็นของตัวเองและมุ่งเป้าไปที่เหยื่อของตัวเองได้อย่างเสรี</p>
      <p>นอกจากนี้ โคเฮนยังวิจารณ์บริษัทโซเชียลมีเดียว่า <i>"โวลแตร์พูดถูกตอนที่พูดว่าคนที่สามารถทำให้คุณเชื่อเรื่องงี่เง่าน่าขันได้ สามารถทำให้คุณทำสิ่งชั่วร้ายได้ และโซเชียลมีเดียก็ปล่อยให้พวกอำนาจนิยมยัดเยียดเรื่องงี่เง่าน่าขันให้กับคนหลายพันล้านคน"</i></p>
      <p>ช่วงที่ผ่านมา บริษัทอินเทอร์เน็ตและโซเชียลมีเดียยักษ์ใหญ่กำลังถูกสังคมกดดันให้หาทางแก้ไขปัญหาการเผยแพร่ข้อมูลเท็จ เพิ่งมุ่งหวังผลทางการเมือง เมื่อต้นเดือนพ.ย.ที่ผ่านมา สมาชิกรัฐสภานานาชาติได้เรียกร้องให้มีการระงับโฆษณาเกี่ยวกับการเมืองบนโซเชียลมีเดียจนกว่าจะมีการกำกับดูแลเรื่องนี้ได้อย่างเหมาะสม</p>
      <p>ทวิตเตอร์เพิ่งประกาศไปเมื่อเดือนต.ค.ว่าจะแบนการโฆษณาเกี่ยวกับการเมืองทั้งหมดในวันที่ 22 พ.ย. และเมื่อต้นสัปดาห์กูเกิลก็เปิดเผยว่าจะไม่อนุญาตให้การโฆษณาเกี่ยวกับการเมืองมุ่งกำหนดกลุ่มเป้าหมายผู้มีสิทธิ<a href="https://www.sanook.com/news/election/">เลือกตั้ง</a> โดยใช้วิธีไมโครทาร์เก็ตติง หรือการกำหนดกลุ่มเป้าหมายจากข้อมูลเพศ อายุ ความสนใจของผู้ใช้บริการอินเทอร์เน็ต มีเพียงเฟซบุ๊กที่ยืนยันว่าจะยังลงโฆษณาเกี่ยวกับการเมืองต่อไป</p>
      <p>
        <i>
          <b>
            <a href="https://www.sanook.com/news/7939810/">&gt;&gt; "ทวิตเตอร์" จะแบนโฆษณาการเมืองทุกชนิด แต่เฟซบุ๊กยังปล่อยอยู่</a>
          </b>
        </i>
      </p>
      <footer><b>ขอขอบคุณ<br/></b>ข้อมูล :<a href="https://www.bbc.com/news/world-us-canada-50525884">BBC</a>,<a href="https://www.theguardian.com/technology/2019/nov/22/sacha-baron-cohen-facebook-propaganda">The Guardian<br/></a>ภาพ :Getty Images</footer>
    </article>
  </body>
</html>