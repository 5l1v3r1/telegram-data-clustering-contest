<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/ukrajinec-igor-reyzlin-nespodivano-vigrav-etap-kubka-svitu-z-fehtuvannya-641965.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T18:52:25+00:00"/>
    <meta property="og:title" content="Українець Ігор Рейзлін несподівано виграв етап Кубка світу з фехтування"/>
    <meta property="og:description" content="Ще один представник України Роман Свічкар став третім, а Богдан Нікішин – п’ятим"/>
  </head>
  <body>
    <article>
      <h1>Українець Ігор Рейзлін несподівано виграв етап Кубка світу з фехтування</h1>
      <address>
        <time datetime="2019-11-23T18:52:25+00:00">23 Nov 2019, 18:52</time>
      </address>
      <h4>Ще один представник України Роман Свічкар став третім, а Богдан Нікішин – п’ятим</h4>
      <p>Двома призовими місцями завершили виступ на етапі Кубка світу в Берні (Швейцарія) українські шпажисти.</p>
      <p>Вперше в кар’єрі на вершину таких змагань піднявся 34-річний Ігор Рейзлін. На шляху до вершини він переміг китайця Донь Чао (15:6), швейцарця Тео Брошара (15:14), угорця Петера Шомфаї (15:14), корейця Се-Ґюн Ма (15:9), французів Ромейна Каннона (15:12), олімпійського чемпіона Ріо-2016, чотириразового чемпіона світу Янніка Бореля (15:12) і Александра Бардене (15:10). У фіналі Ігор здолав 11:10 бронзового призера чемпіонату Європи-2017 Вадима Анохіна з Росії.</p>
      <p>Зауважимо, що цьогоріч Рейзлін двічі був призером чемпіонату світу – здобув срібло в команді і бронзу в індивідуальній першості.</p>
      <p>Саме Анохін у півфіналі зупинив іншого дворазового призера світових чемпіонатів, 26-річного харків’янина Романа Свічкаря. Наш шпажист поступився 8:15 і став бронзовим медалістом. До того ж Роман переміг єгиптянина Ахмеда Ельшаґіра (13:11), американця Ділана Ноллнера (15:11), іншого українця Руслана Тимошенка (15:14), японця Кокі Кано (15:12), росіянина Андрєя Курочкіна (15:10), венесуельця Рубена Лімардо (15:11) і угорця Тібора Андрашфі (15:11).</p>
      <p>А найдосвідченіший з українських шпажистів, п’ятиразовий призер чемпіонатів світу Богдан Нікішин посів п’яте місце. 39-річний дніпрянин переміг японця Сатору Уяму (15:11), француза Ронана Ґустена (15:7), іспанця Юлена Перейру (15:9), але програв у чвертьфіналі французу Александру Бардене (12:15).</p>
      <p>Взагалі, українські шпажисти виступали у Берні дуже чисельним складом – загалом десять спортсменів. Ян Сич, Євген Миргородський і Юрій Тараненко поступилися в другому колі кваліфікації, Максим Хворост і Руслан Тимошенко – в 1/64-й, Віталій Медведєв і Володимир Станкевич – в 1/32-й, Анатолій Герей – в 1/16 фіналу. При цьому бодай один бій виграв кожен український фехтувальник.</p>
      <blockquote>
        <b>Читайте також: <a href="https://glavcom.ua/sport/news/ukrajina-zdobula-drugu-medal-na-chempionati-svitu-z-fehtuvannya-611643.html">Україна здобула другу медаль на чемпіонаті світу з фехтування</a></b>
      </blockquote>
      <related>
        <a href="https://glavcom.ua/sport/news/z-futbolok-krosivok-i-triko-v-eleantni-kostyumi-u-kijevi-vruchili-sportivni-oskari-foto-581972.html"/>
        <a href="https://glavcom.ua/sport/news/ukrajinskiy-shablist-stav-chempionom-svitu-foto-583991.html"/>
        <a href="https://glavcom.ua/sport/news/ukrajinska-fehtuvalnicya-pohizuvalasya-foto-v-bilizni-i-rozpovila-pro-svoyu-dijetu-587506.html"/>
      </related>
    </article>
  </body>
</html>