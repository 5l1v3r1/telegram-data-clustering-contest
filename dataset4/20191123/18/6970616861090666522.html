<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/ofk-tranaren-uppges-aktuell-for-engelsk-klubb-ingen-substans-i-det-overhuvudta/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-23T18:08:00+00:00"/>
    <meta property="og:title" content="ÖFK-tränaren uppges aktuell för engelsk klubb: &quot;Ingen substans i det överhuvudtaget&quot;"/>
    <meta property="og:description" content="Enligt ÖP kommer Ian Burchnall att förhandla med League Two-klubben Carlisle United.ÖFK-tränaren och klubben skjuter dock ner uppgifterna.- Det finns ingen substans i det överhuvudtaget, säger pressansvarige Niclas Lidström till Fotbollskanalen."/>
  </head>
  <body>
    <article>
      <h1>ÖFK-tränaren uppges aktuell för engelsk klubb: "Ingen substans i det överhuvudtaget"</h1>
      <address><time datetime="2019-11-23T18:08:00+00:00">23 Nov 2019, 18:08</time> by <a rel="author">Aron Forsberg, Martin Petersson</a></address>
      <p>
        <b>Enligt <a href="https://www.op.se/artikel/uppgifter-till-sporten-burchnall-kan-lamna-for-engelsk-klubb-ofk-ska-redan-ha-kontaktat-tankbar-ersattare">ÖP</a> kommer Ian Burchnall att förhandla med League Two-klubben Carlisle United.<br/>ÖFK-tränaren och klubben skjuter dock ner uppgifterna.<br/>- Det finns ingen substans i det överhuvudtaget, säger pressansvarige Niclas Lidström till Fotbollskanalen.</b>
      </p>
      <p>Östersunds FK hade en stökig allsvensk säsong 2019. Klubben hade, och har, stora ekonomiska problem samtidigt som den tidigare ordföranden Daniel Kindberg dömdes till fängelse i tingsrätten. På planen hade laget också det tufft, men kunde sent på säsongen ändå säkra ett nytt kontrakt.</p>
      <p>Nu uppger Östersundsposten att klubbens tränare Ian Burchnall kan vara på väg att lämna. Enligt tidningen så kommer engelsmannen att förhandla med League Two-klubben Carlisle United. Burchnall själv dementerar dock uppgifterna.</p>
      <p>- Det ligger inget i det. Jag har ingen aning varifrån det kommer, säger tränaren till ÖP.</p>
      <p>- Jag har en agent och han ringer mig ibland. Om det skulle vara aktuellt, då hade han ringt mig. Men det har han inte.</p>
      <p>ÖP skriver också att ÖFK redan börjat titta på ersättare till Burchnall. Siktet uppges ligga på J-Södras Andreas Brännström. Detta och att Burchnall skulle vara på väg bort skjuts dock ner helt av klubben.</p>
      <p>- Det finns ingen substans i det överhuvudtaget. Vi pratar inte med någon annan tränare. Ian har kontrakt med oss i två år till och vi har ingen avsikt att bryta det avtalet. Och Ian pratar inte heller med någon annan klubb. Det har han dementerat både för oss och för ÖP, säger pressansvarige Niclas Lidström till Fotbollskanalen.</p>
    </article>
  </body>
</html>