<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902148.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T18:06:00+00:00"/>
    <meta property="og:title" content="پای نماینده ارشد جمهوری‌خواه به «اوکراین‌گیت» باز شد"/>
    <meta property="og:description" content="به گزارش فارس، از زمان آغاز تحقیقات مجلس نمایندگان آمریکا برای استیضاح «دونالد ترامپ» رئیس‌جمهور این کشور، «دیوید نونِس» عضو جمهوری‌خواه مجلس نمایندگان از هیچ تلاشی برای مانع‌تراشی و متوقف کردن این روند فروگذار نکرده است."/>
  </head>
  <body>
    <article>
      <h1>پای نماینده ارشد جمهوری‌خواه به «اوکراین‌گیت» باز شد</h1>
      <address>
        <time datetime="2019-11-23T18:06:00+00:00">23 Nov 2019, 18:06</time>
      </address>
      <p>یک نماینده ارشد جمهوری‌خواه که در مانع‌تراشی در روند پیشبرد تحقیقات استیضاح رئیس‌جمهور آمریکا نقشی کلیدی داشته، حالا خود به همدستی با دولت ترامپ برای بی‌حیثیت کردن بایدن متهم شده است.</p>
      <p>به گزارش فارس، از زمان آغاز تحقیقات مجلس نمایندگان آمریکا برای استیضاح «دونالد ترامپ» رئیس‌جمهور این کشور، «دیوید نونِس» عضو جمهوری‌خواه مجلس نمایندگان از هیچ تلاشی برای مانع‌تراشی و متوقف کردن این روند فروگذار نکرده است.</p>
      <p>نونس به واسطه جایگاه ارشدش در کمیته اطلاعاتی مجلس نمایندگان آمریکا، که مرکز اصلی پیشبرد تحقیقات است، نقش پررنگی در مخالفت با این تحقیقات داشته است. خبری که امروز شبکه «سی‌ان‌ان» به صورت اختصاصی منتشر کرده، نشان می‌دهد که مخالفت او با روند استیضاح، ظاهرا علاوه بر انگیزه‌های حزبی، دلایل شخصی هم داشته است.</p>
      <p>آنطور که سی‌ان‌ان گزارش کرده، وکیل «لو پارناس» که به اتهام نقض قوانین حمایت مالی از نامزدهای انتخاباتی در آمریکا در حبس خانگی به سر می‌برد، برای ادای شهادت در روند تحقیقات استیضاح اعلام آمادگی کرده است. او که با «رودی جولیانی» وکیل شخصی ترامپ روابط نزدیکی داشته، به وکلیش گفته اطلاعاتی در مورد دیدارهای نونس با مقام‌های اوکراینی در اختیار دارد.</p>
      <p>در ماه‌های اخیر مشخص شده است که جولیانی به نمایندگی از ترامپ، بارها با مقام‌های اوکراینی دیدار داشته تا با ارائه مشوق‌هایی از جمله برگزاری دیدار میان رؤسای جمهور دو کشور، کی‌یف را به انجام تحقیقات قضایی علیه فرزند «جو بایدن» رقیب انتخاباتی ترامپ وادارد. آنطور که پارناس به وکیلش گفته، پارسال نونس هم به موازات جولیانی و در تلاش برای یافتن مدارکی برای بی‌حیثیت کردن بایدن، با «ویکتور شوکین» دادستان سابق اوکراین دیدار کرده است.</p>
      <p>به گفته وکیل پارناس، موکل او که خود اصالتی روسی دارد، رابط میان نونس و مقام‌های اوکراینی بوده و او حالا حاضر است که تمام اسناد و اطلاعاتی که در این خصوص دارد را به کنگره ارائه دهد. </p>
      <p>تأیید صحت ادعاهای پارناس می‌تواند نونس را به شدت بی‌اعتبار کرده و حتی موجب کناره‌گیری این متحد کلیدی ترامپ از کمیته اطلاعاتی شود، چراکه وی اکنون خود به عنوان یک شاهد کلیدی در این پرونده به شمار می‌آید. نونس که همواره روند استیضاح و جلسات کمیته اطلاعاتی برای پیشبرد تحقیقات را یک «سیرک» توصیف کرده، از اظهار نظر در مورد گزارش سی‌ان‌ان و افشاگری پارناس خودداری کرده است.</p>
      <p>روند استیضاح ترامپ پس از آن آغاز شد که یک افشاگر به رسانه‌ها گفت رئیس‌جمهور آمریکا برای بدنام کردن بایدن، نامزد بالقوه دموکرات‌ها در انتخابات ریاست‌جمهوری ۲۰۲۰ میلادی، دولت اوکراین را تحت فشار قرار داده تا از هلدینگ اوکراینی «بوریسما» که «هانتر بایدن» یکی از اعضای هیأت مدیره آن است، تحقیق کند. در جلسات کنگره مشخص شده که ترامپ علاوه بر وقفه انداختن در اعطای کمک‌های مالی به اوکراین، دیدار با رئیس‌جمهور این کشور را هم به پیشرفت تحقیقات علیه بایدن منوط کرده است. دموکرات‌ها می‌گویند ترامپ با این اقدام، از اختیارات ریاست‌جمهوری سوء استفاده شخصی کرده است و این سوء استفاده او را مستحق استیضاح و برکناری می‌کند.</p>
      <p>مرحله تحقیقات مجلس نمایندگان اکنون به پایان خود رسیده و این مجلس که اکثریتی دموکرات دارد، باید به زودی در مورد استیضاح ترامپ رأی‌گیری کند. با شواهد موجود، به نظر می‌رسد که استیضاح وی به سادگی در این مجلس رأی مثبت بیاورد. با این حال، موافقت دو سوم سنای جمهوری‌خواه با برکناری رئیس‌جمهور، بسیار بعید به نظر می‌رسد.</p>
    </article>
  </body>
</html>