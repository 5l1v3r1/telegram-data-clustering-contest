<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/najmanje-49-000-ljudi-u-parizu-na-protestu-protiv-nasilja-nad-zenama/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-23T18:21:48+00:00"/>
    <meta property="og:title" content="Najmanje 49.000 ljudi u Parizu na protestu protiv nasilja nad ženama"/>
    <meta property="og:description" content="Najmanje 49.000 ljudi okupilo se danas u Parizu protiv seksualnog i seksističkog nasilja prema ženama i protiv femicida, preneo je pariski list Mond na svom sajtu."/>
  </head>
  <body>
    <article>
      <h1>Najmanje 49.000 ljudi u Parizu na protestu protiv nasilja nad ženama</h1>
      <address><time datetime="2019-11-23T18:21:48+00:00">23 Nov 2019, 18:21</time> by <a rel="author">Beta</a></address>
      <p>
        <b>Najmanje 49.000 ljudi okupilo se danas u Parizu protiv seksualnog i seksističkog nasilja prema ženama i protiv femicida, preneo je pariski list Mond na svom sajtu.</b>
      </p>
      <p>Na skupu u Parizu pored velikog transparenta nacionalne Unije porodica žrtava femicida, nekoliko demonstranata je nosilo fotografije žene koja je nedavno ubijena. Oko 30 sličnih marševa organizuje se širom Francuske.</p>
      <p>Od početka godine najmanje 116 žena je ubijeno u porodičnom nasilju, a 2018. godine je registrovan 121 femicid, navelo je francusko Ministarstvo unutrašnjih poslova.</p>
      <p>Oko 213.000 žena svake godine je izloženo fizičkom, a ponekad i seksualnom nasilju partnera ili bivšeg partnera, što predstavlja oko jedan odsto populacije žena od 18 do 75 godina.</p>
      <p>Gotovo 70 organizacija, političkih stranaka, sindikata, udruženja i poznatih ličnosti pozvalo je na okupljanje. Medju poznatim ličnostima je Vensan Trentinjan, brat Mari Trentinjan, glumice koju je 2003. godine ubio njen partner, poznati francuski muzičar Bertran Kanta.</p>
      <p>Francuska vlada u ponedeljak treba da saopšti oko 40 mera u borbi protiv nasilja prema ženama.</p>
      <h3>Povezani tekstovi:</h3>
    </article>
  </body>
</html>