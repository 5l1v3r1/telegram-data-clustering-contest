<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623020/%D8%AA%DA%A9%D8%B1%D8%A7%D8%B1-%D9%85%D9%88%D8%A7%D8%B6%D8%B9-%D8%B6%D8%AF-%D8%A7%DB%8C%D8%B1%D8%A7%D9%86%DB%8C-%D8%A7%D9%85%D8%A7%D8%B1%D8%A7%D8%AA-%D9%88-%D8%A8%D8%AD%D8%B1%DB%8C%D9%86-%D8%AF%D8%B1-%DA%A9%D9%86%D9%81%D8%B1%D8%A7%D9%86%D8%B3-%D8%A7%D9%85%D9%86%DB%8C%D8%AA%DB%8C-%D9%85%D9%86%D8%A7%D9%85%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T18:35:00+00:00"/>
    <meta property="og:title" content="تکرار مواضع ضد ایرانی امارات و بحرین در کنفرانس امنیتی منامه"/>
    <meta property="og:description" content="«انور قرقاش» وزیر مشاور در امور خارجه امارات متحده عربی و «خالد بن احمد بن محمد آل خلیفه» وزیر خارجه بحرین روز شنبه در کنفرانس امنیتی منامه بار دیگر مواضع ضد ایرانی خود را تکرار کردند."/>
  </head>
  <body>
    <article>
      <h1>تکرار مواضع ضد ایرانی امارات و بحرین در کنفرانس امنیتی منامه</h1>
      <address>
        <time datetime="2019-11-23T18:35:00+00:00">23 Nov 2019, 18:35</time>
      </address>
      <p>
        <i>«انور قرقاش» وزیر مشاور در امور خارجه امارات متحده عربی و «خالد بن احمد بن محمد آل خلیفه» وزیر خارجه بحرین روز شنبه در کنفرانس امنیتی منامه بار دیگر مواضع ضد ایرانی خود را تکرار کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش شبکه خبری «العربیه»، قرقاش در کنفرانس امنیتی منامه در پایتخت بحرین به پیروی از ریاض در دشمنی با جمهوری اسلامی ایران، بر ضرورت حل «بحران موشک های بالستیک ایران» از طریق «تلاش های دیپلماتیک مشترک منطقه ای» تاکید کرد.</p>
      <p>این مقام اماراتی همچنین آنچه را که «سیاست توسعه طلبانه ایران» خواند یکی از دلایل بی ثباتی در منطقه خواند.</p>
      <p>قرقاش بدون اشاره به تبعات جنگ ائتلاف سعودی در یمن و محاصره چند ساله این کشور و کشته یا زخمی شدن هزاران نفر از جمله کودکان، ادعا کرد که دیپلماسی عربستان در حل بحران یمن بسیار موفق بود.</p>
      <p>وی با بیان اینکه مساله امنیت منطقه عربی از مهمترین دغدغه های همگان در شرایط کنونی است، حمله ترکیه به شمال سوریه را خطری برای منطقه توصیف کرد.</p>
      <p>خالد بن احمد آل خلیفه وزیر خارجه بحرین نیز بدون اشاره به اقدامات عربستان و امارات در شعله ور کردن اعتراضات لبنانی ها، مدعی شد که دخالت ایران در لبنان از طریق حزب الله باعث فلج شدن این کشور شده است.</p>
      <p>وی مدعی شد که کشورهای عربی به طرحی فراگیر برای ممانعت از دخالت ایران در منطقه نیاز دارند.</p>
      <p>آل خلیفه به پیروی از سیاست های ضد ایرانی ریاض و ابوظبی ادعا کرد: ما ۴۰ سال است که از دخالت های ایران رنج می برم اما به دنبال تغییر نظام در ایران نبوده و نیستیم. ایران طرفی است که حوثی ها را ایجاد و از آن ها حمایت کرد.</p>
      <p>پانزدهمین کنفرانس امنیت منطقه‌ای موسوم به «گفت وگوهای منامه» جمعه شب در پایتخت بحرین آغاز به کار کرد.</p>
      <p>در این کنفرانس سه روزه که تا روز یکشنبه به طول خواهد انجامید، شرکت‌کنندگان به موضوعاتی چون امنیت دریانوری، درگیری در خاورمیانه، دیپلماسی دفاعی، ثبات منطقه‌ای، سیاست آمریکا، روابط ائتلاف‌ها در خاورمیانه، رقابت و همکاری منطقه‌ای خواهند پرداخت.</p>
      <p>مسؤولانی از ۳۵ کشور جهان شامل ۲۰ وزیر، معاون وزیر، مشاوران امنیت ملی،رؤسای ارتش و دستگاه‌های امنیتی در این کنفرانس حضور دارند.</p>
    </article>
  </body>
</html>