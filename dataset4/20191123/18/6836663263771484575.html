<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/prumysl-a-energetika/nemecko-v-souvislostech-autoprumysl-opousti-po-rijnovem-boomu-prodeju-statisticka-skepse-1364449"/>
    <meta property="og:site_name" content="E15.cz"/>
    <meta property="article:published_time" content="2019-11-23T18:00:00+00:00"/>
    <meta property="og:title" content="Německo v souvislostech: Autoprůmysl opouští po říjnovém boomu prodejů statistická skepse"/>
    <meta property="og:description" content="Zázraky se dějí. Opravdu? Přes všechny negativní prognózy a zprávy o německé ekonomice se v říjnu zvedl prodej automobilů, což je pro Německo, z velké části ekonomicky závislé na výrobě aut, klíčová zpráva. Meziroční nárůst o 12,7 procenta, který tento týden ukázaly oficiální statistiky, ale i sám německý Svaz automobilového průmyslu (VDA) hodnotí s odstupem. Představitelé svazu růst přičítají statistickému zkreslení. Loni v říjnu totiž vešla v platnost nová pravidla pro emise, což způsobilo prudký pokles nabídky, a na některé vozy se dokonce muselo čekat v pořadníku."/>
  </head>
  <body>
    <article>
      <h1>Německo v souvislostech: Autoprůmysl opouští po říjnovém boomu prodejů statistická skepse</h1>
      <address><time datetime="2019-11-23T18:00:00+00:00">23 Nov 2019, 18:00</time> by <a rel="author">Petr Fischer</a></address>
      <p>
        <b>Zázraky se dějí. Opravdu? Přes všechny negativní prognózy a zprávy o německé ekonomice se v říjnu zvedl prodej automobilů, což je pro Německo, z velké části ekonomicky závislé na výrobě aut, klíčová zpráva. Meziroční nárůst o 12,7 procenta, který tento týden ukázaly oficiální statistiky, ale i sám německý Svaz automobilového průmyslu (VDA) hodnotí s odstupem. Představitelé svazu růst přičítají statistickému zkreslení. Loni v říjnu totiž vešla v platnost nová pravidla pro emise, což způsobilo prudký pokles nabídky, a na některé vozy se dokonce muselo čekat v pořadníku.</b>
      </p>
      <p>Proti této statistické skepsi ale hovoří i celková čísla z Evropy, kde se podle oborového sdružení Acea během října prodalo téměř jeden a čtvrt milionu nových automobilů, což je meziroční nárůst o 8,7 procenta. Rostly všechny velké „autotrhy“ od Španělska přes Francii po Itálii včetně Británie. Nejvíce na říjnovém boomu prodejů vydělala společnost Volkswagen, která drží německý trh nad vodou.</p>
      <p>VW prodal o třetinu vozů více a jeho podíl na trhu se tím zvýšil z dvaceti na pětadvacet procent. Rostly také prodeje BMW, i když jen o necelá tři procenta. Na odbyt naopak nešly mercedesy, proto společnost Daimler vykázala v říjnu meziroční prodejní pokles o dvě desetiny procenta. Největší pokles, o celou čtvrtinu, hlásí Opel a jeho britská odnož Vauxhall.</p>
      <p>Největší starosti dělá německým automobilkám snížení poptávky v Číně, která padala i v říjnu (meziročně minus šest procent) a celkově od počátku roku vykazuje pokles o jedenáct procent. Podle údajů VDA se od počátku roku prodalo v Číně 16,9 milionu automobilů. Německé automobilky jsou na čínském trhu poměrně úspěšné. Jenom značky VW a BMW prodaly loni – každá – přes šest set tisíc vozů, dohromady tedy jeden milion tři sta tisíc aut.</p>
      <related>
        <a href="https://www.e15.cz/zahranicni/thajci-stavi-trate-za-miliardy-nova-zeleznicni-sit-propoji-zemi-s-cinou-1364330"/>
      </related>
      <p>Čínský trh začíná být zajímavý i pro prodej elektrických aut, který vyrostl o celou třetinu. Na výrobu e-vozů se vrhly všechny německé společnosti, zejména Volkswagen investuje do výroby aut poháněných elektromotorem obrovské peníze. K nové fabrice ve Zwickau, která od začátku listopadu už jede naplno a ročně vyrobí 330 tisíc elektromobilů, se příští rok přidá i nová továrna společnosti Tesla, kterou americký lídr trhu elektroaut vybuduje v Braniborsku.</p>
      <p>Německo minulý týden žilo právě touto zprávou. Od obrovské investice Elona Muska ve Freienbrinku, hodinu cesty od Berlína, si Němci slibují nejen deset tisíc nových pracovních míst, ale i možnost pro německé inženýry pracovat na vývoji v nejmodernějším autozávodě světa. Braniborská továrna Tesly bude první v Evropě a teprve čtvrtá na světě po Kalifornii, New Yorku a Číně.</p>
      <related>
        <a href="https://www.e15.cz/zahranicni/slovensko-vyrazne-zvysi-dotace-na-porizeni-eletromobilu-a-hybridu-1364331"/>
      </related>
      <related>
        <a href="https://www.e15.cz/byznys/prumysl-a-energetika/boeing-sbira-objednavky-na-problemove-letouny-737-max-zajem-maji-turci-i-kazasi-1364324"/>
      </related>
      <related>
        <h4>Související články</h4>
        <a href="https://www.e15.cz/byznys/prumysl-a-energetika/autoprumysl-vyplatil-rekordni-dividendu-vice-nez-sedmdesat-miliard-slo-do-sidla-volkswagenu-1361316"/>
        <a href="https://www.e15.cz/byznys/prumysl-a-energetika/bmw-ziska-na-vyrobu-elektromobilu-jen-asi-tretinovou-dotaci-nez-se-kterou-puvodne-pocitalo-1361016"/>
        <a href="https://www.e15.cz/byznys/prumysl-a-energetika/holding-porsche-se-zvysil-zisk-nakoupil-akcie-volkswagenu-za-deset-miliard-1357265"/>
        <a href="https://www.e15.cz/nazory/komentar-stepana-krecka-na-cesko-se-vali-revoluce-1363942"/>
        <a href="https://www.e15.cz/byznys/prumysl-a-energetika/bmw-a-mercedes-benz-snizuji-ceny-svych-aut-v-cine-1357206"/>
      </related>
    </article>
  </body>
</html>