<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815827"/>
    <meta property="og:site_name" content="Sportal.bg"/>
    <meta property="article:published_time" content="2019-11-23T18:26:00+00:00"/>
    <meta property="og:title" content="Гол на Попето не стигна на Ростов срещу Динамо"/>
    <meta property="og:description" content="Отборът на Ростов допусна обрат и загуби гостуването си на Динамо (Москва) от 17-ия кръг на руската Премиер лига. Ивелин Попов изведе гостите напред ..."/>
  </head>
  <body>
    <article>
      <h1>Гол на Попето не стигна на Ростов срещу Динамо</h1>
      <address><time datetime="2019-11-23T18:26:00+00:00">23 Nov 2019, 18:26</time> by <a rel="author">SPORTAL.BG</a></address>
      <p>Отборът на <a href="https://www.sportal.bg/statistics_team_news.php?champ=17&amp;team=175">Ростов</a> допусна обрат и загуби гостуването си на <a href="https://www.sportal.bg/statistics_team_news.php?champ=17&amp;team=170">Динамо (Москва)</a> от 17-ия кръг на руската Премиер лига. <a href="https://www.sportal.bg/statistics_player.php?team=175&amp;player=79&amp;champ=17">Ивелин Попов</a> изведе гостите напред в 13-ата минута, но с две дузпи, реализирани от <a href="https://www.sportal.bg/statistics_player.php?team=170&amp;player=13535&amp;champ=17">Максимилиан Филип</a> в 33-ата и 90-ата минута московчани стигнаха до победата.<br/><br/>Срещата започна отлично за Ростов. В 13-ата минута гостите отнеха пред наказателното поле, Алексей Йонов получи пас на скорост и пусна успоредно на голлинията, а Попов се включи от задна позиция и засече топката във вратата за 0:1.</p>
      <figure>
        <iframe data-src="https://twitter.com/rostovfc/status/1198237010282057728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>В 33-ата минута обаче <a href="https://www.sportal.bg/statistics_player.php?team=175&amp;player=8438&amp;champ=17">Евгений Чернов</a> изрита <a href="https://www.sportal.bg/statistics_player.php?team=170&amp;player=7546&amp;champ=17">Заурбек Плиев</a> в наказателното поле и съдията отсъди дузпа, а Филип не сгреши при изпълнението на наказателния удар за 1:1.<br/><br/>В самия край на мача Динамо успя да направи пълен обрат, не без помощта на играчите на гостите, които им подариха втора дузпа. <a href="https://www.sportal.bg/statistics_player.php?team=175&amp;player=8442127&amp;champ=17">Матиас Норман</a> вдигна високо крака си и изрита в главата Филип и след разглеждане на ситуацията с ВАР съдията посочи бялата точка. Потърпевшият отново стреля от 11-те метра и вкара победния гол за своя тим за крайното 2:1.<br/><br/>С тази победа Динамо излезе на 7-ото място в класирането с 21 точки. Ростов пък запазва 3-ата си позиция с 30 точки.<br/><a href="http://lmnew.sportal.bg/ls/widgets/?/sportalbg/bg/Europe:Athens/page/sportcenter/soccer#matchId=18382311"><br/>МИНУТА ПО МИНУТА</a><br/><br/><a href="https://www.sportal.bg/statistics_game.php?champ=17&amp;season=361&amp;game=85643">СТАТИСТИКА ОТ МАЧА</a><br/><a href="https://www.sportal.bg/statistics_ranking.php?champ=17&amp;season=361"><br/>КЛАСИРАНЕ</a></p>
      <figure>
        <iframe src="https://www.youtube.com/embed/FjCVP5PKIHM" width="558" height="314" data-service="Youtube" scrolling="no"/>
      </figure>
    </article>
  </body>
</html>