<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012795/%D9%88%D8%A7%DA%A9%D9%86%D8%B4-%D8%AD%D9%85%D8%A7%D8%B3-%D8%A8%D9%87-%D8%A7%D8%B9%D9%84%D8%A7%D9%85-%D8%AC%D8%B1%D9%85-%D8%B9%D9%84%DB%8C%D9%87-%D9%86%D8%AA%D8%A7%D9%86%DB%8C%D8%A7%D9%87%D9%88"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T18:14:03+00:00"/>
    <meta property="og:title" content="واکنش حماس به اعلام جرم علیه نتانیاهو"/>
    <meta property="og:description" content="رئیس دفتر سیاسی جنبش مقاومت اسلامی فلسطین روز شنبه گفت که اعلام جرم علیه نخست وزیر رژیم صهیونیستی باعث افزایش روحیه فلسطینیان برای پایداری بیشتر است."/>
  </head>
  <body>
    <article>
      <h1>واکنش حماس به اعلام جرم علیه نتانیاهو</h1>
      <address>
        <time datetime="2019-11-23T18:14:03+00:00">23 Nov 2019, 18:14</time>
      </address>
      <p>
        <i>رئیس دفتر سیاسی جنبش مقاومت اسلامی فلسطین روز شنبه گفت که اعلام جرم علیه نخست وزیر رژیم صهیونیستی باعث افزایش روحیه فلسطینیان برای پایداری بیشتر است.</i>
      </p>
      <p>به گزارش مشرق، «اسماعیل هنیه» رئیس دفتر سیاسی جنبش مقاومت اسلامی فلسطین (حماس) روز شنبه گفت که اعلام جرم رسمی علیه «بنیامین نتانیاهو» نخست وزیر رژیم صهیونیستی باعث افزایش  روحیه فلسطینیان شده و آنها را برای پایداری بیشتر تشویق می‌کند.</p>
      <blockquote>بیشتر بخوانید:<br/><a href="https://www.mashreghnews.ir/news/1012489/%D9%85%D8%A7%D9%86%D9%88%D8%B1-%D8%B1%D9%82%D8%A8%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%B1%D9%88%DB%8C-%D8%A7%D8%B9%D9%84%D8%A7%D9%85-%D8%AC%D8%B1%D9%85-%D8%B9%D9%84%DB%8C%D9%87-%D8%A7%D9%88">مانور رقبای انتخاباتی <i>نتانیاهو</i> روی اعلام جرم علیه او<br/></a><a href="https://www.mashreghnews.ir/news/1012531/%D8%A7%DA%A9%D8%AB%D8%B1-%D8%B5%D9%87%DB%8C%D9%88%D9%86%DB%8C%D8%B3%D8%AA%D9%87%D8%A7-%D9%85%D9%88%D8%A7%D9%81%D9%82-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%87%D8%B3%D8%AA%D9%86%D8%AF">اکثر صهیونیستها موافق استعفای <i>نتانیاهو</i> هستند<br/></a><a href="https://www.mashreghnews.ir/news/1012653/%D8%A7%D9%88%D9%84%DB%8C%D9%86-%D9%BE%D8%B3-%D9%84%D8%B1%D8%B2%D9%87-%D9%85%D8%AA%D9%87%D9%85-%D8%B4%D8%AF%D9%86-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D9%81%D8%B3%D8%A7%D8%AF">اولین پس لرزه متهم شدن <i>نتانیاهو</i> به فساد<br/></a><a href="https://www.mashreghnews.ir/news/1012443/%D8%AA%D8%A7%DA%A9%DB%8C%D8%AF-%D8%AD%D9%85%D8%A7%D8%B3-%D8%A8%D8%B1-%D9%85%D8%AD%D8%A7%DA%A9%D9%85%D9%87-%D8%B3%D8%B1%D8%A7%D9%86-%D8%A7%D8%B3%D8%B1%D8%A7%D8%A6%DB%8C%D9%84-%D8%AF%D8%B1-%D8%AF%D8%A7%D8%AF%DA%AF%D8%A7%D9%87-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C">تاکید <i>حماس</i> بر محاکمه سران اسرائیل در دادگاه بین‌المللی</a></blockquote>
      <p>وی که در جمع خبرنگاران در رفح صحبت می‌کرد، افزود: «اعلام جرم علیه نخست وزیر اسرائیل نیاز به مقاومت سیاسی و نظامی بیشتر را ضروری می‌کند.»</p>
      <p>از سوی دیگر «حازم قاسم» سخنگوی حماس نیز امروز در صفحه شخصی خود در فیسبوک نوشت: «سران اسرائیل بزرگترین عملیات فساد را در تاریخ مرتکب شدند.»</p>
      <p>وی افزود که رژیم صهیونیستی مسئول تاراج سرنوشت ملت فلسطین و جعل رویدادهای تاریخی و پیشبرد نژادپرستی علیه شهروندان عرب و مخالفت با قوانین بین‌المللی است.</p>
      <p>دادستانی کل رژیم صهیونیستی شامگاه پنجشنبه در بیانیه‌ای اعلام کرد که نتانیاهو رسما به تقلب، دریافت رشوه و سوء استفاده از اعتماد عمومی متهم شده است. نتانیاهو ۳۰ روز فرصت دارد تا به صدور درخواست سلب مصونیت، اعتراض کند.</p>
      <p>بعد از این بیانیه بود که نتانیاهو با ادبیاتی شبیه به «دونالد ترامپ» رئیس‌جمهور آمریکا اتهامات مطرح‌ شده علیه خودش را رد کرد و گفت از نخست‌وزیری استعفا نمی‌دهد.</p>
      <p>تصمیم دادستانی برای صدور کیفرخواست علیه نتانیاهو در حالی اتخاذ شده که روند تشکیل کابینه در فلسطین اشغالی به بن بست رسیده و احتمال دارد که رژیم صهیونیستی وادار شود برای سومین بار در کمتر از یک سال، انتخابات عمومی برگزار کند. هرچند بر اساس قانون نتانیاهو هنوز هم می‌تواند در این انتخابات شرکت کند، اما صدور اتهام علیه وی هم به اعتبار او خدشه وارد می‌کند و هم می‌تواند آینده حضور وی در سمت نخست‌وزیری را مبهم کند، چراکه نهایتا در صورت صدور حکم علیه نتانیاهو او باید از این سمت کنار روند.</p>
      <p>منبع: فارس</p>
    </article>
  </body>
</html>