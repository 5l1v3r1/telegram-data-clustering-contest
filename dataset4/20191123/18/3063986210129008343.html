<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/entertainment/2019/11/23/842631"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T18:00:00+00:00"/>
    <meta property="og:title" content="৪৮ ঘণ্টা টানা শুটিং করে মৃত্যুর সঙ্গে লড়ছেন অভিনেত্রী"/>
    <meta property="og:description" content="একটি ওয়েব সিরিজের জন্য মুম্বাইয়ে শুটিং করছিলেন গেহানা বশিষ্ঠ। তিনি শুটিং ফ্লোরে টানা ৪৮ ঘণ্টা অক্লান্ত পরিশ্রম করেন। তার পরেই গভীর রাতে হৃদরোগে আক্রান্ত হয়ে পড়েন। গেহানার শারীরিক অবস্থা অত্যন্ত শঙ্কাজনক। বর্তমানে তাকে ভেন্টিলেশনে রাখা হয়েছে।  গত বৃহস্পতিবার এই ঘটনা ঘটে। ভারতের জনপ্রিয় সংবাদমাধ্যম আনন্দবাজারে প্রকাশিত এক প্রতিবেদনে জানা যায়, মুম্বাইয়ে শুটিং করছিলেন এই অভিনেত্রী। দু’দিন ধরে তিনি ‘এনার্জি ড্রিঙ্কস’ ছাড়া অন্য কিছু খাননি। ঠিকঠাক বিশ্রাম নেওয়ারও সুযোগ পাননি তিনি। পরে গত বৃহস্পতিবার রাতে শুটিং ফ্লোরে হঠাৎই মাথা ঘুরে পড়ে যান। এই ঘটনার পর তাকে দ্রুত মালাদ এলাকার রক্ষা হাসপাতালে নিয়ে যাওয়া হয়। রক্ষা হাসপাতালের চিকিৎসকেরা জানান, গেহানার হার্ট অ্যাটাক হয়েছে। হাসপাতাল সুপার প্রণব কাবরা জানান, গেহানা ডায়াবেটিক রোগেও আক্রান্ত। ওষুধও খেতেন। ওই ওষুধের কোনো পার্শ্বপ্রতিক্রিয়া থেকেই এমনটা হয়েছে কি না তা এখনো নিশ্চিত নয়। এছাড়া দীর্ঘ সময় টানা শুটিং, শরীরে প্রয়োজনীয় পুষ্টির ঘাটতি, পাশাপাশি না ঘুমানো-সব মিলিয়ে পরিস্থিতি জটিল হয়ে গেছে। আপাতত তার অবস্থা খুবই সঙ্কটজনক। সম্প্রতি বালাজি প্রোডাকশনের ‘গান্দি বাত’ ওয়েব সিরিজে…"/>
  </head>
  <body>
    <article>
      <h1>৪৮ ঘণ্টা টানা শুটিং করে মৃত্যুর সঙ্গে লড়ছেন অভিনেত্রী</h1>
      <address><time datetime="2019-11-23T18:00:00+00:00">23 Nov 2019, 18:00</time> by <a rel="author">কালের কণ্ঠ অনলাইন</a></address>
      <p>একটি ওয়েব সিরিজের জন্য মুম্বাইয়ে শুটিং করছিলেন গেহানা বশিষ্ঠ। তিনি শুটিং ফ্লোরে টানা ৪৮ ঘণ্টা অক্লান্ত পরিশ্রম করেন। তার পরেই গভীর রাতে হৃদরোগে আক্রান্ত হয়ে পড়েন। গেহানার শারীরিক অবস্থা অত্যন্ত শঙ্কাজনক। বর্তমানে তাকে ভেন্টিলেশনে রাখা হয়েছে।  গত বৃহস্পতিবার এই ঘটনা ঘটে।</p>
      <p>ভারতের জনপ্রিয় সংবাদমাধ্যম আনন্দবাজারে প্রকাশিত এক প্রতিবেদনে জানা যায়, মুম্বাইয়ে শুটিং করছিলেন এই অভিনেত্রী। দু’দিন ধরে তিনি ‘এনার্জি ড্রিঙ্কস’ ছাড়া অন্য কিছু খাননি। ঠিকঠাক বিশ্রাম নেওয়ারও সুযোগ পাননি তিনি। পরে গত বৃহস্পতিবার রাতে শুটিং ফ্লোরে হঠাৎই মাথা ঘুরে পড়ে যান। এই ঘটনার পর তাকে দ্রুত মালাদ এলাকার রক্ষা হাসপাতালে নিয়ে যাওয়া হয়।</p>
      <p>রক্ষা হাসপাতালের চিকিৎসকেরা জানান, গেহানার হার্ট অ্যাটাক হয়েছে। হাসপাতাল সুপার প্রণব কাবরা জানান, গেহানা ডায়াবেটিক রোগেও আক্রান্ত। ওষুধও খেতেন। ওই ওষুধের কোনো পার্শ্বপ্রতিক্রিয়া থেকেই এমনটা হয়েছে কি না তা এখনো নিশ্চিত নয়। এছাড়া দীর্ঘ সময় টানা শুটিং, শরীরে প্রয়োজনীয় পুষ্টির ঘাটতি, পাশাপাশি না ঘুমানো-সব মিলিয়ে পরিস্থিতি জটিল হয়ে গেছে। আপাতত তার অবস্থা খুবই সঙ্কটজনক।</p>
      <p>সম্প্রতি বালাজি প্রোডাকশনের ‘গান্দি বাত’ ওয়েব সিরিজে অভিনয় করে বেশ পরিচিতি পেয়েছেন গেহানা। এ ছাড়া বিভিন্ন টিভি চ্যানেলে সঞ্চালকের ভূমিকাতেও দেখা গেছে তাকে। অভিনয় করেছেন বেশ কিছু তামিল এবং তেলুগু ছবিতেও।</p>
    </article>
  </body>
</html>