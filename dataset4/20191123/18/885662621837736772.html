<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/energeia/125850/proetoimazetai-edafos-gia-ti-dynamiki-eisodo-ton-biokaysimon"/>
    <meta property="og:site_name" content="Insider"/>
    <meta property="article:published_time" content="2019-11-23T18:05:00+00:00"/>
    <meta property="og:title" content="Προετοιμάζεται το έδαφος για τη δυναμική είσοδο των βιοκαυσίμων"/>
    <meta property="og:description" content="Το υπουργείο εξετάζει τις δυνατότητες ανάπτυξης ειδικών μηχανισμών αγοράς για την υποστήριξη της χρήσης βιοκαυσίμων σε συγκεκριμένους τομείς."/>
  </head>
  <body>
    <article>
      <h1>Προετοιμάζεται το έδαφος για τη δυναμική είσοδο των βιοκαυσίμων</h1>
      <h2>Το υπουργείο εξετάζει τις δυνατότητες ανάπτυξης ειδικών μηχανισμών αγοράς για την υποστήριξη της χρήσης βιοκαυσίμων σε συγκεκριμένους τομείς.</h2>
      <address>
        <time datetime="2019-11-23T18:05:00+00:00">23 Nov 2019, 18:05</time>
      </address>
      <p>Στην πορεία προς ένα αύριο δίχως άνθρακα, η κυβέρνηση προσπαθεί να πιάσει με ...έναν σμπάρο δύο τρυγόνια. Με σκοπό την παραγωγή ηλεκτρικής και θερμικής ενέργειας, αλλά και καυσίμων (π.χ. βιοαερίου) προωθεί τη χρήση βιοαποικοδομήσιμων αποβλήτων (τρόφιμα, κλαδέματα κλπ) σε εγκαταστάσεις επεξεργασίας στερεών απορριμμάτων. Έτσι, αφενός θα περιορίζεται ο όγκος των σκουπιδιών και αφετέρου θα παράγονται εναλλακτικά καύσιμα και ενέργεια.</p>
      <p>Οι μεταφορές συνεισφέρουν σημαντικά στις εκπομπές αερίων θερμοκηπίου με συνέπεια να απαιτούνται άμεσα παρεμβάσεις για την απανθρακοποίηση του τομέα. Προς αυτήν την κατεύθυνση συντείνουν τα μέτρα πολιτικής που – σύμφωνα με πληροφορίες - σχεδιάζει η κυβέρνηση για την προώθηση των εναλλακτικών καυσίμων, συμπεριλαμβανομένης της αξιοποίησης βιομεθανίου.</p>
      <p>Το βασικότερο και πιο αποτελεσματικό μέτρο πολιτικής για την προώθηση της χρήσης βιοκαυσίμων στις μεταφορές είναι η συνέχιση του υφιστάμενου κανονιστικού πλαισίου υποχρέωσης ανάμιξης βιοκαυσίμων και χρήσης αυτούσιων βιοκαυσίμων. Πιο συγκεκριμένα, η υποχρέωση ανάμιξης σε ποσοστό 7% κ.ο. του ντίζελ κίνησης με βιοντίζελ και σε ποσοστό 1% για το 2019 και 3,3% για το 2020 επί του ενεργειακού περιεχομένου της βενζίνης με βιοαιθανόλη θα συνεχιστεί, ενώ σταδιακά θα εξεταστούν τόσο νέες ενισχυμένες υποχρεώσεις ανάμειξης, όσο και η πιθανή επέκταση του μέτρου και σε άλλους τομείς μεταφορών.</p>
      <p>Το Υπουργείο Περιβάλλοντος και Ενέργειας (ΥΠΕΝ) προτίθεται να διερευνήσει ακόμη την αναγκαιότητα ανάπτυξης ειδικών μηχανισμών αγοράς για την υποστήριξη της χρήσης βιοκαυσίμων σε συγκεκριμένους τομείς. Τέλος, θα υποστηριχθεί η εγχώρια παραγωγή προηγμένων βιοκαυσίμων, όπου αυτό είναι εφικτό, μέσω της ανάπτυξης ειδικών χρηματοδοτικών εργαλείων.</p>
      <p>Ο σχεδιασμός πιλοτικών δράσεων για την αξιοποίηση αέριων καυσίμων ΑΠΕ στον τομέα των μεταφορών αναμένεται ότι θα συμβάλλει στον περιορισμό του κόστους υλοποίησης. Για την επίτευξη του συγκεκριμένου στόχου απαιτείται σε αρκετές περιπτώσεις η θέσπιση του απαιτούμενου ρυθμιστικού πλαισίου για την παραγωγή συγκεκριμένων καυσίμων, όπως για την παραγωγή βιομεθανίου από οργανικά απόβλητα και η έγχυση του στο δίκτυο φυσικού αερίου ή τη χρήση του ως καύσιμο κίνησης. Επιπρόσθετα, πρέπει να καθοριστεί η περιβαλλοντική αδειοδότηση τεχνολογιών αναβάθμισης βιοαερίου ώστε να δρομολογηθεί η υλοποίηση των απαιτούμενων επενδύσεων.</p>
      <p>Σε κάθε περίπτωση, με πολύμηνη καθυστέρηση, εγκρίθηκε από τους υφυπουργούς Οικονομικών και Ενέργειας κ.κ. <b>Απόστολο Βεσυρόπουλο και Γεράσιμο Θωμά η απόφαση του Ανώτατου Χημικού Συμβουλίου </b>για την καθιέρωση των προδιαγραφών της βιοαιθανόλης ως βιοσυστατικό στη βενζίνη κίνησης. Το Ανώτατο Χημικό Συμβούλιο την είχε λάβει τον περασμένο Μάρτιο, αλλά χρειάστηκαν οκτώ μήνες και μια αλλαγή κυβέρνησης για να εγκριθεί.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125796/anemos-allagis-stin-pagkosmia-paragogi-aiolikis-energeias"/>
        <a href="https://www.insider.gr/epiheiriseis/energeia/125815/konta-sto-275-epitokio-gia-omologo-toy-mytilinaioy-kleinei-simera"/>
        <a href="https://www.insider.gr/epiheiriseis/energeia/125797/stis-29-noembrioy-3rd-balkan-eastmed-energy-law-forum"/>
      </related>
    </article>
  </body>
</html>