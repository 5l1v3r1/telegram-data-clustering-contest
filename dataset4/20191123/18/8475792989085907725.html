<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasterbotten/officer-domd-for-dubbla-valdtakter-far-sparken"/>
    <meta property="og:site_name" content="SVT Nyheter"/>
    <meta property="article:published_time" content="2019-11-23T18:35:52+00:00"/>
    <meta property="og:title" content="Officer dömd för dubbla våldtäkter – får sparken"/>
    <meta property="og:description" content="I april dömdes mannen som är i 30-årsåldern för en våldtäkt. Domen överklagades och i väntan på hovrättsförhandlingar förgrep han sig på ytterligare en kvinna, en våldtäkt han även döms för. Nu har Försvarsmakten agerat och mannen får sparken från sitt jobb som officer."/>
  </head>
  <body>
    <article>
      <h1>Officer dömd för dubbla våldtäkter – får sparken</h1>
      <address><time datetime="2019-11-23T18:35:52+00:00">23 Nov 2019, 18:35</time> by <a rel="author">Tommy Forsgren</a></address>
      <p>
        <b>I april dömdes mannen som är i 30-årsåldern för en våldtäkt. Domen överklagades och i väntan på hovrättsförhandlingar förgrep han sig på ytterligare en kvinna, en våldtäkt han även döms för. Nu har Försvarsmakten agerat och mannen får sparken från sitt jobb som officer.</b>
      </p>
      <p>Mannen, som är hemmahörande i en kranskommun till Umeå, arbetade innan våldtäkterna som officer i ett grannlän. Nu har Försvarsmaktens personalsansvarsnämnd beslutat att han inte är välkommen tillbaka efter avtjänat straff.</p>
      <p>Det var i december förra året som mannen begick den första våldtäkten. I april dömdes han till fängelse i ett år och åtta månader, men domen överklagades.</p>
      <p>I slutet av juli, i väntan på hovrättsförhandlingarna, våldtog mannen ytterligare en kvinna. I september dömdes han till fängelse i två år för den våldtäkten.</p>
      <p>Försvarsmakten ser allvarligt på brottsligheten mannen dömts för och menar att allt förtroende för honom är förbrukat och har beslutat att han ska avskedas.</p>
      <related>
        <h4>Relaterat</h4>
        <a href="https://www.svt.se/nyheter/lokalt/vasterbotten/overklagade-valdtaktsdom-valdtog-igen"/>
      </related>
    </article>
  </body>
</html>