<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Stepanek-Zeleni-Doufam-ze-tuto-zemi-vratime-na-cestu-ustavnosti-604432"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T18:18:00+00:00"/>
    <meta property="og:title" content="Štěpánek (Zelení): Doufám, že tuto zemi vrátíme na cestu ústavnosti"/>
    <meta property="og:description" content="Zdravice předsedy Strany zelených Petra Štěpánka na 6. celostátním Sněmu TOP 09"/>
  </head>
  <body>
    <article>
      <h1>Štěpánek (Zelení): Doufám, že tuto zemi vrátíme na cestu ústavnosti</h1>
      <address>
        <time datetime="2019-11-23T18:18:00+00:00">23 Nov 2019, 18:18</time>
      </address>
      <p>
        <b>Zdravice předsedy Strany zelených Petra Štěpánka na 6. celostátním Sněmu TOP 09</b>
      </p>
      <p>Vážený pane Předsedo, vážení delegáti a hosté sněmu TOP 09,</p>
      <p>přeji Vám dnes úspěšné jednání a děkuji za pozvání. Žijeme v době, kterou jsme si před patnácti lety nedovedli vůbec představit. Nejenom v České republice, ale vlastně ve všech vyspělých demokraciích a je to doba, kdy dochází k ohrožení ústavnosti. My, když jsme byli s lidovci a ODS ve vládě, i někteří dnešní Vaši členové v té vládě byli s našimi ministry a poslanci, tak jsme tehdy žili v pravolevém rozdělení, a vůbec jsme si nedovedli představit, že to někdy bude jinak. Ta situace se úplně zásadním způsobem změnila a máme tady to, co jsme si mysleli, že je specifikum východu a Ruska. Máme v čele bývalého komunistu a oligarchu. To druhé je snad ještě nebezpečnější než to první, protože to první má generace umí nějak číst a chovat se podle toho, to druhé je trvalejší, je to tak staré jako je liberální demokracie a její soužití s kapitalismem.</p>
      <p>Tato pokušení tam jsou, ale nikdy to nešlo tak daleko, že zemi vládli lidé, kteří chtěli z těchto pozic oslabit nebo dokonce ohrozit ústavnost. My k tomu neustále říkáme, že je potřeba se proti tomu spojit, ale většina stran o tom jen mluví. Já jsem hrdý na to, že naše strany spolu se Starosty a Nezávislými dokázaly v evropských volbách tyhle deklarace proměnit v realitu, že jsme skutečně kandidovali spolu, že jsme v těch volbách uspěli a všichni europoslanci si obhájili své posty. Já pevně věřím, že budeme při té pestrosti našich stran ochotní jít touhle cestou dál.</p>
      <p>Já Vám tady jako předseda strany dávám záruku, že tato vstřícnost pokračuje i pro volby krajské a senátní. Velmi rád bych navázal na to, co jsme dokázali s panem předsedou Pospíšilem a s Vašim odcházejícím vedením, a věřím, že to nové vedení, ať už ho dneska poskládáte jakkoliv, bude i nadále vedením spolupracujícím a že ty fráze a snahu proměníme ve skutečnou spolupráci, a že se nám tu oligarchickou vládu podaří porazit ve sněmovních volbách, a že tuhle zemi vrátíme na cestu ústavnosti, protože jenom ústavní cestou při zdravém státu můžeme začít hojit společnost i planetu, kde je těch věcí spousta, ale o tom se určitě dneska také budete bavit. Takže Vám mockrát děkuji za pozvání, a přeji Vám v tom dnešním jednání mnoho úspěchů.</p>
      <p>PETR ŠTĚPÁNEK, PŘEDSEDA STRANY ZELENÝCH</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Fiala-ODS-Spolecne-musime-uspet-v-regionech-a-pokracovat-v-zapase-o-demokracii-604412"/>
        <a href="https://www.parlamentnilisty.cz/arena/monitor/Pospisil-se-vyslovil-pro-spolupraci-stran-s-cilem-porazit-Babise-604427"/>
        <a href="https://www.parlamentnilisty.cz/politika/politici-volicum/Snem-TOP-09-vybira-nove-vedeni-strany-604408"/>
        <a href="https://www.parlamentnilisty.cz/arena/monitor/Kandidati-na-predsedu-TOP-09-Czernin-a-Pekarova-Adamova-by-meli-vytvorit-tandem-rika-Kalousek-604407"/>
      </related>
    </article>
  </body>
</html>