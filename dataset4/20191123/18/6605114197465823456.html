<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/gyozelmevel-elre-ugrott-a-mezokovesd-2048550/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T18:17:00+00:00"/>
    <meta property="og:title" content="Győzelmével élre ugrott a Mezőkövesd"/>
    <meta property="og:description" content="A hat kör óta tartó veretlenségi sorozatot a Kaposvár sem tudta megtörni."/>
  </head>
  <body>
    <article>
      <h6 class="kicker">NBI</h6>
      <h1>Győzelmével élre ugrott a Mezőkövesd</h1>
      <address>
        <time datetime="2019-11-23T18:17:00+00:00">23 Nov 2019, 18:17</time>
      </address>
      <h4>A Mezőkövesd kétgólos győzelmet aratott újonc vendége, a Kaposvár felett a labdarúgó OTP Bank Liga 13. fordulójának szombati játéknapján.</h4>
      <p>A sikerükkel élre ugró hazaiak hat kör óta veretlenek az élvonalban, míg a Rákóczi sorozatban hatodik vereségét szenvedte el.</p>
      <p>Az első félidőben a Mezőkövesd irányította a játékot, de a Kaposvár sem adta fel a támadások lehetőségét. Mindkét félnek voltak ígéretes akciói, azonban sok hibával játszottak a csapatok, emiatt komoly helyzet nemigen alakult ki, viszont a szünet előtt büntetőhöz jutott a hazai gárda, amely kihasználta a kínálkozó alkalmat. Az újonc ugyan ezt követően azonnal egyenlíthetett volna, de Szappanos bravúrral mentett.</p>
      <p>A folytatásban egy szöglet után megduplázta előnyét a Mezőkövesd, amely biztos vezetése tudatában is jobban, szervezettebben és hatékonyabban futballozott, így a vendégeknek jószerivel esélyük sem volt még a szépítésre sem. A borsodiak megérdemelten tartották otthon a három pontot, egyúttal átvették a vezetést a tabellán a Fehérvártól.</p>
      <p>
        <i>Borítókép: A mezőkövesdi Vajda Sándor (elöl, b) és a kaposvári Matej Poplatnik (elöl, j) a labdarúgó OTP Bank Liga 13. fordulójában játszott Mezőkövesd Zsóry FC – Kaposvári Rákóczi FC mérkőzésen a mezőkövesdi városi stadionban 2019. november 23-án. Balról a kaposvári Nagy Tamás, jobbról csapattársai, Andrij Jakjmiv (j2) és Szakály Attila (j), valamint a mezőkövesdi Pekár László (b2). A Mezőkövesd 2-0-ra győzött.</i>
      </p>
      <p>
        <i>Forrás: MTI</i>
      </p>
    </article>
  </body>
</html>