<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201047/%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%DA%A9%D8%B1%D8%AF%D8%B3%D8%AA%D8%A7%D9%86-%D8%A8%D8%A7%DB%8C%D8%AF-%D9%85%D9%88%D8%B1%D8%AF-%D8%A8%D8%B1%D8%B1%D8%B3%DB%8C-%D9%82%D8%B1%D8%A7%D8%B1-%DA%AF%DB%8C%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T18:17:46+00:00"/>
    <meta property="og:title" content="سهمیه سوخت کردستان باید مورد بررسی قرار گیرد"/>
    <meta property="og:description" content="ایسنا/کردستان استاندار کردستان، با اشاره به سهمیه سوخت در استان، بیان کرد: برخی از محدویت های نادرست باعث شده که کردستان با مشکل مواجه شود لذا باید در جلسات بعدی به طور جد سهمیه سوخت مورد بررسی و پیگیری قرار بگیرد."/>
  </head>
  <body>
    <article>
      <h6 class="kicker">استاندار کردستان:</h6>
      <h1>سهمیه سوخت کردستان باید مورد بررسی قرار گیرد</h1>
      <address><time datetime="2019-11-23T18:17:46+00:00">23 Nov 2019, 18:17</time> by <a rel="author">نشمین نوشادی</a></address>
      <p>ایسنا/کردستان استاندار کردستان، با اشاره به سهمیه سوخت در استان، بیان کرد: برخی از محدویت های نادرست باعث شده که کردستان با مشکل مواجه شود لذا باید در جلسات بعدی به طور جد سهمیه سوخت مورد بررسی و پیگیری قرار بگیرد.</p>
      <p>بهمن مرادنیا امروز(۲آذر ماه) در هفتمین جلسه اصلی کمیسیون برنامه ریزی، هماهنگی و نظارت بر مبارزه با قاچاق کالا و ارز استان کردستان، اظهار کرد: در بحث سوخت متاسفانه همیشه اسم استان کردستان به عنوان اینکه یکی از مبادی ورودی قاچاق است مطرح می شود در حالی که واقعیت این گونه نیست.</p>
      <p>وی با اشاره به اینکه قاچاق سوخت در کردستان صورت نمی گیرد، افزود: نباید هر چیز ناروا و نادرست را به استان کردستان نسبت داد.</p>
      <p>استاندار کردستان، با اشاره به سهمیه سوخت در استان، بیان کرد: برخی از محدویت های نادرست باعث شده که کردستان با مشکل مواجه شود لذا باید در جلسات بعدی به طور جد سهمیه سوخت مورد بررسی و پیگیری قرار بگیرد.</p>
      <p>مرادنیا با اشاره به اینکه برخورد با باندهای بزرگ باید ملاک اصلی کشف قاچاق باشد، ذکر کرد: بخشی از زندگی و معاش مردم کردستان در قالب ترددهای مرزی و تجارت سنتی است لذا نباید به دلیل مبارزه با قاچاق این مردم را در مضیقه قرار دهیم و همچنین تاکید مقام معظم رهبری نیز بوده که نباید با معاش مردم برخورد کرد.</p>
      <p>در ادامه بختیار رحمانی پور، مدیرکل نظارت گمرکات استان کردستان، با اشاره به اینکه آمار سوخت در استان کردستان ۲درصد نسبت به سال گذشته افزایش داشته، گفت: سال گذشته یک میلیون و ۶۶۶هزار و ۲۶۲ لیتر و امسال یک میلیون و ۸۸۳ هزار و ۳۴۳ لیتر سوخت قاچاق در مرزهای استان کشف شده است.</p>
      <p>وی بیان کرد: امسال ۱۹۵ هزار و ۲۴۳ تردد در مرزهای استان صورت گرفته است در این راستا نباید کردستان را با استان های دیگر از نظر سهمیه سوخت مقایسه کرد.</p>
      <p>رحمانی پور عنوان کرد: طی هشت ماه امسال جمعا ۸۷۰ میلیون دلار کل خروجی صادرات در مزرهای کردستان بوده که از لحاظ وزنی ۱۵ درصد رشد و از لحاظ ارزشی ۵درصد کاهش داشته است.</p>
      <p>وی واردات مرزهای استان را ۲۷ میلیون دلار اعلام کرد و افزود: از این تعداد ۱۸میلیون دلار از مرز باشماق بوده که ۱۹۲ درصد از لحاظ وزنی رشد داشته است.</p>
      <p>در ادامه افشین شاه حسینی، سرپرست پلیس امنیت اقتصادی فرماندهی انتظامی استان کردستان، با اشاره به آمار هشت ماه کشفیات امسال در کردستان، عنوان کرد: در بحث کشفیات سلاح جنگی در هشت ماه امسال نسبت به سال گذشته ۲۲ درصد، دارو ۱۹ درصد، فرآورده های نفتی ۹۳ درصد و سیگارت ۴۲ درصد افزایش یافته است.</p>
      <p>وی با اشاره به افزایش کشفیات قاچاق ۸۱ درصدی لوازم خانگی در کردستان، اعلام کرد: میزان کشفیات امسال در حوزه لوازم صوتی و تصویری۳۲۷ درصد کشفیات، گوشی موبایل ۱۹۳ درصد، پارچه۳۵۱ درصد، البسه ۱۳۸ درصد، لوازم یدکی ۷۳۳ درصد و تعداد وسیله نقلیه ۲۰ درصد در استان کردستان افزایش داشته است.</p>
      <p>وی با اشاره به اینکه ۱۰ درصد از تعداد کشفیات کل پرونده های شبکه در کردستان کاهش یافته است، ذکر کرد: پرونده های بالای یک صد میلیون، در کردستان یک درصد افزایش داشته است.</p>
      <p>در ادامه این جلسه علی خدا ویسی، دبیر کمیسیون مبارزه با قاچاق کالا و ارز استان کردستان، نیز با اشاره به آمار کشفیات کالاهای قاچاق استان کردستان، گفت: در هفت ماه سالجاری میزان کشفیات قاچاق وسایل نقلیه توقیفی یک هزار و ۳۰۱ قطعه بوده که نسبت به سال گذشته ۸درصد افزایش داشته است.</p>
      <p>وی با اشاره به کاهش ۵۹ درصدی کشف قاچاق لوازم آرایشی و بهداشتی، خاطرنشان کرد: لوازم صوتی و تصویری ۳۶۷ درصد، لوازم یدکی ۳۴۸ درصد و موبایل ۲۷۳درصد افزایش داشته است.</p>
      <p>انتهای پیام</p>
    </article>
  </body>
</html>