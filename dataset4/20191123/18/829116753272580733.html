<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191123-otp-bank-liga-13-fordulo-eredmenyek-mol-fehervar-puskas-akademia-honved-paks-kisvarda-debrecen.html"/>
    <meta property="og:site_name" content="Origo"/>
    <meta property="article:published_time" content="2019-11-23T18:56:00+00:00"/>
    <meta property="og:title" content="A Mezőkövesd átvette a vezetést az NB I-ben"/>
    <meta property="og:description" content="Tovább tart a Budapest Honvéd veretlenségi sorozata, kikapott a Fehérvár."/>
  </head>
  <body>
    <article>
      <h1>A Mezőkövesd átvette a vezetést az NB I-ben</h1>
      <address><time datetime="2019-11-23T18:56:00+00:00">23 Nov 2019, 18:56</time> by <a rel="author">Origo</a></address>
      <p>
        <b>Szombat délután négy mérkőzést rendeztek a labdarúgó OTP Bank Liga 13. fordulójában. A listavezető MOL Fehérvár FC hazai pályán 3-1-re kikapott a Puskás Akadémiától. A Budapest Honvéd 2-1-re legyőzte a Paksot az új Hidegkuti Nándor Stadionban, így már hét mérkőzés óta veretlen az NB I-ben. A Kisvárda hazai pályán 1-0-ra legyőzte a Debrecent, míg a Mezőkövesd hazai pályán 2-0-ra nyert az utolsó helyen álló Kaposvár ellen, így a tabella élére állt.</b>
      </p>
      <p>A jobb gólkülönbségének köszönhetően listavezető MOL Fehérvár FC a Puskás Akadémiát fogadta a sóstói MOL Arénában. A felcsútiak legutóbbi két bajnokijukat elvesztették, míg a fehérváriak három nyeretlenül megvívott találkozót követően az előző fordulóban Kaposváron diadalmaskodtak.</p>
      <p>A felcsútiak kezdték jobban a meccset, és már a harmadik percben megszerezték a vezetést. Gyurcsó Ádám baloldali szöglete után David Vanecekhez került a labda, aki egy remek labdaátvétel után hét méterről a léc alá bombázott.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F466449100660454%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Ezt követően a székesfehérváriak átvették az irányítást, a 17. percben egyenlíthettek volna, azonban Futács Márkó közeli fejese a felsőlécen csattant.</p>
      <aside>Tíz perccel később újabb gólt lőtt a Puskás Akadémia.</aside>
      <p>Egy formás támadás végén Josip Knezevic ugratta ki Gyurcsó Ádámot, aki 13 méterről, higgadtan a kapu bal oldalába belsőzött.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F443153596346803%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>A második találat után sem állt meg a Puskás Akadémia. A 32. percben Ezekiel Henty balról becselezte magát a tizenhatoson belülre, majd kapu elé passzolt Vaneceknek, de Kovácsik Ádám kivetődve hárítani tudott.</p>
      <figure>
        <img src="https://cdn.nwmgroups.hu/s/img/i/1911/2019112356.jpg"/>
        <figcaption>A székesfehérváriaknak nem sok helyzete volt az első félidőben<cite>Forrás: molfehervarfc.hu</cite></figcaption>
      </figure>
      <p>Marko Nikolics korántsem lehetett elégedett csapatával, ugyanis kettőt cserélt a szünetben. Danilo Panticsot és Georgi Milanovot is lehozta, a helyükre Kovács István és a góllövőlistát hét találattal vezető Armin Hodzic érkeztek.</p>
      <p><mark>A Fehérvár támadószellemű cseréi nem hoztak változást.<br/></mark>A második félidő elején is a Puskás Akadémia akarata érvényesült. Az 50. percben Vanecek került helyzetbe, de az éles szögből leadott lövése elkerülte a kaput. Három perccel később Henty kísérletezett egy lapos lövéssel, de Kovácsik védeni tudott.</p>
      <p>Az 57. percben szépíthetett volna a székesfehérvári csapat. Ivan Petrjak indult meg egy esernyőcsellel a bal oldalon, majd középre tálat Futács elé, aki viszont méterekkel a kapu fölé lőtt.</p>
      <figure>
        <img src="https://cdn.nwmgroups.hu/s/img/i/1911/2019112360.jpg"/>
        <figcaption>A csereként beálló, Puskás-díjas Zsóri Dániel a hajrában adott gólpasszt<cite>Forrás: molfehervarfc.hu</cite></figcaption>
      </figure>
      <p>Ezt követen szinte azonnal eldönthették volna a meccset a felcsútiak. Knezevic egy gyönyörű csellel betört a tizenhatoson belülre, mielőtt lőhetett volna, Visar Musliu szabálytalanul szerelte, Karakó Ferenc játékvezető pedig gondolkodás nélkül a tizenegyespontra mutatott. A labda mögé a sértett állt oda, de a félmagas, jobbra tartó lövését Kovácsik kivédte, így meccsben maradt a Fehérvár.</p>
      <aside>A 71. percben Knezevic jóvátette hibáját, a Puskás Akadémia pedig eldöntötte a meccset.</aside>
      <p>A tizenegyest hibázó horvát támadó gyönyörű labdát adott Gyurcsónak, aki kilépett ziccerben, megtolta a labdát a kivetődő Kovácsik mellett, majd az üres kapuba lőtt.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F476974549457518%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Az utolsó húsz percben a székesfehérváriak próbáltak helyzeteket kialakítani, de csak a 90. percben tudtak szépíteni. A csereként beálló Zsóri Dániel szögletére Juhász Roland érkezett a rövid oldalon, és a kapuba csúsztatott.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F441507263217072%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Győzelmével a Puskás Akadémia maradt a negyedik helyen, de már csak négy pontra van az első helytől, míg a MOL Fehérvár FC lecsúszott a második helyre.</p>
      <p><b>MOL Fehérvár FC - Puskás Akadémia FC 1-3 (0-2)</b><br/>Székesfehérvár, 3365 néző, v.: Karakó<br/><b>Fehérvár:</b> Kovácsik - Nego, Musliu, Juhász R., Hangya - Nikolov, Pátkai - Milanov (Hodzic, a szünetben), Pantic (Kovács I., a szünetben), Petrjak (Zsóri, 61.) - Futács<br/><b>Puskás Akadémia:</b> Hegedüs - Szolnoki, Meissner, Hadzsiev, Spandler - Van Nieff - Mebrahtu (Radics, 76.), Knezevic, Henty (Sós, 87.), Gyurcsó - Vanecek<br/><b>gólszerzők:</b> Juhász R. (90.), illetve Vanecek (3.), Gyurcsó (27., 71.)<br/><b>sárga lap:</b> Kovács I. (34. - kispadon), Nikolov (48.), Musliu (59.), Pertjak (60.), Nego (68.), illetve van Nieff (29.), Spandler (34.), Szolnoki (89.)</p>
      <p>
        <mark>A Mezőkövesd kétgólos győzelmet aratott az újonc Kaposvár felett, és a tabella élére állt.</mark>
      </p>
      <p>Az első félidőben a Mezőkövesd irányította a játékot, de a Kaposvár sem adta fel a támadások lehetőségét. Mindkét félnek voltak ígéretes akciói, azonban sok hibával játszottak a csapatok, emiatt komoly helyzet nemigen alakult ki, viszont a szünet előtt büntetőhöz jutott a hazai gárda, amely kihasználta a kínálkozó alkalmat.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F540704183152973%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Az újonc ugyan ezt követően azonnal egyenlíthetett volna, de Szappanos bravúrral mentett.</p>
      <p>A folytatásban egy szöglet után megduplázta előnyét a Mezőkövesd, amely biztos vezetése tudatában is jobban, szervezettebben és hatékonyabban futballozott, így a vendégeknek jószerivel esélyük sem volt még a szépítésre sem.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F1008180892883748%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>A borsodiak megérdemelten tartották otthon a három pontot, egyúttal átvették a vezetést a tabellán a Fehérvártól.</p>
      <p>A sikerükkel élre ugró hazaiak hat kör óta veretlenek az élvonalban, míg a Rákóczi sorozatban hatodik vereségét szenvedte el.</p>
      <p><b>Mezőkövesd Zsóry FC-Kaposvári Rákóczi FC 2-0 (1-0)</b><br/>Mezőkövesd, 1452 néző, v.: Solymosi<br/><b>Mezőkövesd Zsóry FC:</b> Szappanos - Vadnai, Katanec, Pillár, Silye - Karnickij, Berecz - Cseri, Pekár (Sajbán, 85.), Vajda S. (Nagy D., 61.) - Zivzivadze (Takács T., 89.)<br/><b>Kaposvári Rákóczi FC:</b> Slakta - Nagy J., Úr, Vachtler, Nagy T. - Jakimiv (Hadaró, 54.)- Nagy R., Szakály (Markovic, 66.), Beliczky - Poplatnik (Borbély, 72.), Ádám<br/><b>gólszerzők:</b> Cseri (45., 11-esből), Berecz (47.)<br/><b>sárga lap:</b> Nagy D. (85.), illetve Poplatnik (43.), Nagy T. (56.), Szakály (64.)</p>
      <p>
        <mark>A Budapest Honvéd hátrányból fordítva 2-1-re legyőzte a vendég Paks csapatát, ezzel sorozatban a hatodik mérkőzését nyerte meg.</mark>
      </p>
      <p>Az első félidőben hiába volt aktívabb a kispesti csapat és került mezőnyfölénybe, ritkán jutott a kapu elé. A játékrész legnagyobb helyzete a gyenge támadójátékot mutató paksiak előtt adódott, amikor a 42. percben Böde közeli fejesét Tujvel hárította.</p>
      <p>A szünet után is a Honvéd irányított, de miután mindkét fél sok technikai hibát vétett, illetve sokszor szabálytalankodott, nem alakulhatott ki folyamatos játék, és a kapuk sem forogtak veszélyben. A 72. percben Böde fejesével váratlanul szerzett vezetést a Paks: a támadó egy szöglet után két védővel a nyakában a rövidről csúsztatott Tujvel kapujába. Három perccel később Lanzafame "panenkás" büntetőjével egyenlített a házigazda.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F420171952260964%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Felüörgött a mérkőzés, a Honvéd pedig a 84. percben óriási paksi védelmi hibát követően, Aliji révén megszerezte a győztes találatot. A hajrá a Paksé volt, de egyenlítenie már nem sikerült.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F463700940929795%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>A Paks immár öt mérkőzés óta nyeretlen a bajnokságban, ezeken negyedszer maradt alul. Idegenben hetedik fellépésén ötödször maradt pont nélkül.</p>
      <p>A Honvéd pályaválasztóként a Paks ellen sorozatban a 11. bajnoki összecsapásán őrizte meg veretlenségét: négy döntetlent követően hetedszer győzött ellene.</p>
      <p><b>Budapest Honvéd FC-Paksi FC 2-1 (0-0)</b><br/>Új Hidegkuti Nándor Stadion, 2365 néző, v.: Pillók<br/><b>Budapest Honvéd:</b> Tujvel - Batik (Kálnoki-Kis, 49.), Kamber, Lovric - Kesztyűs (Banó-Szabó, 91.), Gazdag, Vadócz, Nagy G., Aliji - Lanzafame, Moutari (N'Gog, 85.)<br/><b>Paksi FC:</b> Rácz - Lenzsér, Fejes, Gévay, Szabó J. - Osváth (Kulcsár D., 67.), Simon Á., Windecker (Kecskés, 82.), Balogh B. - Hahn (Remili, 59.), Böde<br/><b>gólszerzők:</b> Lanzafame (75., 11-esből), Aliji (84.), illetve Böde (72.)<br/><b>sárga lap:</b> Aliji (78.), illetve Simon Á. (53.), Szabó J. (74.), Böde (74.), Lenzsér (78.)</p>
      <p>
        <mark>A Debrecen egygólos vereséget szenvedett szombaton a Kisvárda otthonában.</mark>
      </p>
      <p>Az első játékrészben inkább a hazaiak akarata érvényesült, több veszélyes helyzetük is volt, egy pontrúgást követően pedig sikerült megszerezniük a vezetést.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F1008643196154500%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>A fordulást követően kevesebb volt az esemény, a Kisvárda elsősorban kontrákra rendezkedett be, a Debrecen azonban hiába jutott több területhez, a tizenhatoshoz érkezve hiányzott az ötlet a játékából. Igazi gólszerzési lehetőséget nem is tudott kidolgozni, a Kisvárda pedig eredményesen őrizte előnyét, még az is belefért, hogy közvetlenül a lefújás előtt kihagyott egy ziccert.</p>
      <p>A hajdúságiak idénybeli ötödik idegenbeli mérkőzésükön negyedszer - és egyben sorozatban negyedszer - kaptak ki, a házigazdák viszont megszakították hárommeccses nyeretlenségi szériájukat.</p>
      <p><b>Kisvárda Master Good-Debreceni VSC 1-0 (1-0)</b><br/>Kisvárda, 2859 néző, v.: Iványi<br/><b>Kisvárda:</b> Felipe - Hej, Rubus, Kravcsenko, Protic (Melnyik, 59.) - Karaszjuk, Lucas - Sassa, Bumba (Cukalasz, 26.), Hugo Seco (Kovácsréti, 75.) - Grozav<br/><b>DVSC:</b> Kosicky - Kusnyír, Kinyik, Pávkovics, Ferenczi - Haris, Tőzsér - Varga K. (Kundrák, 66.), Adeniji (Trujic, 74.), Szécsi (Pintér, 85.) - Garba<br/><b>gólszerző:</b> Kravcsenko (13.)<br/><b>sárga lap:</b> Kravcsenko (37.), Hugo Seco (45+1.), Melnyik (83.), Felipe (87.), illetve Pávkovics (31.), Kinyik (53.), Garba (79.)</p>
    </article>
  </body>
</html>