<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837436-oos-z-pochatku-dobi-sim-vorozhikh-obstriliv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T18:37:00+00:00"/>
    <meta property="og:title" content="ООС: з початку доби сім ворожих обстрілів"/>
    <meta property="og:description" content="КИЇВ. 23 листопада. УНН. З початку поточної доби на Донбасі зафіксовано сім ворожих обстрілів, втрат серед українських військовослужбовців немає. Про це УНН …"/>
  </head>
  <body>
    <article>
      <h1>ООС: з початку доби сім ворожих обстрілів</h1>
      <address><time datetime="2019-11-23T18:37:00+00:00">23 Nov 2019, 18:37</time> by <a rel="author">Юлія Шрамко</a></address>
      <p><b>КИЇВ. 23 листопада. УНН.</b> З початку поточної доби на Донбасі зафіксовано сім ворожих обстрілів, втрат серед українських військовослужбовців немає. Про це <b>УНН</b> повідомляє з посиланням на вечірнє зведення пресцентру ООС.</p>
      <p>"Впродовж поточної доби збройні формування Російської Федерації 7 разів порушили режим припинення вогню. Противник обстріляв позиції наших підрозділів з мінометів калібру 82 мм, гранатометів різних систем, великокаліберних кулеметів та іншої стрілецької зброї", - вказали у штабі.</p>
      <p>За даними пресцентру ООС, 3 обстріли позицій українських захисників російські окупаційні війська здійснили у районі відповідальності оперативно-тактичного угруповання "Північ" біля населеного пункту Південне. Ворог вів вогонь з ручних протитанкових гранатометів і стрілецької зброї.</p>
      <p>У районі відповідальності оперативно-тактичного угруповання "Схід", за даними штабу, противник здійснив 4 обстріли по позиціях Об'єднаних сил. Зокрема, двічі біля Пісків – з мінометів калібру 82 мм, гранатометів різних систем, великокаліберних кулеметів та іншої стрілецької зброї, а також поблизу Водяного – з автоматичних гранатометів, неподалік Верхньоторецького – з автоматичних гранатометів і стрілецької зброї, з великокаліберними кулеметами включно.</p>
      <p>"Впродовж поточної доби втрат внаслідок обстрілів серед особового складу Об'єднаних сил не зафіксовано", - зазначили у пресцентрі.</p>
      <p>Нагадаємо, за тиждень на Донбасі ліквідували дев'ять <a href="https://www.unn.com.ua/uk/news/1837376-oos-za-tizhden-na-donbasi-likviduvali-devyat-boyovikiv">бойовиків</a>.</p>
    </article>
  </body>
</html>