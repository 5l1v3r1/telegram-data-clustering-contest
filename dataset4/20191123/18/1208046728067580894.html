<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/handbollsligan/lysande-kantspel-av-anton-schultze-sankte-guif/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-23T18:01:55+00:00"/>
    <meta property="og:title" content="Lysande kantspel av Anton Schultze sänkte Guif"/>
    <meta property="og:description" content="Önnered hemma mot Eskilstuna GUIF slutade oavgjort förra säsongen. Mycket talar för ännu en jämn match denna lördag. Lagen ligger jämsides på tionde respektive elfte plats, båda med åtta poäng och i närheten av kval- och nedflyttningsträsken. Önnered har ändå fördelen av hemmaplan. Eskilstuna GUIF har å andra sidan en av säsongens hetaste spelare så […]"/>
  </head>
  <body>
    <article>
      <h1>Lysande kantspel av Anton Schultze sänkte Guif</h1>
      <address><time datetime="2019-11-23T18:01:55+00:00">23 Nov 2019, 18:01</time> by <a rel="author" href="https://handbollskanalen.se/author/anders-hilmersson/" target="_blank">Anders Hilmersson</a></address>
      <p>
        <b>Önnered hemma mot Eskilstuna GUIF slutade oavgjort förra säsongen. Mycket talar för ännu en jämn match denna lördag. Lagen ligger jämsides på tionde respektive elfte plats, båda med åtta poäng och i närheten av kval- och nedflyttningsträsken. Önnered har ändå fördelen av hemmaplan. Eskilstuna GUIF har å andra sidan en av säsongens hetaste spelare så här långt, ledaren i skytteligan, Eric Johansson – grabben (19 år) med en katapult i högerarmen.</b>
      </p>
      <p>Första halvlek visade ett Önnered påtagligt mer tända än Guif. Högre tempo, aggressivare försvarsspel och effektivare avslut bar Önnereds signum. När sen Guifs målvakter ovanligt nog inte kunde registreras för en enda räddning (!) blev det som det blev.</p>
      <p>Underhållningen i första halvlek stod framförallt <b>Anton Schultze</b> för på sin vänsterkant. Sex mål, alla av hög klass, flera av dem i högsta kontringsfart.</p>
      <p>Inför andra halvlek är frågan om <b>Eric Johansson</b> i Guif ska komma igång. Endast ett spelmål i första halvlek, men han var hårt kringgärdad av Önneredsförsvaret.</p>
      <p>
        <b>Halvtidsresultat: 14-10</b>
      </p>
      <p>Andra halvlek var till sin första halva jämn med båda lagen nypumpade av energi. Önnered behöll sin ledning, Guif försökte men kom inte ikapp. Tills mitten av halvleken när Önnered åkte på en dubbelutvisning. Då lyste det om ögonen på Eskilstunagänget, nu fanns chansen. Och visst tog man den. Med <b>Vasilie Kaludjerovic</b> som härförare krympte man avståndet till endast två mål.</p>
      <p>Nu var matchen som tätast och publiken som ljudligast. Det gillar Önnereds målvakt <b>Sebastian Abrahamsson</b> som hittade storspelet och kom upp i en räddningsprocent över 50. Önnered kunde åter dra ifrån.</p>
      <p>Sista fem minuterna var Guif ett slaget, närmast demoraliserat lag. Önnered kunde generöst bjuda på en del handbollsgodis. Framförallt då kantspelarna, <b>Anton Schultze</b> och <b>Hugo Bengtsson</b>. Tillsammans stod de för hälften av Önnereds målskörd. Hatten av extra mycket även för <b>Anton Hallbäcks</b> energi, snabbhet och det mod som präglar hans spel mot tuffa och betydligt större motspelare.</p>
      <p>För Guif är det bara att konstatera att med ett svagt målvaktsspel och en något neutraliserad <b>Eric Johansson</b> får laget inga poäng i Handbollsligan.</p>
      <p>Önnered: Anton Schultze 10, Hugo Bengtsson 6, Anton Hallbäck 5, Victor Rhodin 3, Mirko Ventijevic 3, Axel Segertoft 23, Christoffer Örtenwall 1, Marcus Norrbrink 1</p>
      <p>Eskilstuna Guif: Eric Johansson 7, Vasilie Kaludjerovic 5, Pavle Karacic 3, Kasper Larsson 3, Marcus Ekman 1, Markus Hagelin 1, Erik Persson 1</p>
      <p>
        <i>
          <b>Anders Hilmersson</b>
        </i>
      </p>
      <p> </p>
      <p> </p>
    </article>
  </body>
</html>