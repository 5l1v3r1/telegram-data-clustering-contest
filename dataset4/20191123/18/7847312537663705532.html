<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474342-leszczyna-obwinia-psl-i-lewice-o-porazke-ko"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T18:48:00+00:00"/>
    <meta property="og:title" content="Tego jeszcze nie było! Leszczyna obwinia PSL i Lewicę o porażkę KO: Tak sobie myślę, że przegraliśmy wybory, bo jesteśmy za uczciwi"/>
    <meta property="og:description" content="&quot;Nie atakowaliśmy tych małych partii opozycji demokratycznej, choć one kąsały nas po kostkach&quot; - mówi w rozmowie z &quot;GW&quot;."/>
  </head>
  <body>
    <article>
      <h1>Tego jeszcze nie było! Leszczyna obwinia PSL i Lewicę o porażkę KO: Tak sobie myślę, że przegraliśmy wybory, bo jesteśmy za uczciwi</h1>
      <address><time datetime="2019-11-23T18:48:00+00:00">23 Nov 2019, 18:48</time> by <a rel="author" href="https://wpolityce.pl/autorzy/815-co-tam-w-wyborczej" target="_blank">Co tam w Wyborczej?</a></address>
      <blockquote>
        <b>Grzegorz Schetyna ma mnóstwo zalet przywódczych. Zgoda, nie ma tej jednej, którą kochają wyborcy, nie jest typem lidera ulubieńca mediów. Ale Schetyna mojej Platformie jest bardzo potrzebny</b>
      </blockquote>
      <p>—przekonuje w rozmowie z „Gazetą Wyborczą” Izabela Leszczyna, posłanka Platformy Obywatelskiej.</p>
      <p>W rozmowie opublikowanej w „Magazynie Świątecznym”, który jest weekendowym dodatkiem do „GW”, Leszczyna nie szczędzi ciepłych słów pod adresem obecnego szefa PO.</p>
      <blockquote>Gdybyśmy położyli na wagę sukcesy i błędy Schetyny, to sukcesów jest więcej. Słyszę głosy o potrzebie nowych twarzy. Zgoda. Ale najazd na Schetynę, że natychmiast musi odejść, bo trzy razy przegrał? Nikt tak nie zaatakował Kaczyńskiego, który przegrał wybory osiem razy<br/><br/>Schetyna ma mnóstwo zalet przywódczych. Zgoda, nie ma tej jednej, którą kochają wyborcy, nie jest typem lidera ulubieńca mediów. Ale Schetyna mojej Platformie jest bardzo potrzebny</blockquote>
      <p>—mówi.</p>
      <p>CZYTAJ TAKŻE: <a href="https://wpolityce.pl/polityka/474308-grodzki-zachwala-schetyne-to-jest-inteligentny-wizjoner">Chyba sam w to nie wierzy… Grodzki zachwala Schetynę: Niezwykle inteligentny wizjoner. Ciąży nad nim image, który nie jest prawdziwy</a></p>
      <p>Posłanka przekonuje, że w Platformie panuje świadomość, że przyszłoroczne wybory prezydenckie są bardzo ważne.</p>
      <blockquote>Wiemy, że wybory prezydenckie są ostatnią deską ratunku dla Polski</blockquote>
      <p>—zapewnia Leszczyna płynnie przechodząc do usprawiedliwienia Schetyny i Platformy.</p>
      <blockquote>Nie chcę zrzucać winy za przegraną na inne okoliczności niż słabość Platformy, ale gdyby tak było, że wygrana zależy tylko od skuteczności kampanii, to wygrywaliby zawsze najlepsi marketingowcy. W wyborach – parlamentarnych, europejskich, samorządowych – rywalizowaliśmy z partią autorytarną, zawłaszczającą państwo i podporządkowującą sobie media publiczne, które stały się tubą propagandową. <b>Z taką pancerną lokomotywą zderzyliśmy się po raz pierwszy w historii wolnej Polski</b></blockquote>
      <p>—dramatyzuje.</p>
      <p>W rozmowie pojawi się również temat prawyborów w Platformie. Leszczyna jest przekonana, że Małgorzata Kidawa-Błońska pokona Jacka Jaśkowiaka, a później Andrzeja Dudę.</p>
      <blockquote>Zawsze byłam fanką Małgorzaty Kidawy-Błońskiej i tak pozostanie</blockquote>
      <p>—podkreśla.</p>
      <p>
        <b>Leszczyna pytana jest również o podejście do „feminatywy”. Czy według posłanki, która jest filologiem polski, powinniśmy używać takich form, jak np. „marszałkini”?</b>
      </p>
      <blockquote>Jestem posłem, ale koleżanki z lewicy chcą to zmienić i będę je wspierać, bo „na początku było słowo” i słowa zmieniają rzeczywistość. (…) <b>Dzisiaj to kwestia ideologii – PiS uważa, że kobieta to żona, matka, pani domu w roli kucharki i sprzątaczki. W kontrze do tego jestem gotowa zaakceptować posłanki, marszałkinie i ministerki</b></blockquote>
      <p>—przyznaje.</p>
      <blockquote>I – choć z bólem serca – będę się starała używać takich form jak marszałkini. (…) Nie chciałabym jednak, żeby Kidawa-Błońska była nazywana prezydentką. To jest paradoks świata, w którym żyjemy. Jestem gotowa na kobietę w fotelu prezydenta, ale nie na to, by ją nazywać prezydentką. I wiem, że wielu naszych wyborców tak myśli.</blockquote>
      <p>—dodaje.</p>
      <p>Co ciekawe, choć posłanka zaznacza, że nie chcę krytykować Lewicy i mówić o tym, że zamiast kobiety, wystawią mężczyznę na kandydata na prezydenta, to za chwilę przechodzi do pouczającego tonu wobec swoich kolegów.</p>
      <blockquote>Lewica nie jest gotowa na współpracę w Sejmie z innymi klubami opozycyjnymi, jakby zachłysnęła się swoją obecnością w parlamencie. Mam nadzieję, że to choroba wieku dziecięcego.<br/><br/><b>Tak sobie myślę, że przegraliśmy wybory, bo jesteśmy za uczciwi. Nie atakowaliśmy tych małych partii opozycji demokratycznej, choć one kąsały nas po kostkach</b></blockquote>
      <p>—mówi Leszczyna tłumacząc porażkę PO, aby za chwilę dogryzać ludowcom.</p>
      <blockquote>A PSL? To dobrze, że ma sztab, w drugiej turze będzie mógł wspierać naszą kandydatkę</blockquote>
      <p>—ironizuje Leszczyna.</p>
      <p>Pytana czy ewentualna wygrana Andrzeja Dudy w majowych wyborach prezydenckich będzie oznaczać koniec Platformy, Leszczyna wpada w histerię:</p>
      <blockquote>Koniec Polski. Naprawdę. Nie robię z siebie Kasandry, ale wygrana Dudy to koniec Polski, jaką dzisiaj znamy. A czy Platforma upadnie? Nie, nie, nie! Platforma jest potrzebna Polsce.<br/><br/><b>Umiemy wygrywać, rządziliśmy osiem lat Polską, wygraliśmy dwa razy wybory, dwa razy stworzyliśmy rząd. Koalicyjny, bo samodzielnie może rządzić chyba tylko partia populistyczna</b></blockquote>
      <p>—dodała.</p>
      <p>
        <b>Platforma przegrywa wybory? Wina PiS i Telewizji Polskiej. Większość wyborców Koalicji Obywatelskiej chce rozliczeń i aby władzę w partii oddał Schetyna? Leszczyna przekonuje, że to doskonały lider. Kidawa-Błońska mówi o współpracy i pojednaniu? Leszczyna wrzuca Lewicy i ludowcom. Cóż, orkiestra wciąż gra, ale Titanic już tonie.</b>
      </p>
      <p>kk/”Gazeta Wyborcza”</p>
    </article>
  </body>
</html>