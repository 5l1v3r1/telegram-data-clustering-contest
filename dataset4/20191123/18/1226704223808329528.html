<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/magazin/do-vody-domase-vstupilo-naraz-viac-ako/431891-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T18:29:00+00:00"/>
    <meta property="og:title" content="Do vody Domaše vstúpilo naraz viac ako 200 otužilcov"/>
    <meta property="og:description" content="Otužilecko–kulinárske podujatie si podľa slov Rastislava Košalka z občianskeho združenia Vranovské vydry získava z roka na rok stále viac priaznivcov."/>
  </head>
  <body>
    <article>
      <h1>Do vody Domaše vstúpilo naraz viac ako 200 otužilcov</h1>
      <h2>Otužilecko–kulinárske podujatie si podľa slov Rastislava Košalka z občianskeho združenia Vranovské vydry získava z roka na rok stále viac priaznivcov.</h2>
      <address><time datetime="2019-11-23T18:29:00+00:00">23 Nov 2019, 18:29</time> by <a rel="author">TASR</a></address>
      <p>Kvakovce 23. novembra (TASR) – Na hromadnom vstupe do vôd vodnej nádrže Domaša sa v sobotu popoludní zúčastnilo viac ako 200 otužilcov z celého Slovenska. Medzi kúpajúcimi boli i Poliaci. Otužilecko–kulinárske podujatie si podľa slov Rastislava Košalka z občianskeho združenia Vranovské vydry získava z roka na rok stále viac priaznivcov. Ako pre TASR uviedol, siedmy ročník Katarínskeho kúpania – kotlíku 2019 prišlo na rekreačnú oblasť Dobrá podporiť približne 1000 ľudí.</p>
      <p>Hromadnému vstupu do vody predchádzali súťaž vo varení guľášu a súťaž v štafetovom plávaní.<i> "Na súťaži vo varení guľášu sa tento rok zúčastnilo 33 družstiev a 140 guľášmajstrov,"</i> priblížil prvú zo súťaží Košalka s tým, že odborná porota, ktorú si na podujatie prizvali po prvý raz, označila za jej víťaza NAKA team z Vranova nad Topľou.</p>
      <p>Rivalita medzi klubmi otužilcov z východného Slovenska má podľa jeho ďalších slov priestor počas štafetového plávania na štyrikrát 50 metrov. Tento rok sa doň zapojilo osem družstiev. Po prvý raz v sedemročnej histórii podujatia štafetu nevyhrali organizátori, Vranovské vydry, ale otužilci z Michaloviec.</p>
      <p>Podujatie sa tento rok na Domaši uskutočnilo po štvorročnej prestávke, keď sa súťaž vo varení guľášu, štafetové plávanie a hromadný vstup do vody realizovali v rekreačnom areáli Lysá Hora vo Vyšnom Kazimíri. <i>"Vyzerá to tak, že sa tu opäť zastabilizujeme,"</i> povedal Košalka k miestu konania.</p>
      <related>
        <h4>Prečítajte si aj:</h4>
        <a href="https://www.teraz.sk/regiony/okresny-urad-v-presove-chce-znizit/425947-clanok.html"/>
        <a href="https://www.teraz.sk/regiony/okna-na-kostoliku-pri-domasi-zrekons/422704-clanok.html"/>
        <a href="https://www.teraz.sk/regiony/domasa-zacala-odpocivat-jej-vody-p/419824-clanok.html"/>
      </related>
    </article>
  </body>
</html>