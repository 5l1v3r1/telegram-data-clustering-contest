<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/vrchikha-prvite-otlichiya-za-prinos-km-donorstvoto"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T18:32:00+00:00"/>
    <meta property="og:title" content="Връчиха първите отличия за принос към донорството"/>
    <meta property="og:description" content="Тази вечер за първи път бяха отличени лекари и директори на болници с принос за донорството и трансплантацията през 2019 г. Признания получиха и 9 се..."/>
  </head>
  <body>
    <article>
      <h1>Връчиха първите отличия за принос към донорството</h1>
      <address><time datetime="2019-11-23T18:32:00+00:00">23 Nov 2019, 18:32</time> by <a rel="author">Альоша Шаламанов</a></address>
      <p>
        <b>Тази вечер за първи път бяха отличени лекари и директори на болници с принос за донорството и трансплантацията през 2019 г. Признания получиха и 9 семейства, които въпреки загубата на близките си, са решили да дарят шанс за по-добър живот на чакащи за трансплантация.</b>
      </p>
      <figure>
        <video src="https://nws2.bnt.bg/p/p/s/psn231119-20-donorstvo-otlichiya-x264-726156.mp4"/>
      </figure>
      <p>72-годишният баща на Магдалена получава мозъчен кръвоизлив. Въпреки усилията на лекарите губи битката за живот и изпада в мозъчна смърт. Лекарите обясняват на Магдалена, че баща й може да дари живот на нуждаещ се от трансплантация.</p>
      <blockquote>Магдалена Кушлева: С моя брат веднага само им казахме,че искаме да се приберем вкъщи да кажем на майка ни. Майка също даде съгласие. Подписахме декларация и баща ми стана донор.</blockquote>
      <p>Благородното решение на семейството дава шанс за живот на 58-годишен мъж, който чакал за трансплантация на черен дроб.</p>
      <blockquote>Магдалена Кушлева: Един човешки живот спасихме. Баща ми е жив една звездичка, една частичка, но грее. Той е жив. Мисълта, че някъде има нещо от него - това ни подкрепя.</blockquote>
      <p>Магдалена и още 8 семейства, които са дарили органите на близките си, получиха признание за принос към донорството. Отличени бяха и лекари. Сред тях е Сибила Маринова, която разговаря с Магдалена след загубата на баща й.</p>
      <blockquote>Д-р Сибила Маринова - координатор по донорство, МБАЛ - Велико Търново: Какво решение ще вземат е въпрос на вътрешно убеждение. Но всички те са добри хора. Много е лесно когато имаш добър човек на среща си, защото добрият човек иска да помогне в последния миг.</blockquote>
      <blockquote>Кирил Ананиев - министър на здравеопазването: Искам да се обърна и да благодаря и на близките и на родителите на донорите, защото това е едно много тежко решение в един много труден момент.</blockquote>
      <p>Министър Ананиев обеща, че отличията за семействата и лекарите с принос за донорството и трансплантация ще се превърнат в традиция.</p>
      <related>
        <a href="http://news.bnt.bg/bg/a/da-za-zhivot"/>
      </related>
    </article>
  </body>
</html>