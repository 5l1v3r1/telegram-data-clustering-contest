<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Lidrem-stredoceske-ODS-pro-krajske-volby-2020-bude-Kupka-604455"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T18:53:00+00:00"/>
    <meta property="og:title" content="Lídrem středočeské ODS pro krajské volby 2020 bude Kupka"/>
    <meta property="og:description" content="Lídrem na kandidátce středočeské Občanské demokratické strany (ODS) pro krajské volby v roce 2020 bude Martin Kupka. Předsednickou funkci obhájil na dnešním regionálním sněmu v Nymburku poslanec a ekonomický expert strany Jan Skopeček, uvedla dnes ODS v tiskové zprávě."/>
  </head>
  <body>
    <article>
      <h1>Lídrem středočeské ODS pro krajské volby 2020 bude Kupka</h1>
      <address>
        <time datetime="2019-11-23T18:53:00+00:00">23 Nov 2019, 18:53</time>
      </address>
      <p>
        <b>Lídrem na kandidátce středočeské Občanské demokratické strany (ODS) pro krajské volby v roce 2020 bude Martin Kupka. Předsednickou funkci obhájil na dnešním regionálním sněmu v Nymburku poslanec a ekonomický expert strany Jan Skopeček, uvedla dnes ODS v tiskové zprávě.</b>
      </p>
      <p>Skopečka jako předsedu středočeské ODS podpořilo na sněmu 105 ze 123 hlasů. Jako hlavní úkoly regionálního sdružení označil přípravu kampaně a úspěch v krajských volbách v roce 2020 a volbách do Sněmovny rok poté.</p>
      <p>„Nízké daně, malý stát, tradiční rodina muže a ženy nebo racionální, nikoliv hysterický, přístup k ochraně životního prostředí, jsou témata, která musí ODS formulovat, obhajovat a prosazovat,“ uvedl Skopeček.</p>
      <p>Stranickým kandidátem na středočeského hejtmana je místopředseda strany Martin Kupka. Středočechům chce nabídnout pozitivní program zaměřený na lepší rozvoj regionu.</p>
      <p>Nynější hejtmankou Středočeského kraje je Jaroslava Pokorná Jermanová z hnutí ANO, která by ráda funkci obhajovala. Musí ji potvrdit nominační sněm ANO. Středočeská hejtmanka má podporu benešovské oblastní organizace ANO. Další nominační sněmy ANO budou na přelomu roku.</p>
      <p>Lídrem kandidátky České strany sociálně demokratické (ČSSD) do krajských voleb ve Středočeském kraji bude z rozhodnutí krajského předsednictva předseda středočeské buňky strany Robin Povšík.</p>
      <p>Starostové a nezávislí (STAN) postaví do čela kandidátky pravděpodobně starostku Mnichovic u Prahy Petru Peckovou, konečné rozhodnutí bude na středočeském krajském sněmu začátkem příštího roku. Komunisté očekávají, že jejich kandidátky budou potvrzené po konferencích na konci ledna.</p>
      <slideshow>
        <figure>
          <img src="https://cms.parlamentnilisty.cz/image.ashx?f=fiala2_636514598368200113.jpg&amp;id=129153"/>
          <figcaption>Předsedou ODS se stal opět na 28. kongresu v Ostra...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=gazdik_belobradek_636514599154730692.jpg&amp;id=129155"/>
          <figcaption>Předseda STAN Petr Gazdík a předseda KDU-ČSL Pavel...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=kupka_tosenovsky_636514600465579982.jpg&amp;id=129156"/>
          <figcaption>Staronovými, řadovými místopředsedy se stali i Mar...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=fiala1_636514602159046416.jpg&amp;id=129157"/>
          <figcaption>Předseda ODS Petr Fiala</figcaption>
        </figure>
        <figure>
          <img src="https://cms.parlamentnilisty.cz/image.ashx?f=udzenija_636514602371279810.jpg&amp;id=129158"/>
          <figcaption>Svůj post první místopředsedkyně obhájila i Alexan...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=udzenija2_636514602728968160.JPG&amp;id=129159"/>
          <figcaption>První místopředsedkyně ODS Alexandra Udženija</figcaption>
        </figure>
        <figcaption>Fotogalerie: - Kongres ODS v Ostravě</figcaption>
      </slideshow>
      <p>Lídrem středočeské TOP 09 je Jan Jakob, avšak pokračují jednání s případnými koaličními partnery, proto zatím není jasná konkrétní podoba kandidátky.</p>
      <p>Členská základna Pirátů Středočeského kraje zvolila podle mluvčího středočeských Pirátů jako svého lídra do krajských voleb Jiřího Snížka.</p>
      <p>Krajské volby ve Středočeském kraji v roce 2016 vyhrálo hnutí ANO, druhé skončilo hnutí STAN, třetí sociální demokracie. Do krajského zastupitelstva se dostaly také ODS, KSČM a TOP 09.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Babis-a-Zeman-porusuji-pravidla-demokratickeho-vladnuti-Vybocuji-z-polistopadoveho-vyvoje-nekam-do-jineho-vesmiru-rika-Martin-Kupka-603704"/>
        <a href="https://www.parlamentnilisty.cz/arena/monitor/Babis-chce-rozprodat-vzacne-kovy-ze-statnich-rezerv-Opozice-je-ve-varu-603279"/>
        <a href="https://www.parlamentnilisty.cz/arena/monitor/ODS-na-Vysocine-podporila-na-predsedu-Fialu-Hlasu-bylo-tolik-ze-je-ani-nepocitali-601899"/>
        <a href="https://www.parlamentnilisty.cz/arena/monitor/Seberme-penize-velkym-bankam-navrhuje-Valachova-Kupka-z-ODS-se-boji-ze-by-pak-odesly-z-CR-598357"/>
      </related>
    </article>
  </body>
</html>