<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/23/news/coppa_davis_canada_russia_spagna_gran_bretagna-241733297/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T18:23:00+00:00"/>
    <meta property="og:title" content="Tennis, Coppa Davis: la finale sarà tra Spagna e Canada"/>
    <meta property="og:description" content="E' la prima volta per i nordamericani, decisivo il doppio: Vasek Pospisil e Denis Shapovalov battono Karen Khachanov e Andrey Rublev. Poi gli iberici,"/>
  </head>
  <body>
    <article>
      <h1>Tennis, Coppa Davis: la finale sarà tra Spagna e Canada</h1>
      <h2>E' la prima volta per i nordamericani, decisivo il doppio: Vasek Pospisil e Denis Shapovalov battono Karen Khachanov e Andrey Rublev. Poi gli iberici, padroni di casa, vincono il confronto con la Gran Bretagna grazie a un monumentale Nadal</h2>
      <address>
        <time datetime="2019-11-23T18:23:00+00:00">23 Nov 2019, 18:23</time>
      </address>
      <p><b>MADRID -</b> Spagna-Canada. Sarà questa la finale della nuova Coppa Davis che oggi celebrerà il suo ultimo atto a Madrid. Gli iberici padroni di casa hanno piegato la Gran Bretagna 2-1 grazie al successo di Rafa Nadal e Feliciano Lopez sul doppio britannico composto da Jamie Murray e Neal Skupski al termine di due combattutissimi tie-break. In precedenza, Nadal aveva sconfitto agevolmente Daniel Evans 6-4 6-0 pareggiando il successo di Kyle Edmund su Lopez per 6-3 7-6.<br/><br/>La nuova Coppa Davis esalta anche il Canada, che conquista la prima finale della sua storia. Alla 'Caja Magica' di Madrid Vasek Pospisil e Denis Shapovalov, canadese di madre russa, battono nel doppio decisivo il doppio russo Karen Khachanov e Andrey Rublev per 6-3 3-6 7-6 (7-5). Ancora protagonista Pospisil, che fa la differenza nel match di doppio: con il suo senso della posizione a rete, il Canada è quasi intoccabile quando serve Shapovalov. Diversa invece la situazione quando serve la rivelazione di questa edizione, perché Shapovalov si dimostra meno a suo agio sotto rete sulle risposte avversarie.<br/><br/>Nei due singolari chia hanno aperto la sfida, Rublev ha battuto Pospisil 6-4, 6-4, poi Shapovalov ha superato 6-4 4-6 6-4 Khachanov, che rimpiange le quattro palle del controbreak non sfruttate negli ultimi due game di risposta del match. La Russia ha mancato l'occasione di raggiungere la sesta finale in Coppa Davis, la prima dalla sconfitta contro gli Stati Uniti nel 2007.<br/> </p>
    </article>
  </body>
</html>