<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/eyropi/220161_barys-heimonas-gia-ton-makron"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T18:56:47+00:00"/>
    <meta property="og:title" content="Βαρύς χειμώνας για τον Μακρόν"/>
    <meta property="og:description" content="Στην έναρξη του δεύτερου μέρους της πενταετούς θητείας του ο Εμανουέλ Μακρόν αντιμετωπίζει κύμα δυσαρέσκειας για την πολιτική του, παρά τις προσπάθειές του για ανάκτηση της κοινής γνώμης και την πυρετώδη καθημερινή παρουσία του σε πάσης φύσεως τελετές και εκδηλώσεις."/>
  </head>
  <body>
    <article>
      <h1>Βαρύς χειμώνας για τον Μακρόν</h1>
      <address><time datetime="2019-11-23T18:56:47+00:00">23 Nov 2019, 18:56</time> by <a rel="author">Ήρα Φελουκατζή</a></address>
      <p>
        <b>Αντιμέτωπος με τη λαϊκή δυσαρέσκεια ο πρόεδρος της Γαλλίας, παρά τις προσπάθειες του ίδιου και των φιλικών του ΜΜΕ για επαναπροσέγγιση με τους ψηφοφόρους</b>
      </p>
      <p>Στην έναρξη του δεύτερου μέρους της πενταετούς θητείας του ο Εμανουέλ Μακρόν αντιμετωπίζει κύμα δυσαρέσκειας για την πολιτική του, παρά τις προσπάθειές του για ανάκτηση της κοινής γνώμης και την πυρετώδη καθημερινή παρουσία του σε πάσης φύσεως τελετές και εκδηλώσεις. Στόχος του λοιπόν είναι να «ξανασυναντήσει» τους Γάλλους και να τους πείσει ότι οι μεταρρυθμίσεις του είναι αναγκαίες και ότι εισακούει τα αιτήματα του λαού που ζητάει λύσεις για τα καθημερινά προβλήματα. Οι δηλώσεις αυτές του Μακρόν μεταδίδονται από όλα τα ΜΜΕ, προσφέροντάς του εξαιρετική προβολή.</p>
      <p>Παρά την προστατευτική «πανοπλία» των ΜΜΕ όμως, οι Γάλλοι εξακολουθούν να έχουν «αρνητική» άποψη για τη δράση του προέδρου (63%) και του πρωθυπουργού (61%), σύμφωνα με το «βαρόμετρο δημόσιας δράσης» του Ipsos. Μόλις 33% είναι σήμερα οι θετικές απόψεις για τη δράση του Μακρόν και 32% για τη δράση του Εντουάρ Φιλίπ.</p>
      <p>Και οι πολιτικοί αναλυτές επισημαίνουν ότι, ενώ στην έναρξη της προεδρίας του ο Μακρόν πρόβαλλε τη δημιουργία ενός τολμηρού μεταρρυθμιστικού προγράμματος, στη συνέχεια οι αλλεπάλληλες κρίσεις από το φθινόπωρο του 2018, με τις κινητοποιήσεις των «κίτρινων γιλέκων», οδήγησαν την εκτελεστική εξουσία στην άκρη του γκρεμού και την προεδρική γραμμή σε νέο προσανατολισμό. Αλλά η δράση του Γάλλου προέδρου εξακολουθεί να θεωρείται «δυσμενής» από τη γαλλική πλειοψηφία.</p>
      <h3>Με τους δημάρχους</h3>
      <p>Στις δημοτικές εκλογές του Μαρτίου, το κόμμα του Μακρόν (LREM), που δεν κατεβαίνει με πρωτοκλασάτα ονόματα, μπορεί να υποστεί πανωλεθρία. Πρόσφατα ο Γάλλος πρόεδρος προσπάθησε να ανακτήσει την εμπιστοσύνη των δημάρχων, ενώ μέχρι τώρα αγνοούσε συστηματικά τα αιτήματά τους και η κατάσταση μεταξύ αυτοδιοίκησης και κεντρικής κυβέρνησης ήταν εξαιρετικά τεταμένη ήδη από πέρσι.</p>
      <p>Εν όψει των τοπικών εκλογών, ο Μακρόν κάλεσε τους δημάρχους στα Ηλύσια και συμμετείχε στο συνέδριό τους, εκφωνώντας μακρά ομιλία. Δεν έπεισε όμως πολλούς. Τα χειροκροτήματα ήταν χλιαρά και αρκετοί δήμαρχοι εγκατέλειψαν την αίθουσα πριν από το τέλος της ομιλίας του. «Δεν είναι αυτό που περιμέναμε», δήλωσαν. «Εχουμε και άλλα πράγματα να κάνουμε», ανέφερε ένας άλλος δήμαρχος.</p>
      <p>Χιλιάδες γιατροί, νοσηλευτές, βοηθοί νοσηλευτές, ειδικευόμενοι γιατροί διαδήλωσαν σε όλη τη Γαλλία σε μια απεργία με μεγάλη συμμετοχή. Ο Μακρόν προσπάθησε να ανταποκριθεί στα αιτήματά διαβεβαιώνοντας ότι είχε «ακούσει την οργή και την αγανάκτησή» τους.</p>
      <p>Δήλωσε ότι θα λάβει «ισχυρές αποφάσεις» για τα δημόσια νοσοκομεία και έσπευσε να ανακοινώσει ένα «σχέδιο έκτακτης ανάγκης» με χορήγηση πριμ στο χαμηλόμισθο νοσηλευτικό προσωπικό και επιπλέον κονδύλια για τη δημόσια υγεία: ένα ετήσιο πριμ 800 ευρώ θα δοθεί «μακροπρόθεσμα» σε περίπου 40.000 νοσηλευτές και βοηθούς νοσηλευτές που ζουν στο Παρίσι και στα προάστιά του και αμείβονται με λιγότερα από 1.900 ευρώ τον μήνα. Εξάλλου, ο προϋπολογισμός των νοσοκομείων θα ενισχυθεί με επιπλέον 1,5 δισ. ευρώ για τρία χρόνια, εκ των οποίων τα 300 εκατομμύρια το 2020. Οι εργαζόμενοι εκτιμούν ότι τα μέτρα είναι ανεπαρκή.</p>
      <p>Οι πολιτικοί αναλυτές των ΜΜΕ επισημαίνουν ότι τα μέτρα που εξαγγέλλει ο Μακρόν για να ικανοποιήσει τα αιτήματα των Γάλλων προκαλούν επιφυλάξεις. Ο,τι και να κάνει δεν καταφέρνει να κατασιγάσει τη δυσαρέσκεια των πολιτών. Η εθνική απεργία της 5ης Δεκεμβρίου αποτελεί τώρα το επόμενο μεγάλο ραντεβού της κοινωνικής αποδοκιμασίας και θα μπορούσε να προκαλέσει κοινωνική ανάφλεξη. Ο Μακρόν ακύρωσε όλες τις διεθνείς υποχρεώσεις του για να παρακολουθήσει από τα Ηλύσια τις μαζικές κινητοποιήσεις και το «κοινωνικό μέτωπο» που διαμορφώνεται ενάντια στη μεταρρύθμιση του συνταξιοδοτικού συστήματος.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/175922_pempti-kai-farmakeri-praxi-gia-ton-makron"/>
        <a href="https://www.efsyn.gr/kosmos/eyropi/155646_bathainei-i-apogoiteysi-gia-ton-makron"/>
        <a href="https://www.efsyn.gr/kosmos/eyropi/118914_o-makron-olantopoiithike"/>
        <a href="https://www.efsyn.gr/kosmos/eyropi/73938_persona-non-grata-o-fransoya-olant"/>
        <a href="https://www.efsyn.gr/kosmos/eyropi/71443_klimakonetai-i-entasi-sti-gallia"/>
        <a href="https://www.efsyn.gr/kosmos/eyropi/34824_trakter-ston-dromo-seismos-sta-ilysia"/>
      </related>
    </article>
  </body>
</html>