<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201045/%D8%A7%D8%B2-%D8%A2%D8%B1%D9%85%D8%A7%D9%86-%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8-%D9%81%D8%A7%D8%B5%D9%84%D9%87-%D8%A8%DA%AF%DB%8C%D8%B1%DB%8C%D9%85-%D8%B6%D8%B1%D8%B1-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T18:07:06+00:00"/>
    <meta property="og:title" content="از آرمان‌های انقلاب فاصله بگیریم ضرر می‌کنیم"/>
    <meta property="og:description" content="ایسنا/لرستان رئیس خانه احزاب کشور گفت: جای خالی نمایندگان لرستان در مجلس شورای اسلامی در جلسه احزاب استان احساس می‌شود."/>
  </head>
  <body>
    <article>
      <h6 class="kicker">رئیس خانه احزاب کشور:</h6>
      <h1>از آرمان‌های انقلاب فاصله بگیریم ضرر می‌کنیم</h1>
      <address><time datetime="2019-11-23T18:07:06+00:00">23 Nov 2019, 18:07</time> by <a rel="author">مرضیه حافظی</a></address>
      <p>ایسنا/لرستان رئیس خانه احزاب کشور گفت: جای خالی نمایندگان لرستان در مجلس شورای اسلامی در جلسه احزاب استان احساس می‌شود.</p>
      <p>عبدالحسین روح‌الامینی در گردهمایی احزاب استان تحت‌عنوان تحزب و توسعه، با اشاره به این‌که لرستان دومین استان برگزار کننده گردهمایی احزاب در کشور است، اظهار کرد: به تأسی از مقام معظم رهبری مسئولان و حاکمان باید بیشتر شنونده باشند.</p>
      <p>وی با بیان این‌که به گفته مقام معظم رهبری ما الان در اوج هستیم، ادامه داد: در سال ۹۰ بعداز شهادت شهید تهرانی‌مقدم با جمعی‌از جوانان دانشگاه شریف به ملاقات رهبری رفتیم که فرمودند: شهید تهرانی‌مقدم از صفر شروع کردند و قدرتی که اکنون ما در حوزه موشک‌های بالستیک داریم نتیجه تلاش‌های او بوده و شما الان در اوج هستید.</p>
      <p>روح‌الامینی با اشاره به این‌که تداوم، تبادل، تعامل، تکامل، تزکیه و ترادف ویژگی‌هایی است که از دعای سلام به امام رضا(ع) گرفته می‌شود، عنوان کرد: در جریانات سیاسی، حزبی و اردوگاه‌ها این تسلسل را رعایت نمی‌کنیم بعد همه‌چیز خراب می‌شود، این درحالی است که با سابقه‌ترین احزاب در کشور به‌طول عمر انقلاب هم نمی‌رسند درحالی‌که باید ده‌ها سال بگذرد که پایه‌های آن درست شود.</p>
      <p>رئیس خانه احزاب کشور با بیان این‌که در بیان مسائل و مشکلات  باید راه علاج آن نیز گفته شود، ادامه داد: اگر امتداد این توالی دنبال شود می‌توانیم به نقاطی که مشخص کردیم برسیم.</p>
      <p>وی با اشاره به این‌که در سطح ملی نیز با مشکل عدم تطابق شعار با عمل مواجه شده‌ایم، تصریح کرد: هراندازه از آرمان‌های انقلاب فاصله بگیریم به همان اندازه نیز ضرر می‌کنیم.</p>
      <p>روح‌الامینی تأکید کرد: اگر در منطقه تعیین کننده هستیم به این دلیل است که در آنجا عمل و سخن ما تطبیق دارد.</p>
      <p>رئیس خانه احزاب کشور با اشاره به این‌که هرچه دست‌آورد داریم از فرهنگ بسیج است، عنوان کرد: در قضیه سیل در لرستان اگر قدم‌های آحاد مردم از سراسر کشور نبود این جریان به‌زودی جمع نمی‌شد، در بازسازی و پیگیری بقیه قضایا نیز همین‌گونه است.</p>
      <p>وی با اشاره به این‌که در خانه احزاب کشور منافع و وحدت ملی کشور با شعار «زیر یک سقف» در نظر است، اظهار کرد: خانه احزاب یک صنف است که تمام احزاب زیر سقف آن جمع می‌شویم که نشانه مشترکات ماست.</p>
      <p>روح‌الامینی با بیان این‌که روزی احزاب حاکم و حاکمین وارد احزاب می‌شوند، اضافه کرد: رقابت در عین رفاقت و رفاقت در عین رقابت در مسائل و منافع باعث وحدت ملی و توسعه استان می‌شود، به همین منظور منافع منطقه و استان را مخصوص کرده و روی آن رفاقت کنید.</p>
      <p>رئیس خانه احزاب کشور با اشاره به جای خالی نمایندگان لرستان در مجلس شورای اسلامی در جلسه، بیان کرد: نمایندگان باید به جای بخشی و شهری‌نگری در سطح استان فکر کنند.</p>
      <p>وی با اشاره به بیانیه گام دوم انقلاب و لزوم کادرسازی در راستای آن، تصریح کرد: این بیانیه مانند وصیت‌نامه امام خمینی(ره) میثاق ملی ماست که نقشه راه ۴۰ سال آینده را تبیین می‌کند و ما باید آن‌را به نسل بعدی تحویل دهیم.</p>
    </article>
  </body>
</html>