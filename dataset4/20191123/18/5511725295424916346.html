<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/other/kristopans-atgriezas-laukuma-un-atkal-gust-traumu.d?id=51663407"/>
    <meta property="og:site_name" content="DELFI"/>
    <meta property="article:published_time" content="2019-11-23T18:46:51+00:00"/>
    <meta property="og:title" content="Krištopāns atgriežas laukumā un atkal gūst traumu "/>
    <meta property="og:description" content="Latvijas handbolists Dainis Krištopāns sestdien guva trīs vārtus Eiropas Handbola federācijas (EHF) Čempionu līgas spēlē, kurā viņa pārstāvētā Ziemeļmaķedonijas komanda Skopjes &quot;Vardar&quot; viesos piekāpās handbolista iepriekš pārstāvētajai vienībai Brestas &quot;Meshkov&quot; no Baltkrievijas."/>
  </head>
  <body>
    <article>
      <h1>Krištopāns atgriežas laukumā un atkal gūst traumu </h1>
      <address><time datetime="2019-11-23T18:46:51+00:00">23 Nov 2019, 18:46</time> by <a rel="author">LETA</a></address>
      <p>
        <b>Latvijas handbolists Dainis Krištopāns sestdien guva trīs vārtus Eiropas Handbola federācijas (EHF) Čempionu līgas spēlē, kurā viņa pārstāvētā Ziemeļmaķedonijas komanda Skopjes "Vardar" viesos piekāpās handbolista iepriekš pārstāvētajai vienībai Brestas "Meshkov" no Baltkrievijas.</b>
      </p>
      <p>"Vardar' viesos piekāpās "Meshkov" ar 22:31 (13:12).</p>
      <p>Krištopāns guva trīs vārtus septiņos metienos, taču otrā puslaika vidū traumas dēļ neturpināja spēli. Savainojums viņam liedza piedalīties pāris iepriekšējās spēlēs, bet sestdien ludzānietis atgriezās laukumā.</p>
      <p>Rezultatīvākais viesu rindās ar sešiem gūtajiem vārtiem septiņos mēģinājumos bija Stojanče Stoilovs. Mājiniekiem 12 vārti 12 mēģinājumos, no kuriem vieni gūti ar septiņu metru soda metienu, Mikitam Vailupovam, bet deviņi no 12 mēģinājumiem iekarot viesu vārtus sekmīgi bija Aleksandram Škurinskim.</p>
      <p>Pirmais puslaiks noritēja līdzīgā cīņā ar nelielu viesu pārsvaru, kam divreiz pēc Pāvela Atmana metieniem izdevās panākt divu vārtu pārsvaru - 9:7 un 13:11. Otro puslaiku Brestas kluba pārstāvji sāka ar trim bezatbildes vārtiem, taču vēl 52.minūtē "Meshkov" bija vadībā vien ar 23:22, atlikušajā laikā neļaujot pretiniekiem vairs ne reizi raidīt bumbu savos vārtos.</p>
      <p>"Vardar" ar deviņiem punktiem deviņās spēlēs pirmā ešelona B apakšgrupā ieņem sesto vietu.</p>
      <p>Jau ziņots, ka trešdien Somijas komanda Rīhimeki "Cocks" ar 23:21 (13:13) izcīnīja trešo uzvaru deviņās spēlēs, apsteidzot savus pretiniekus - Ziemeļmaķedonijas klubu Bitolas "Eurofarm Rabotnik" - arī turnīra tabulā un ar sešiem punktiem deviņos mačos pakāpjoties par divām vietām un ieņemot ceturto vietu sešu apakšgrupas komandu vidū. Izredzes iekļūt nākamajā posmā Somijas klubs jau ir zaudējis.</p>
      <p>Krištopāns ar "Vardar" komandu aizvadītajā sezonā triumfēja EHF Čempionu līgā.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/other/vainodes-handbolisti-svin-uzvaru-virsligas-spele.d?id=51646987"/>
        <a href="https://www.delfi.lv/sports/news/other_kinds/other/virknei-sporta-federaciju-kopuma-pieskir-362-000-eiro-no-lidzekliem-neparedzetiem-gadijumiem.d?id=51612537"/>
        <a href="https://www.delfi.lv/sports/news/other_kinds/other/latvijas-handbolisti-otraja-parbaudes-spele-zaude-luksemburgai.d?id=51582905"/>
      </related>
    </article>
  </body>
</html>