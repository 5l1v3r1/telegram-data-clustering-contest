<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/perifereia_attikis_se_epifylaki_oi_ypiresies_gia_tin_anamenomeni_epideinosi_tou_kairou_ti_synista_stous_polites-589185/"/>
    <meta property="og:site_name" content="Real.gr"/>
    <meta property="article:published_time" content="2019-11-23T18:51:00+00:00"/>
    <meta property="og:title" content="Δύσκολη νύχτα φέρνει ο «Γηρυόνης» - Θα χτυπήσει και την Αττική, αναλυτική πρόβλεψη [ 23.11 ]"/>
    <meta property="og:description" content="Mε εντολή του Περιφερειάρχη Αττικής Γ. Πατούλη και το συντονισμό του Αντιπεριφερειάρχη Πολιτικής Προστασίας Β. Κόκκαλη βρίσκονται σε επιφυλακή οι υπηρεσίες της Περιφέρειας Αττικής, λόγω αναμενόμενης σημαντικής επιδείνωσης των καιρικών φαινομένων που ενδεχομένως να πλήξουν την Αττική με ισχυρές βροχές και καταιγίδες από τις βραδινές ώρες της Κυριακής (24-11-2019) μέχρι τις πρωινές ώρες της Δευτέρας (25-11-2019)."/>
  </head>
  <body>
    <article>
      <h1>
        <a href="https://www.real.gr/koinonia/arthro/dyskoli_nyxta_fernei_o_giryonis_tha_xtypisei_kai_tin_attiki_analytiki_problepsi-589182/">Δύσκολη νύχτα φέρνει ο «Γηρυόνης» - Θα χτυπήσει και την Αττική, αναλυτική πρόβλεψη <br/>[ 23.11 ]</a>
      </h1>
      <address><time datetime="2019-11-23T18:51:00+00:00">23 Nov 2019, 18:51</time> by <a rel="author">Real.gr</a></address>
      <p>
        <b>Mε εντολή του Περιφερειάρχη Αττικής Γ. Πατούλη και το συντονισμό του Αντιπεριφερειάρχη Πολιτικής Προστασίας Β. Κόκκαλη βρίσκονται σε επιφυλακή οι υπηρεσίες της Περιφέρειας Αττικής, λόγω αναμενόμενης σημαντικής επιδείνωσης των καιρικών φαινομένων που ενδεχομένως να πλήξουν την Αττική με ισχυρές βροχές και καταιγίδες από τις βραδινές ώρες της Κυριακής (24-11-2019) μέχρι τις πρωινές ώρες της Δευτέρας (25-11-2019).</b>
      </p>
      <p>Ειδικότερα, σύμφωνα με ανακοίνωση της Περιφέρειας Αττικής, δόθηκε εντολή έκτακτης σύγκλησης των Συντονιστικών Οργάνων Πολιτικής Προστασίας σε όλες τις Περιφερειακές Ενότητες για τον καλύτερο συντονισμό των απαιτούμενων ενεργειών και επισημάνθηκε προς όλους τους Δήμους της Περιφέρειας, να βρίσκονται σε επιφυλακή οι αρμόδιες υπηρεσίες τους καθώς και οι Εθελοντικές τους Οργανώσεις.</p>
      <p>Ιδιαίτερη εντολή δόθηκε στις Τεχνικές Υπηρεσίες της Περιφέρειας να θέσουν σε επιφυλακή το μηχανισμό που αφορά στον έλεγχο και καθαρισμό ρεμάτων και υδροφρεατίων. Επίσης απεστάλη σχετική ενημέρωση προς την ΓΑΔΑ και την Περιφερειακή Διοίκηση Πυροσβεστικών Υπηρεσιών Αττικής για τον καλύτερο συντονισμό.</p>
      <p>Επισημαίνεται ότι ο Αντιπεριφερειάρχης Πολιτικής Προστασίας κ. Κόκκαλης πραγματοποιεί από το πρωί σήμερα (Σάββατο 23-11-2019) αυτοψίες σε διάφορα σημεία υδατορεμάτων της Αττικής, για να διαπιστωθεί αν υπάρχει τυχόν πρόβλημα ώστε να ενημερωθούν οι εμπλεκόμενες υπηρεσίες για την άμεση λήψη μέτρων.</p>
      <p>Περαιτέρω ζητήθηκε από τις αρμόδιες υπηρεσίες της Περιφέρειας Αττικής όπως προβούν σε προληπτικό έλεγχο και καθαρισμό (όπου απαιτείται) αντιπλημμυρικών υποδομών αρμοδιότητας της Περιφέρειας (υδατορέματα, φρεάτια ομβρίων). Για το ίδιο λόγο καλούνται και οι Δήμοι να προβούν σε απομάκρυνση ογκωδών αντικειμένων και φερτών υλικών που βρίσκονται περιμετρικά κάδων απορριμμάτων καθώς και να ελέγξουν τα φρεάτια υδροσυλλογής για τυχόν εμφράξεις.</p>
      <p>Λόγω της ενδεχόμενης εκδήλωσης κατά τόπους επικίνδυνων καιρικών φαινομένων γίνεται έκκληση από την Περιφέρεια Αττικής προς όλους τους πολίτες να ενημερώνονται για την εξέλιξη των καιρικών φαινομένων, να αποφεύγουν άσκοπες μετακινήσεις κατά την διάρκεια εκδήλωσής τους και να λαμβάνουν τα αναγκαία μέτρα αυτοπροστασίας, όπως:</p>
      <p>· Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</p>
      <p>· Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</p>
      <p>· Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</p>
      <p>· Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</p>
      <p>· Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</p>
      <p>· Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</p>
      <p>· Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</p>
      <p>Επιπλέον οδηγίες αυτοπροστασίας υπάρχουν στη ιστοσελίδα της Περιφέρειας και στην ιστοσελίδα της Γενικής Γραμματείας Πολιτικής Προστασίας</p>
      <related>
        <h4>ΣΧΕΤΙΚΑ ΑΡΘΡΑ (+30) 211 200 8300 info@realnews.gr         Copyright ©2019 RealNews All Rights Reserved</h4>
        <a href="https://www.real.gr/koinonia/arthro/dyskoli_nyxta_fernei_o_giryonis_tha_xtypisei_kai_tin_attiki_analytiki_problepsi-589182/"/>
        <a href="https://www.facebook.com/real.gr"/>
        <a href="https://twitter.com/Real_gr"/>
        <a href="https://www.youtube.com/user/Realgrportal"/>
        <a href="https://plus.google.com/+realgr"/>
        <a href="https://www.real.gr/koinonia/arthro/perifereia_attikis_se_epifylaki_oi_ypiresies_gia_tin_anamenomeni_epideinosi_tou_kairou_ti_synista_stous_polites-589185/#"/>
        <a href="https://www.real.gr/r.asp?catid=42930"/>
        <a href="https://www.real.gr/r.asp?catid=42927"/>
        <a href="https://media.real.gr//filesystem/Multimedia/pdf/diktio_anametadosis_RealFM_22.11.18_id25046.pdf"/>
        <a href="https://www.real.gr/poioi_eimaste/"/>
        <a href="https://www.real.gr/epikoinonia/"/>
        <a href="https://www.real.gr/oroi_xrisis/"/>
        <a href="https://www.real.gr/prostasia_prosopikon_dedomenon/"/>
      </related>
    </article>
  </body>
</html>