<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/23/marco-alemanno-chi-e-compagno-lucio-dalla-eta-carriera/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-23T18:57:28+00:00"/>
    <meta property="og:title" content="Lucio Dalla, chi è il compagno Marco Alemanno: età, vita e carriera"/>
    <meta property="og:description" content="Marco Alemanno è un giovane attore, cantante e fotografo di origine pugliese noto soprattutto come il compagno dell'indimenticabile Lucio Dalla"/>
  </head>
  <body>
    <article>
      <h1>Lucio Dalla, chi è il compagno Marco Alemanno: età, vita e carriera</h1>
      <address><time datetime="2019-11-23T18:57:28+00:00">23 Nov 2019, 18:57</time> by <a rel="author">Enrico</a></address>
      <figure>
        <img src="https://www.viagginews.com/wp-content/uploads/2019/09/marco_alemanno_youtube.jpg"/>
      </figure>
      <p>Marco Alemanno è un giovane attore, cantante e fotografo di origine pugliese noto alle cronache soprattutto come il compagno dell’indimenticabile <a href="https://www.viagginews.com/2019/07/22/chi-e-lucio-dalla-eta-carriera-vita-privata-cantautore-italiano/">Lucio Dalla</a>. Per il grande cantautore la sua è stata fino all’ultimo una presenza fondamentale. Conosciamolo più da vicino.</p>
      <p>Se vuoi seguire tutte le nostre notizie in tempo reale <a href="https://bit.ly/ViaggiGoogleNews"><b>CLICCA QUI</b></a></p>
      <h3>L’identikit di Marco Alemanno</h3>
      <p>Marco Alemanno è nato a Nardò (Lecce) il 25 aprile 1980 ma ha lasciato ben presto la Puglia per inseguire il sogno di una carriera nel mondo dell’arte e dello spettacolo. Diplomatosi alla Scuola di recitazione del Teatro del Navile di Bologna, ha iniziato nel 2004 una collaborazione con Lucio Dalla che lo ha portato a interpretare ruoli di primo piano negli spettacoli “Pierino e il lupo” e “Arlecchino”.</p>
      <p>Nel 2006 Marco Alemanno ha partecipato al docufilm Quijote di Mimmo Paladino e nel 2007 è apparso nell’album di Lucio Dalla <i>Il contrario di me</i> come produttore artistico, cantante e coautore di alcuni dei testi. L’anno successivo è stato protagonista della messa in scena di “Francesco, canto di una creatura”, tratto dall’omonimo poema di Alda Merini, ha partecipato a “The Beggar’s Opera” di John Gay, con Peppe Servillo e Angela Baraldi, e ha pubblicato per Bompiani “Gli occhi di Lucio”, un libro con dvd e cd contenente suoi scatti fotografici, scritti inediti del cantautore e materiale video e audio che documentano la loro collaborazione artistica.</p>
      <p>Nel 2009, inoltre, Marco Alemanno ha collaborato come produttore artistico e coautore di alcuni brani all’album<i> Angoli nel cielo</i> di Dalla e ha realizzato lo spettacolo “Rimbaud: la Bellezza amara e insultata” (che lo ha visto impegnato anche come interprete) e la mostra fotografica “Lunica” a Ca’ Rezzonico – Museo del Settecento veneziano a Venezia. Nel 2010 ha partecipato al tour di Dalla e Francesco De Gregori “Work in progress” come cantante e voce recitante, mettendo a punto anche il relativo progetto discografico, ed è apparso nel documentario <i>Se hai una montagna di neve, tienila all’ombra</i> di Elisabetta Sgarbi.</p>
      <p>E ancora: nel 2011 ha scritto e interpretato la pièce teatrale “Maledetti i poeti…” e presentato la sua nuova personale “Aprile” come evento collaterale della manifestazione “Art FaCTory” di Catania; il 10 febbraio 2012, al fianco di Dalla, è stato protagonista al teatro Petruzzelli di Bari dello spettacolo “Il bene mio” di Cosimo Damiano Damato, nel quale interpreta il cantautore folk Matteo Salvatore; nel febbraio 2013 è stato tra i “proclamatori” del Festival di Sanremo condotto da Fabio Fazio e ha pubblicato il libro <i>Dalla Luce alla notte</i> (Bompiani), sempre dedicato a Lucio.</p>
      <p>Marco Alemanno, la cui vita è stata naturalmente segnata dal legame con Lucio Dalla, è entrato nelle case degli italiani quando, durante  funerali del cantautore a Bologna, ha preso la parole per ricordare il suo compagno. Le sue parole rotte dalle lacrime sono finite su tutti i tg. L’episodio è stato anche fonte di accese polemiche, sia perché Dalla <a href="https://www.viagginews.com/2019/09/03/lucio-dalla-omosessuale-verita-perche-mai-detto/">non aveva mai pubblicizzato il legame con Alemanno</a>, sia per l’atteggiamento della Chiesa cattolica in occasione delle esequie, ritenuto ora “ipocrita” ora troppo tollerante.</p>
      <p>Non solo. Dopo la morte del cantautore Marco Alemanno è finito al centro di una furibonda lite per questioni ereditarie. “L’enorme dolore provato dopo la sua improvvisa scomparsa purtroppo è stato gravato anche da orribili questioni umane, prima ancora che legali, a causa di incomprensioni tra me e gli eredi di Lucio”, ha raccontato Alemanno, confessando che i parenti del suo compagno gli hanno “preso tutto”, lasciandogli solo il ricordo dell’amore che fu.</p>
      <p>EDS</p>
      <p> </p>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/23/roma-arrestata-ex-boss-magliana-droga-cocaina-reggiseno/"/>
        <a href="https://www.viagginews.com/2019/11/23/chi-e-gaetano-curreri-eta-vita-privata-carriera-cantante-stadio/"/>
        <a href="https://www.viagginews.com/2019/11/23/lucio-dalla-chi-e-carriera-vita-privata-morte/"/>
      </related>
    </article>
  </body>
</html>