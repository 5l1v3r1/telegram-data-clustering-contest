<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191123_szel_bernadett_ombudsman_matrai_eromu_visonta_baleset"/>
    <meta property="og:site_name" content="HVG.hu"/>
    <meta property="article:published_time" content="2019-11-23T18:50:00+00:00"/>
    <meta property="og:title" content="Szél Bernadett az ombudsmanhoz fordult a Mátrai Erőműben történt baleset miatt"/>
    <meta property="og:description" content="A független képviselő szerint az erőmű súlyos mulasztásokat követett el, ezért átfogó vizsgálatra van szükség."/>
  </head>
  <body>
    <article>
      <h1>Szél Bernadett az ombudsmanhoz fordult a Mátrai Erőműben történt baleset miatt</h1>
      <address><time datetime="2019-11-23T18:50:00+00:00">23 Nov 2019, 18:50</time> by <a rel="author">hvg.hu</a></address>
      <p>
        <b>A független képviselő szerint az erőmű súlyos mulasztásokat követett el, ezért átfogó vizsgálatra van szükség.</b>
      </p>
      <p>Az alapvető jogok biztosához fordult Szél Bernadett független képviselő, aki írásban feltett kérdésében arról érdeklődik: tervezi-e az ombudsman, hogy átfogó vizsgálatot indít <a href="https://hvg.hu/itthon/20191120_Katasztrofavedelem_csak_budos_van_a_visontai_eromu_korul_de_nem_veszelyes">a visontai erőműben történt baleset miatt</a>.</p>
      <p><a href="https://hvg.hu/kkv/20191112_Ken_es_foszfortartalmu_gaz_terjeng_Meszaros_Lorinc_eromuvenek_a_telephelyerol_Visontan">Ahogy arról beszámoltunk</a>, kén- és foszfortartalmú gáz terjengett Mészáros Lőrinc erőművének telephelyéről Visontán, emiatt pedig a tűzoltók is kivonultak a helyszínre.</p>
      <p>A katasztrófavédelem akkor azt közölte, hogy bár a felszabaduló gáz erőteljes szagú, a lakosságot nem veszélyezteti. Pár nap múlva <a href="https://hvg.hu/gazdasag/20191115_Tobben_rosszul_lettek_Meszaros_eromuvenel_a_katasztrofavedelem_ket_laborral_van_a_helyszinen">tovább eszkalálódott a helyzet, többen rosszul lettek</a>, az <i>Átlátszó</i> pedig arról írt, hogy információik szerint kénhidrogén és nitrogén-monoxid <a href="https://hvg.hu/kkv/20191119_Nagyobb_a_baj_a_Matrai_Eromu_korul_mint_elsore_gondoltak">egészségügyi határértéket meghaladó koncentrációját</a>, és foszfor-hidrogént (foszfint) mutattak ki a Mátrai Erőműben az elmúlt napokban történt gázszivárgásokban. </p>
      <p>Szél írásbeli kérdésében ezeket is megemlíti, illetve arról is ír, hogy a katasztrófavédelem november 20-án újabb közleményt adott ki, amelyben gyakorlatilag megismételte a korábbiakat: „A mérések után a katasztrófavédelem, mint a lakosság védelméért felelős szerv késedelem nélkül megtette a hatáskörébe tartozó intézkedéseket: méréseket végzett a veszélyes anyagok jelenlétének kontrollálása érdekében. A környező településeken élők egészségére veszélyes határértéket a mérések nem mutattak ki, erről a megyei katasztrófavédelem tájékoztatta az önkormányzat képviselőit és a közvéleményt.” „Mérések az erőmű területén is történtek, az eredmények alapján szükséges intézkedéseket a cég megtette. A probléma kezelése érdekében az erőmű még november 12-én megkezdte a technológiaivíz-tározó leeresztését. Emiatt azonban pénteken ismét felerősödtek a bomlási folyamatok, így a leeresztést szüneteltették. A katasztrófavédelem aznap már két, később több mobil laborral mérte a veszélyes anyagok koncentrációját. A méréseket Detk és másnap Visonta önkormányzati képviselői és érdeklődő települési lakosai a helyszínen figyelemmel kísérhették, annak eredményeit megismerhették, vagyis minden olyan állítás valótlan, amely szerint nem kapták meg a szükséges tájékoztatást.”</p>
      <p>Szél megjegyezte, szerinte a katasztrófavédelem közleményei nem nyújtanak korrekt és alapos tájékoztatást azzal kapcsolatban, hogy az erőmű területén tartózkodó személyek esetében mértek-e az egészségre veszélyes határértéket a katasztrófavédelem szakemberei, és ha igen, milyen intézkedések történtek. </p>
      <p>A képviselő beadványában az <i>Index</i> <a href="https://index.hu/belfold/2019/11/21/matrai_eromu_kenhidrogen_nitrogen-monoxid_foszfor-hidrogen_mergezo_gazok_visonta_detk_viresol_meszaros_lorinc/">november 21-i cikkét</a> is idézi. A riport szerint „a szennyezés hatását a pár kilométerre fekvő Detken is lehetett érezni”, illetve, “többen is szédülésre, fejfájásra, torokkaparásra panaszkodtak, egy helybéli nő pedig azt mesélte, még az orvoshoz is elvitte a gyermekét, amikor elkezdett múlt héten hányni.”</p>
      <p>Szél emlékeztetett Gulyás Gergely szavaira is. A Miniszterelnökséget vezető miniszter a november 21-i Kormányinfón az üggyel kapcsolatban <a href="https://hvg.hu/itthon/20191121_Kormanyinfo__parlamenti_kuss_matrai_eromu_es_tarsai/pp/77018">azt állította</a>, hogy rémhírterjesztés zajlik, ugyanis „a vízmintavételi eredmények a vízügyi hatóságnál rendelkezésre állnak, ezeket folyamatosan, napi rendszerességgel mérik, a környezetvédelmi hatóság rendelkezésére álló adatok alapján a vízfolyáson habzás, halpusztulás sehol nem tapasztalható.”</p>
      <blockquote>Álláspontom szerint a nyilvánosságra került információk ellentmondásossága arra utal, hogy a katasztrófavédelem nem adott teljeskörű tájékoztatást sem a dolgozóknak, sem a környék lakosainak, az intézkedések lassúsága és késlekedése miatt pedig az érintettek komoly egészségi és környezeti kockázatnak lehettek kitéve</blockquote>
      <p>– írta beadványában Szél.</p>
      <p>A képviselő azt is írta, hogy “a vízügyi és környezetvédelmi hatóságok részéről semmilyen kommunikáció nem történt az ügyben, a november 22-én tartott <a href="https://hvg.hu/kkv/20191122_Matrai_Eromu_megszolal_a_katasztrofavedelem">közös sajtótájékoztatón</a> pedig még azt sem tudták megmondani a vízügy munkatársai, hogy várhatóan mikor lesz eredménye a vízminőség-méréseknek. A tájékoztatásból az sem derült ki, hogy a korábban a környék patakjaiban tömeges halpusztulást okozó, a Viresol Kft.-ből érkező tisztított szennyvíz tehető-e felelőssé a mérgező gázokért, és milyen intézkedések lesznek a további hasonló esetek megelőzése érdekében”.</p>
      <p>Szél úgy zárja, a Mátrai Erőmű is súlyos mulasztásokat követett el, ugyanis az erőműben dolgozók beszámolói szerint “az Erőmű vezetői tisztában voltak a hónapok óta tartó szennyezéssel, sőt a helyzet súlyosbodását is észlelték napokkal, sőt hetekkel a lakossági bejelentést megelőzően, ennek ellenére nem értesítették az illetékes szerveket, nem vizsgálták meg a szennyezés okait, későn tájékoztatták a dolgozókat és nem tették meg a szükséges védőintézkedéseket a dolgozók biztonsága érdekében”.</p>
      <blockquote>Álláspontom szerint a fenti mulasztások az Alaptörvény XX. cikkében foglalt testi és lelki egészséghez való joggal és az Alaptörvény XXI. cikkében foglalt egészséges környezethez való joggal kapcsolatos visszásságot okoztak. Mindezek miatt a kérdésem az, hogy tervezi-e, hogy hivatalból átfogó vizsgálatot indít természetes személyek nagyobb csoportját érintő, alapvető jogokkal kapcsolatos visszásság miatt</blockquote>
      <p>– írta Szél.</p>
    </article>
  </body>
</html>