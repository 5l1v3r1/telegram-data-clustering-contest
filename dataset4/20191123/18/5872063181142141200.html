<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561089/pezogefura-pou-anavei-foties-tin-vlepoun-alla-den-boroun-na-tin-hrisimopoiisoun/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T18:02:00+00:00"/>
    <meta property="og:title" content="Πεζογέφυρα που… ανάβει φωτιές - Την βλέπουν αλλά δεν μπορούν να την χρησιμοποιήσουν"/>
    <meta property="og:description" content="Αναστάτωση προκαλεί καθημερινά η θέα της πεζογέφυρας που τοποθετήθηκε στις Γούρνες η οποία όμως έμεινε απλά να κρέμεται εκεί αφού ποτέ δεν ολοκληρώθηκαν οι εργασίες διαμόρφωσης των σημείων που αυτή καταλήγει"/>
  </head>
  <body>
    <article>
      <h1>Πεζογέφυρα που… ανάβει φωτιές - Την βλέπουν αλλά δεν μπορούν να την χρησιμοποιήσουν</h1>
      <address><time datetime="2019-11-23T18:02:00+00:00">23 Nov 2019, 18:02</time> by <a rel="author">Μωραίτη Ρανια</a></address>
      <p>
        <b>Αναστάτωση προκαλεί καθημερινά η θέα της πεζογέφυρας που τοποθετήθηκε στις Γούρνες η οποία όμως έμεινε απλά να κρέμεται εκεί αφού ποτέ δεν ολοκληρώθηκαν οι εργασίες διαμόρφωσης των σημείων που αυτή καταλήγει</b>
      </p>
      <p>Την ζωή τους κορώνα γράμματα παίζουν καθημερινά γονείς, μαθητές αλλά και κάτοικοι των Γουρνών, στην προσπάθειά τους να διασχίσουν το δρόμο για να πάνε στα σχολεία που βρίσκονται μέσα στις εγκαταστάσεις της πρώην Αμερικανικής Βάσης.</p>
      <p>Η στενότητα του σημείου πάνω στη<a href="https://www.neakriti.gr/article/kriti/irakleio/1520349/i-diadromi-tou-tromou-gia-mikrous-mathites/"> γέφυρα</a> καθιστά κάτι περισσότερο από επικίνδυνο το σημείο, με την οργή για τους κατοίκους να ξεχειλίζει, όταν ακριβώς δίπλα, για ένα χρόνο τώρα, βλέπουν την<a href="https://www.neakriti.gr/article/kriti/irakleio/1520885/i-pezogefura-tou-tromou-stin-periohi-ton-gournon/"> πεζογέφυρα</a> που έχει στηθεί αλλά που ακόμη δεν μπορούν να χρησιμοποιήσουν.</p>
      <p>Η πεζογέφυρα στήθηκε, ωστόσο οι πληροφορίες αναφέρουν ότι το έργο έχει παγώσει λόγω τμήματος ιδιωτικής περιουσίας στο ένα από τα δύο σημεία που πατάει η γέφυρα, η οποία για να συνδεθεί με το δρόμο και να μπορούν να περνούν οι πεζοί, πρέπει οπωσδήποτε το θέμα με την όποια αποζημίωση απαιτείται, να επιλυθεί.</p>
      <p>Κάτι που δεν έχει γίνει, και για το λόγο αυτό μέχρι και αυτή την ώρα η διέλευση από το σημείο κρύβει άμεσους κινδύνους για τους εκατοντάδες μαθητές που περνούν για να πάνε ή να φύγουν από το σχολείο τους.</p>
      <p>Από θαύμα δεν έχει γίνει κάποιο ατύχημα εξήγησε η διευθύντρια του Καλλιτεχνικού Σχολείου Ηρακλείου σε ότι αφορά το θέμα της στενότητας του δρόμου, συμπληρώνοντας ότι τέτοιες εικόνες επιβάλλεται άμεσα να πάψουν να καταγράφονται.</p>
      <figure>
        <iframe src="https://www.youtube.com/embed/OMl5RQLoV_U" width="640" height="360" data-service="Youtube" scrolling="no"/>
      </figure>
      <p>
        <i> </i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1520885/i-pezogefura-tou-tromou-stin-periohi-ton-gournon/"/>
        <a href="https://www.neakriti.gr/article/kriti/irakleio/1520349/i-diadromi-tou-tromou-gia-mikrous-mathites/"/>
      </related>
    </article>
  </body>
</html>