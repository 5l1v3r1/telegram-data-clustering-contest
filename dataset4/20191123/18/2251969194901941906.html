<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/23/presidio-del-pd-in-piazza-centro-storico-abbandonato/1328625/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-23T18:21:16+00:00"/>
    <meta property="og:title" content="Presidio del Pd in piazza: «Centro storico abbandonato»"/>
    <meta property="og:description" content="POTENZA PICENA - I manifestanti lamentano una serie di problemi e chiedono all'amministrazione di fronteggiarli"/>
  </head>
  <body>
    <article>
      <h1>Presidio del Pd in piazza: «Centro storico abbandonato»</h1>
      <h2>POTENZA PICENA - I manifestanti lamentano una serie di problemi e chiedono all'amministrazione di fronteggiarli</h2>
      <address><time datetime="2019-11-23T18:21:16+00:00">23 Nov 2019, 18:21</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F23%2Fpresidio-del-pd-in-piazza-centro-storico-abbandonato%2F1328625%2F">Condividi91</a><a href="https://twitter.com/intent/tweet?text=Presidio+del+Pd+in+piazza%3A++%C2%ABCentro+storico+abbandonato%C2%BB&amp;url=https%3A%2F%2Fwww.cronachemaceratesi.it%2F2019%2F11%2F23%2Fpresidio-del-pd-in-piazza-centro-storico-abbandonato%2F1328625%2F">Tweet</a>Email91 Condivisioni</p>
      <p> </p>
      <p><b>Confronto sul centro storico di Potenza Picena. Presidio in piazza Matteotti del Partito Democratico questa mattina dalle 10 alle 12. Presente un nutrito gruppo di residenti. Secondo il Pd le questioni calde del centro storico vedono purtroppo un continuo e costante rinvio da parte dell’amministrazione Tartabini. Emblema del procrastinare è diventato il vicolo Scipioni, «attuale meta prediletta di manifestanti creativi, che diviene, a giusta celebrazione di ricorrenza, in questo novembre 2019 richiamo diretto alla Berlino post guerra – dice il Pd di Potenza Picena -.</b> Verrebbe da sorridere se non fosse questo è solo l’ultimo dei problemi che vive il centro storico. Il persistente stato di degrado che interessa ogni vicolo, le difficoltà che vive l’ufficio anagrafe con conseguenti disservizi per i cittadini, le manutenzioni ed i problemi logistici che impediscono ad associazioni e scuole di fruire del teatro Mugellini sono oramai esigenze stringenti. Parallelamente si continua a navigare a vista – prosegue il Pd -, o meglio a stazionare in attesa del vento, in tema di progettualità. Cosa si progetta di fare per stimolare un ritorno di abitanti in centro? Che futuro si sta costruendo per la biblioteca? Quali le misure, pensate ed organizzate, per garantire la possibilità di sviluppo di nuovi esercizi commerciali? Quale piano urbanistico per il restauro ed il rilancio del nostro caro centro storico?». In sintesi il Pd domanda: «Qual è l’obiettivo per il centro storico di Potenza Picena e quali le misure per ottenerlo?».</p>
      <figure>
        <img src="https://cdn.cronachemaceratesi.it/wp-content/uploads/2019/11/pd-partito-democratico-potenza-picena-FDM-2-650x433.jpg"/>
      </figure>
    </article>
  </body>
</html>