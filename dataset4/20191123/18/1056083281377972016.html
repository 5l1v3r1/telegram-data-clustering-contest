<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201043/%D9%86%D8%A7%DA%AF%D9%81%D8%AA%D9%87-%D9%87%D8%A7%DB%8C-%D8%B3%D8%B1%D8%A8%D8%A7%D8%B2%D8%A7%D9%86-%D8%A7%D8%B3%D8%B1%D8%A7%D8%A6%DB%8C%D9%84%DB%8C-%D8%A7%D8%B2-%D8%AE%D8%B4%D9%88%D9%86%D8%AA-%D8%B9%D9%84%DB%8C%D9%87-%D9%81%D9%84%D8%B3%D8%B7%DB%8C%D9%86%DB%8C-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-23T18:01:20+00:00"/>
    <meta property="og:title" content="ناگفته‌های سربازان اسرائیلی از خشونت علیه فلسطینی‌ها"/>
    <meta property="og:description" content="سربازان پیشین رژیم صهیونیستی در یک نمایشگاه عکاسی جنجالی در تل‌آویو، جزئیات سوء رفتارهایی که شاهد بوده یا خودشان علیه شهروندان فلسطینی مرتکب شده‌اند، بازگو کردند."/>
  </head>
  <body>
    <article>
      <h1>ناگفته‌های سربازان اسرائیلی از خشونت علیه فلسطینی‌ها</h1>
      <address><time datetime="2019-11-23T18:01:20+00:00">23 Nov 2019, 18:01</time> by <a rel="author">اکرم ترابی</a></address>
      <p>سربازان پیشین رژیم صهیونیستی در یک نمایشگاه عکاسی جنجالی در تل‌آویو، جزئیات سوء رفتارهایی که شاهد بوده یا خودشان علیه شهروندان فلسطینی مرتکب شده‌اند، بازگو کردند.</p>
      <p>به گزارش ایسنا، به نوشته روزنامه گاردین، برای بسیاری از سربازان اسرائیلی، خاطرات روزمره دوران حضورشان در ارتش رژیم صهیونیستی همچنان در زندگی‌های عادی پس از خروج از ارتش این رژیم ادامه دارد. جست‌وجوهای منظم خانه‌ها، دستگیری فلسطینیان و ساعت‌ها حضور در پاسگاه‌ها، تمام ذهن آن‌ها را پر کرده است.</p>
      <p>یکی از سربازان اسرائیلی از دورانی که بیشترین تاثیر را پذیرفته که در زمان حضور در ایست‌های بازرسی بوده، سخن گفت. آن‌ها فلسطینیان را مضطرب ساخته، شماتت می‌کردند، دست می‌انداختند، اجازه ورود یا خروج نمی‌دادند و حتی به شخصی که اسناد نادرست داشت، دستبند می‌زدند.</p>
      <p>آن‌ها به دنبال سرگرمی بودند، مجوزهای ساختگی وی‌آی‌پی برای فلسطینیانی که هر روز تردد داشتند، صادر می‌کردند و این صرفا باعث می‌شد تا آن‌ها را برای ساعت‌های بیشتری زیر تابش نور آفتاب نگه دارند. این نیروی صهیونیستی سابق می‌گفت: «یک روز مردی حدودا ۵۰ ساله آمد که از همان مجوزهای ساختگی داشت اما آن روز با یک خر آمده بود. سربازان به او گفتند "پس مجوز خرت کجاست؟" آن زمان همه ما خندیدیم، حتی فلسطینی‌ها. اما چند سال بعد که آن اتفاق‌ها را مرور می‌کنم، متوجه می‌شوم که سرمستی از قدرت و کسالت چه کاری می‌تواند با شما بکند. زندگی و حیات دیگران، مایه سرگرمی ما شده بود.»</p>
      <p>اعتراف‌هایی همانند این‌ها از جانب ۵۲ کهنه‌سرباز اسرائیلی همین ماه در یک گالری در تل‌آویو با نمایش عکس‌هایی تحت عنوان "افشا" مطرح شد. یک عکاس خبری اسرائیلی – اروگوئه‌ای برای یک دهه، حرف‌های آن سربازانی که حاضر شدند درباره سوء رفتارهایی که دیده‌اند و سوء رفتارهایی که مرتکب شده‌اند حرف بزنند، ثبت کرده است. این کار با کمک یک سازمان غیر دولتی تحت عنوان "شکستن سکوت" انجام شد.</p>
      <p>این سازمان افشاگر می‌گوید، سوء رفتار سیستماتیک و نهادینه‌شده، بخشی جدایی‌ناپذیر از پنج دهه اشغالگری در اراضی فلسطینی است. سازمان مذکور تاکنون اعترافات بیش از ۱۲۰۰ سرباز را جمع‌آوری کرده است و اکثریت آن‌ها نخواستند نامشان فاش شود. همین مساله موجب شده است تا ارتش رژیم صهیونیستی و دیگر نهادها صحت‌ این گفته‌ها را زیر سوال ببرند.</p>
      <p>یک روزنامه‌نگار آزاد که برای سازمان‌های بین‌المللی کار می‌کند، به گاردین گفت: «عکس‌ها با پس زمینه سیاه است و از سربازان خواسته شده تا فقط به دوربین نگاه کنند. این بخشی از پیام است. این افراد به ماموریتی اعزام شدند تا اشغالگری را پیش ببرند. آن‌ها از شما می‌خواهند به چشمانشان نگاه کنید و به آنچه می‌خواهند بگویند گوش کنید. فضا در اسرائیل خیلی عوض شده است. مردمی که با اشغالگری مخالف هستند، مردمی که به آنچه ارتش صهیونیستی انجام می‌دهد، انتقاد می‌کنند، آن‌ها را خائن و جاسوس خطاب می‌کنند. چون برای آن‌ها چهره‌ای وجود ندارد، رویارویی با آن‌ها ساده نیست. اما زمانی که مردم این تصاویر را روی این دیوارها می‌بینند، خواهند دید که این کم و بیش جامعه اسرائیل است! این‌ها پسر، برادر یا همسایه شما هستند.»</p>
      <p>سازمان شکستن سکوت کارش را در سال ۲۰۰۴ با یک نمایشگاه عکس آغاز کرد؛ هنگامی که هنوز هم مجموعه‌ای از سربازان مرخص‌شده در شهر فلسطینی الخلیل در کرانه باختری اشغالی نقطه اشتعال شدند. آن‌ها از اختلاف بین چگونگی درک شغل توسط جامعه و حقیقت شناخته‌شده توسط بسیاری از سربازان شوکه شدند. بنابراین آن‌ها عکس‌هایی از زمان حضورشان در ارتش صهیونیستی را منتشر کرده و در مورد تجربیاتشان صحبت کردند.</p>
      <p>یهودا شائول، از سربازان سابق صهیونیستی و یکی از موسسان این گروه است. به همراه تصاویر او در این نمایشگاه متنی آورده شده است که به اوایل ۲۰۰۰ و حین درگیری‌های خیابانی انتفاضه دوم بازمی‌گردد. او گفته است: «با خمپاره‌انداز مستقیما به طرف محله‌های فلسطینی شلیک می‌کردم که واکنشی به اقدام فلسطینیان در قبال شهرک‌نشین‌ها بود. اطمینان داشتم که فلسطینی‌های زیادی با آتش آن آسیب می‌بینند. ما بدون در نظر گرفتن منبع حمله از طرف فلسطینی، این کار را می‌کردیم. بعدا تصمیم گرفته شد تا تیراندازی بازدارنده انجام شود؛ اینکه هر روز پیش از آنکه حتی فلسطینی‌ها دست به اقدامی بزنند، ما تیراندازی کنیم. ما از فرماندهان ارشد دستور می‌گرفتیم. من وظیفه خودم احساس کردم که این مطالب را بگویم. سال‌ها جامعه ما براساس اطلاعات نادرست تصمیماتی گرفته است، بدون آنکه درک کند در عرصه میدانی چه رخ می‌دهد.»</p>
      <p>انتهای پیام</p>
    </article>
  </body>
</html>