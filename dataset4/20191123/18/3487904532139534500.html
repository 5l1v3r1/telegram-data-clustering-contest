<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/ta-pedia-thisiazoun-tous-eaftous-tous-gia-to-kalo-tou-paok"/>
    <meta property="og:site_name" content="Metrosport.gr"/>
    <meta property="article:published_time" content="2019-11-23T18:13:00+00:00"/>
    <meta property="og:title" content="«Τα παιδιά θα θυσιάσουν τους εαυτούς τους για το καλό του ΠΑΟΚ»"/>
    <meta property="og:description" content="Όσα δήλωσε ο τεχνικός του Δικεφάλου, Κώστας Χαραλαμπίδης μετά την ευρεία νίκη επί του Ρεθύμνου (78-56) στο Παλατάκι"/>
  </head>
  <body>
    <article>
      <h1>«Τα παιδιά θα θυσιάσουν τους εαυτούς τους για το καλό του ΠΑΟΚ»</h1>
      <h2>Όσα δήλωσε ο τεχνικός του Δικεφάλου, Κώστας Χαραλαμπίδης μετά την ευρεία νίκη επί του Ρεθύμνου (78-56) στο Παλατάκι</h2>
      <address><time datetime="2019-11-23T18:13:00+00:00">23 Nov 2019, 18:13</time> by <a rel="author">Γιώργος Πετρίδης</a></address>
      <p>Με τα καλύτερα λόγια μίλησε στη συνέντευξη Τύπου για τους παίκτες του ο Κώστας Χαραλαμπίδης.</p>
      <p>Παράλληλα, ο τεχνικός του ΠΑΟΚ τόνισε ότι θα πρέπει ο κόσμος του Δικεφάλου να έρθει μαζικά στο γήπεδο για να στηρίξει την ομάδα.</p>
      <p>“Να συγχαρώ τους παίκτες μου και τους συνεργάτες μου γιατί ήταν μία δύσκολη εβδομάδα. Το ξεκίνημα του παιχνιδιού καθόρισε την εξέλιξη του. Μπήκαμε αποφασισμένοι να παίξουμε άμυνα και να καθορίσουμε το τέμπο του αγώνα. Αν εξαιρέσουμε ένα σημείο στη δεύτερη περίοδο ήμασταν εμείς που ελέγχαμε το παιχνίδι. Δεν θα πω ότι κυριαρχήσαμε αλλά ήταν μία ωραία νίκη με διαφορετικό τρόπο, γιατί δώσαμε έμφαση στην άμυνα και τα καταφέραμε”.</p>
      <p><b>Για την παρουσία των γκαρντ:</b> “Είμαι ευχαριστημένος αν ο Λιούις έχει τρεις πόντους, επτά ασίστ και έχει πιέσει στον βαθμό που θέλαμε τον Φράνκαμπ. Ο Σμιθ μπορεί να μην έβαλε πολλούς πόντους αλλά μπήκαμε με πρώτη σκέψη στην άμυνα. Γι' αυτό είμαι ευχαριστημένος. Το Ρέθυμνο δεν είναι ομάδα που θα έπρεπε να είναι σε αυτή τη θέση. Έκανε δύο νίκες με ΑΕΚ και Προμηθέα που δειχνουν ότι είναι καλή ομάδα με αρχές. Εμείς ξέραμε ότι θα βρούμε δυσκολίες, έπρεπε να είμαστε συνεπείς στο αγωνιστικό μας πλάνο. Νομίζω ότι το εκπληρώσαμε σε μεγάλο βαθμό”.</p>
      <p><b>Για την αποθέωση του κόσμου:</b> “Ανήκει καταρχήν στα παιδιά. Ήρθε ο κόσμος και είναι ένα μεγάλο πλεονέκτημα που πρέπει να κρατήσουμε. Δεν περισσεύει κανείς. Πρέπει να στηριχτεί αυτή η ομάδα, πρέπει να φέρουμε με τον τρόπο μας τον κόσμο στο γήπεδο. Είναι πολύ καλύτερο να παίζεις από το να κοουτσάρεις. Απολαμβάνω τα παιδιά”.</p>
      <p><b>Για τη δήλωση Ζιάγκου ότι θα ήταν καλύτερο για το Ρέθυμνο να βρει τον ΠΑΟΚ πριν από ένα μήνα σχολίασε:</b> “Αυτό το διάστημα βάλαμε κάποιες κατευθύνσεις στο παιχνίδι μας. Η αφομοίωση έγινε σε μεγάλο πολύ βαθμό. Προσπαθήσαμε να αλλάξουμε την ψυχολογία αφού το μπάσκετ είναι τέτοιο άθλημα. Όταν νιώθεις καλά, παίζεις και καλά. Τακτικά προσπαθήσαμε να προσαρμόσουμε κάποια πράγματα. Τώρα έχουμε τη διακοπή στο BCL, οπότε θα ξεκουραστούμε και θα προσπαθήσουμε να περάσουμε κάποια πράγματα στο παιχνίδι μας. Είναι ένα κενό σε καλό τάιμινγκ. Τα παιδιά παίζουν έξι εβδομάδες ουσιαστικά χωρίς ρεπό. Αυτό θα μας αποσυμφορήσει και θα επιστρέψουμε με ακόμη περισσότερη ενέργεια και διάθεση, που δεν έλειψαν ως στοιχεία”.</p>
      <p><b>Για το αν βελτιώθηκαν κάποιοι παίκτες:</b> “Εγώ θέλω να βλέπω την εικόνα της ομάδας. Με χαροποίησε πολύ ότι ο Ουίγκινς έβαλε 17 πόντους και είχε 12 ριμπάουντ. Είναι κομμάτια που καθορίζουν τον νικητή. Υπάρχει διάθεση από τα παιδιά να θυσιάσουν τους εαυτούς τους για το καλό της ομάδας”.</p>
      <p><b>Από την πλευρά του ο Αντουέιν Ουίγκινς είπε</b><b>:</b> ''Νιώθω πολύ καλά. Παίξαμε σαν ομάδα. Βρίσκουμε τη χημεία μας και βγάζουμε ένα καλό πρόσωπο, ειδικά εντός έδρας, αφού βγάζουμε αυτά που θέλει ο προπονητής μας. Νιώθω άνετα με τον κόουτς και τους συμπαίκτες μου και αυτό φαίνεται στο παιχνίδι μου”.</p>
      <p><b>Για το αν ο ΠΑΟΚ είναι στην καλύτερη κατάσταση του:</b> ''Είμαστε πολύ καλύτερα από την αρχή. Αυτές οι νίκες δίνουν αυτοπεποίθηση”.</p>
      <p><b>Σχετικά με το τι άλλαξε για να φτάσει ο Δικέφαλος σε αυτό το σημείο, είπε:</b> “Βρήκαμε τη χημεία μας, παίζουμε καλύτερα όλοι μαζί και μάθαμε ο ένας το παιχνίδι του άλλου. Βγάζουμε ένταση στο παιχνίδι μας και αυτό είναι σημαντικό στοιχείο”.</p>
      <p><b>Για τη διακοπή στο BCL και το τι μπορεί να σημαίνει:</b> “Θα είναι καλό να ξεκουραστούμε και να επιστρέψουμε στο 100% σωματικά και πνευματικά. Χρειαζόμασταν σίγουρα αυτή τη διακοπή για να δουλέψουμε στις προπονήσεις. Ακολουθεί το ματς με τον Πανιώνιο έχουμε χρόνο να προετοιμαστούμε. Θέλουμε την πρώτη εκτός έδρας νίκη μας και πρέπει να δουλέψουμε καλά γι' αυτήν”.</p>
      <p><b>Για το αν μπορεί ο ΠΑΟΚ να γεφυρώσει την απόσταση της εικόνας του από τα εντός στα εκτός έδρας ματς:</b> “Είναι πάντα εύκολο να παίζεις στο γήπεδο σου. Εμείς παλεύουμε και δουλεύουμε για να τα καταφέρουμε και εκτός έδρας. Θέλουμε να γίνουμε καλύτερη ομάδα με αυτό τον τρόπο, με νίκες εκτός έδρας νίκες για να φτάσουμε στα πλέι οφ τόσο στο Πρωτάθλημα όσο και στο Κύπελλο”.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/apotheosi-gia-margariti-sto-palataki-vinteo"/>
        <a href="http://www.metrosport.gr/article/vriski-to-dromo-tou-paok-efkoli-niki-epi-tou-rethimnou"/>
        <a href="http://www.metrosport.gr/article/live-paok-rethimno-8i-agonistiki-basket-league"/>
        <a href="http://www.metrosport.gr/article/to-rethimno-sto-aspromavro-mikroskopio"/>
        <a href="http://www.metrosport.gr/article/paok-smith-xeperase-ton-eafto-tou"/>
        <a href="http://www.metrosport.gr/article/parousia-tou-kosmou-echi-megali-simasia"/>
      </related>
    </article>
  </body>
</html>