<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198325/prosfygiko-pente-erotimata-gia-ta-kyvernitika-metra"/>
    <meta property="og:site_name" content="CNN.gr"/>
    <meta property="article:published_time" content="2019-11-23T18:43:01+00:00"/>
    <meta property="og:title" content="Προσφυγικό: Πέντε ερωτήματα για τα κυβερνητικά μέτρα"/>
    <meta property="og:description" content="Μετά την πρώτη επικοινωνιακή καταιγίδα, αρχίζουν να αναδύονται τα πρώτα ερωτήματα σχετικά με τα μέτρα της κυβέρνησης για το προσφυγικό/μεταναστευτικό."/>
  </head>
  <body>
    <article>
      <h1>Προσφυγικό: Πέντε ερωτήματα για τα κυβερνητικά μέτρα</h1>
      <h2>Μετά την πρώτη επικοινωνιακή καταιγίδα, αρχίζουν να αναδύονται τα πρώτα ερωτήματα σχετικά με τα μέτρα της κυβέρνησης για το προσφυγικό/μεταναστευτικό.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Αλμπάνης Γιάννης, CNN Greece 20:43 , 23 November 2019</p>
      <p>Τα ερωτήματα αυτά έχουν να κάνουν τόσο με <b>ασάφειες</b> των κυβερνητικών ανακοινώσεων, όσο και με ζητήματα στα οποία δεν έχουν δοθεί απαντήσεις.</p>
      <p>Συγκεκριμένα:</p>
      <ol>
        <li><b>Πώς θα διαχειριστεί η κυβέρνηση τον αυξανόμενο αριθμό αφίξεων; </b>Κάθε μέρα σπάει το ρεκόρ στον αριθμό των αιτούντων άσυλο στα νησιά. Σύμφωνα με τις τελευταίες ανακοινώσεις του Κέντρου Ελέγχου Συνόρων, Μετανάστευσης και Ασύλου, οι πρόσφυγες και οι μετανάστες στα νησιά του Βορείου Αιγαίου, φτάνουν το συγκλονιστικό αριθμό των 38.479. Στις 21/11 ήταν 38.304 και στις 20/11 37.712. Την 1/11 ήταν 35.477 και την 1/7 17.918. Ο πληθυσμός της <a href="https://www.cnn.gr/eidhseis/tag/5439/moria"><b>Μόριας</b> </a>ανέρχεται στα 16.000 άτομα. Δηλαδή ακόμα και αν πετύχει ο κυβερνητικός σχεδιασμός για μεταφορά 20.000 ατόμων στην ενδοχώρα, σε λιγότερο από 4 μήνες ο αριθμός στα νησιά θα είναι ο ίδιος με σήμερα.</li>
        <li><b>Πώς θα γίνει η μεταφορά 20.000 ατόμων στην ενδοχώρα; </b>Η κυβέρνηση ανακοίνωσε τη μεταφορά ως τις αρχές του 2020 20.000 προσφύγων για να πάρουν ανάσα τα νησιά. Πρόκειται για τη μεγαλύτερη μεταφορά προσφύγων από τα νησιά από την αρχή της συμφωνίας ΕΕ-Ελλάδας-Τουρκίας. Πέρα από τις αντιδράσεις των τοπικών κοινωνιών, μια τόσο μεγάλη μεταφορά προσφύγων απαιτεί σχεδόν τον διπλασιασμό της χωρητικότητας των υπαρχουσών δομών φιλοξενίας οι οποίες επαρκούν για 20.000 άτομα, ενώ βρίσκονται υπό κατασκευή άλλες 5.000 θέσεις.</li>
        <li><b>Πώς θα κατασκευαστούν οι κλειστές δομές στα νησιά;</b> Οι νέες κλειστές δομές θα κατασκευαστούν, άφησε να εννοηθεί η κυβέρνηση, σε απομακρυσμένες περιοχές και την έρημο νησίδα Λέβιθα, δίπλα στη Λέρο. Σε όλες τις περιπτώσεις χρειάζονται χωματουργικές εργασίες, σύνδεση με τα δίκτυα νερού και ηλεκτρικού που βρίσκονται σε απόσταση, στήσιμο των οικίσκων και των υποδομών ασφάλειας. Να σημειωθεί ότι οι κλειστές δομές είναι ουσιαστικά φυλακές. Επομένως, οι υποδομές τους είναι πολύ πιο σύνθετες από αυτές των ΚΥΤ. Για να είναι έτοιμες οι κλειστές δομές μέσα σε έξι μήνες όπως λέει η κυβέρνηση, θα πρέπει από τη μια μεριά να εξασφαλιστούν τα σχετικά ευρωπαϊκά κονδύλια και από την άλλη, να υπάρξει μια πολύ μεγάλη κινητοποίηση του Μηχανικού του Στρατού σε συνεργασία με ιδιώτες εργολάβους. Σε κάθε περίπτωση, το εξάμηνο μοιάζει οριακό ως προθεσμία.</li>
        <li><b>Πώς θα διαχειριστεί η κυβέρνηση τις αντιδράσεις στα νησιά;</b> Ήδη οι δημοτικοί άρχοντες οι οποίοι μάλιστα πρόσκεινται στη ΝΔ αντιδρούν έντονα στις νέες κλειστές δομές οι οποίες και πολυπληθείς είναι και έχουν πλέον μόνιμο χαρακτήρα. <a href="https://www.cnn.gr/news/ellada/story/198100/pros-paraitisi-o-dimarxos-samoy-gia-to-kleisto-kentro-filoxenias-sto-nisi">Στη Σάμο το δημοτικό συμβούλιο απειλεί με παραίτηση</a>. Ο αντιδήμαρχος Λέρου Μιχάλης Κόλλιας δήλωσε ότι: «Δεν θέλω η Λέρος να ξαναφτάσει στα πρωτοσέλιδα των κολαστηρίων και της άδικης δυσφήμισης χωρίς να ερωτηθούμε».</li>
        <li><b>Πώς θα αντικρούσει η κυβέρνηση τις κατηγορίες των ανθρωπιστικών οργανώσεων;</b> Το σύνολο των οργανώσεων που ασχολούνται με τα ανθρώπινα δικαιώματα αντιτίθενται στις κλειστές δομές. Πέρα από αυτό καθαυτό το περιεχόμενο της κριτικής τους, ενδέχεται η στάση τους να προκαλέσει αρνητικό αντίκτυπο στην Ευρώπη τόσο για τα νησιά όσο και τη χώρα συνολικά.</li>
      </ol>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198402/oxi-sta-kleista-kentra-fylakes-gia-toys-prosfyges-apo-toys-gxs">«Όχι» στα κλειστά κέντρα – «φυλακές» για τους πρόσφυγες από τους ΓΧΣ</a>
        </li>
        <li>
          <a href="https://www.cnn.gr/news/politiki/story/198452/gerapetritis-h-kyvernisi-proxora-se-simantikes-meioseis-foron-gia-to-2020">Γεραπετρίτης: Η κυβέρνηση προχωρά σε σημαντικές μειώσεις φόρων για το 2020</a>
        </li>
        <li>
          <a href="https://www.cnn.gr/news/politiki/story/198435/kyvernisi-den-tha-ginoyn-prosfygikes-domes-se-xeronisia">Κυβέρνηση: Δεν θα γίνουν προσφυγικές δομές σε ξερονήσια</a>
        </li>
      </ul>
      <p>
        <a href="http://www.facebook.com/sharer.php?u=https%3A%2F%2Fwww.cnn.gr%2Fnews%2Fpolitiki%2Fstory%2F198325%2Fprosfygiko-pente-erotimata-gia-ta-kyvernitika-metra">40</a>
      </p>
      <ul>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/347/metanastes">ΜΕΤΑΝΑΣΤΕΣ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
        <li>
          <a href="https://www.cnn.gr/eidhseis/tag/435/kyvernisi">ΚΥΒΕΡΝΗΣΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/24/198448/snapshot/2763218.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198434/snapshot/2721050.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198379/snapshot/2706588.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198426/snapshot/2754278.jpg"/>
      </figure>
    </article>
  </body>
</html>