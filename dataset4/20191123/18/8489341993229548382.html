<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806883/%D8%A7%D8%B9%D8%AA%D8%B1%D8%A7%D9%81-%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D9%81%D8%B1%D8%A7%D9%86%D8%B3%D9%87-%D8%A2%D9%85%D8%B1%DB%8C%DA%A9%D8%A7-%D9%82%D8%AF%D8%B1%D8%AA-%D8%A8%D8%A7%D8%B2%D8%AF%D8%A7%D8%B1%D9%86%D8%AF%DA%AF%DB%8C-%D8%AE%D9%88%D8%AF-%D8%B1%D8%A7-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%A7%D8%B2-%D8%AF%D8%B3%D8%AA-%D8%AF%D8%A7%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T18:32:00+00:00"/>
    <meta property="og:title" content="اعتراف وزیر دفاع فرانسه: آمریکا قدرت بازدارندگی خود را در خلیج فارس از دست داده است"/>
    <meta property="og:description" content="وزیر دفاع فرانسه با انتقاد از آنچه بی‌تفاوتی آمریکا در برابر اقدامات ایران در خلیج فارس خواند، اعتراف کرد که به نظر می‌رسد که آمریکا قدرت بازدارندگی خود را در این منطقه از دست داده است."/>
  </head>
  <body>
    <article>
      <h1>اعتراف وزیر دفاع فرانسه: آمریکا قدرت بازدارندگی خود را در خلیج فارس از دست داده است</h1>
      <h2>وزیر دفاع فرانسه با انتقاد از آنچه بی‌تفاوتی آمریکا در برابر اقدامات ایران در خلیج فارس خواند، اعتراف کرد که به نظر می‌رسد که آمریکا قدرت بازدارندگی خود را در این منطقه از دست داده است.</h2>
      <address>
        <time datetime="2019-11-23T18:32:00+00:00">23 Nov 2019, 18:32</time>
      </address>
      <p>به گزارش گروه سیاسی خبرگزاری دانشجو به نقل از آسوشیتدپرس، «فلورنس پارلی» وزیر دفاع فرانسه روز شنبه طی سخنرانی خود در منامه بحرین از آمریکا به دلیل آنچه «پاسخ نگفتن به حملات اخیر ایران در خلیج فارس طی ماه‌های اخیر» خواند، به‌شدت انتقاد کرد و هشدار داد که با توجه به تحولات اخیر به نظر می‌رسد که آمریکا قدرت بازدارندگی خود را در منطقه از دست داده است.<br/><br/>وزیر دفاع فرانسه در نشست سالانه مؤسسه بین‌المللی مطالعات استراتژیک در بحرین اظهار داشت: «در سال‌های اخیر شاهد عقب‌نشینی تدریجی و عمدی آمریکا [در منطقه]بوده‌ایم. البته قبلاً نشانه‌هایی از این عقب‌نشینی نمایان شده بود، اما وقتی جنگنده‌های آمریکایی در واکنش به حملات شیمیایی دولت سوریه [طبق ادعای غربی‌ها]از باند پرواز بلند نشدند و پس از آن وقتی آمریکا واکنشی به سرنگونی پهپاد خود و حمله به تأسیسات نفتی عربستان سعودی نشان نداد، همه چیز کاملاً روشن شد.»<br/><br/>این مقام بلندپایه فرانسوی که دولت متبوعش به اتفاق دیگر دولت‌های بزرگ اروپایی، آمریکا و متحدانش در خاورمیانه بدون ارائه مستندات و شواهد لازم ایران را به دست داشتن در حمله به چند کشتی تجاری و همچنین تأسیسات نفتی شرکت سعودی آرامکو متهم کرده‌اند، در ادامه مدعی شد: «وقتی مین‌گذاری کشتی‌ها بدون پاسخ ماند، یک پهپاد سرنگون شد. وقتی به سرنگونی پهپاد نیز پاسخی داده نشد، تأسیسات نفتی مهم بمباران شدند. این رویه حتی برای کسانی که فکر می‌کنند موفق شده‌اند، خطرناک است. جسارت هرگز از جرأت دور نیست و جرأت نیز هرگز فاصله زیادی با بی‌پروایی ندارد.»<br/><br/>در روز ۲۳ سپتامبر (اول مهر) رهبران سه کشور بزرگ اروپایی موسوم به تروئیکای اروپایی (آلمان، فرانسه، انگلیس) طی بیانیه‌ای مشترک در حاشیه مجمع عمومی سالانه سازمان ملل متحد مدعی شدند که ایران مسئول حمله به تأسیسات نفتی شرکت سعودی آرامکو بوده است.<br/><br/>بامداد روز شنبه ۲۳ شهریورماه دست‌کم ۱۰ پهپاد تهاجمی یمنی به تأسیسات نفتی شرکت سعودی آرامکو حمله کردند و بر اثر این حمله تولید نفت عربستان به‌میزان ۵.۷ میلیون بشکه در روز کاهش یافت.<br/><br/>در پی این حمله غیرمنتظره که به افزایش بیش از ۱۴ درصدی بهای نفت در معاملات روز ۲۵ شهریور (اولین روز معاملاتی پس از وقوع حمله) در بازار‌های جهانی منجر شد، دونالد ترامپ رئیس‌جمهور این کشور و تنی چند از مقامات آمریکایی در اظهارات خود تلاش کردند که ایران را عامل حمله به تأسیسات نفتی عربستان معرفی کنند و اوضاع را به‌گونه‌ای جلوه دهند که ایران تهدیدی برای بازار نفت و اقتصاد جهانی است.<br/><br/>در ادامه مقامات عربستان سعودی نیز تحت تأثیر القائات کارشناسان آمریکایی مدعی شدند که ایران عامل حمله به تأسیسات نفتی شرکت سعودی آرامکو بوده است.<br/><br/>محمدجواد ظریف وزیر امور خارجه جمهوری اسلامی ایران چند روز پس از وقوع این حمله ضمن رد ادعای دست داشتن ایران در حمله به تأسیسات  نفتی سعودی، در پاسخ به ادعا‌های مطرح شده مبنی بر اینکه ایران عامدانه نیرو‌های یمنی را برای حمله به عربستان ترغیب می‌کند نیز خاطرنشان کرد: «با توجه به تجاوز سعودی‌ها به خاک یمن و کشتار غیرنظامیان این کشور، یمنی‌ها به‌اندازه کافی برای پاسخگویی به حملات عربستان انگیزه دارند و لازم نیست کسی آن‌ها را تحریک کند.»</p>
    </article>
  </body>
</html>