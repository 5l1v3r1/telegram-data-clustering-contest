<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27097/kamil-stoch-o-nowych-butach-nie-ma-sensu-o-nich-rozmawiac/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-23T18:59:00+00:00"/>
    <meta property="og:title" content="Kamil Stoch o nowych butach: Nie ma sensu o nich rozmawiać"/>
    <meta property="og:description" content="- Najważniejsze, że mamy sprzęt na najwyższym poziomie, który jest dostarczany nam na czas, co było dla nas kluczowe. Buty same jednak nie skoczą, więc musimy dać z siebie wszystko, a wówczas sprzęt może tylko pomóc - zaznacza Kamil Stoch, który w sobotnim konkursie drużynowym uzyskał 125,5 oraz 118 metrów."/>
  </head>
  <body>
    <article>
      <h1>Kamil Stoch o nowych butach: Nie ma sensu o nich rozmawiać</h1>
      <address>
        <time datetime="2019-11-23T18:59:00+00:00">23 Nov 2019, 18:59</time>
      </address>
      <p>
        <b>- Najważniejsze, że mamy sprzęt na najwyższym poziomie, który jest dostarczany nam na czas, co było dla nas kluczowe. Buty same jednak nie skoczą, więc musimy dać z siebie wszystko, a wówczas sprzęt może tylko pomóc - zaznacza Kamil Stoch, który w sobotnim konkursie drużynowym uzyskał 125,5 oraz 118 metrów.</b>
      </p>
      <p>Jakie emocje towarzyszą trzykrotnemu mistrzowi olimpijskiemu po zajęciu trzeciego miejsca w drużynowym konkursie w Wiśle? - Powiedziałbym, że jest trochę lekkiego zawodu. Wiadomo, że chciałoby się uzyskać więcej przed własną publicznością na naszej skoczni. Można, a nawet trzeba chcieć więcej.</p>
      <p>- Pierwsza seria była ok. Generalnie cały konkurs był w porządku. Każdy z nas zrobił to, co umie najlepiej. Może zabrakło trochę szczęścia, ale na tym właśnie polega ten sport. Szczęście jest wpisane w skoki i trzeba to zaakceptować - przyznaje Stoch, który wypowiedział się także na temat drugiej próby konkursowej: - Wydawało mi się, że ten skok był naprawdę super. Może nie jakiś idealny, najlepszy w moim życiu, ale był naprawdę bardzo solidny. A jak przeleciałem bulę, to aż chciało mi się płakać, bo widziałem, gdzie wyląduję. Kompletnie zero noszenia, tylko ściąganie do ziemi.</p>
      <p>- Uważam, że zrobiłem dziś naprawdę solidną robotę. Chcę kontynuować takie podejście przynajmniej przez ten pierwszy weekend. Zresztą tak powinienem czynić przez cały sezon (śmiech) Nie zrobię nic więcej niż potrafię - zapewnia dwukrotny zdobywca Kryształowej Kuli.</p>
      <p>- Generalnie moje skoki są solidne. Wczoraj brakowało energii i timingu. Dzisiaj było trochę więcej energii, a timing też był dużo lepszy. Kontynuujemy to, nad czym cały czas pracowaliśmy - stwierdza lider polskiej kadry.</p>
      <p>- Wydaje mi się, że nie ma sensu rozmawiać już o nowych butach. Najważniejsze, że mamy sprzęt na najwyższym poziomie, który jest dostarczany nam na czas, co było dla nas kluczowe. Buty same jednak nie skoczą, więc musimy dać z siebie wszystko, a wówczas sprzęt może tylko pomóc - kończy Kamil Stoch.</p>
      <p>
        <i>
          <b>Korespondencja z Wisły, Dominik Formela</b>
        </i>
      </p>
      <figure>
        <iframe src="https://www.youtube.com/embed/A86-V4lA3Nc" width="640" height="360" data-service="Youtube" scrolling="no"/>
      </figure>
      <hr/>
      <p>Dominik Formela i Adam Bucholz, źródło: Informacja własna</p>
    </article>
  </body>
</html>