<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90386"/>
    <meta property="og:site_name" content="Denník politika"/>
    <meta property="article:published_time" content="2019-11-23T18:35:16+00:00"/>
    <meta property="og:title" content="Kedysi jeden z najbohatších klubov, za ktorý hral hviezdny Samuel Eto’o, prišiel o svoj autobus"/>
    <meta property="og:description" content="23.11.2019 (Webnoviny.sk) – V minulosti patril futbalový ruský klub Anži Machačkala medzi najbohatšie nielen v regióne, ale na celom svete. Ubehlo niekoľko rokov a karta sa obrátila, tím z Dagestanu finančne stráda a hrozí mu vypadnutie z tretej do amatérskej štvrtej ruskej ligy. O tom, že Anži má veľké problémy, hovorí situácia z ostatných dní."/>
  </head>
  <body>
    <article>
      <h1>Kedysi jeden z najbohatších klubov, za ktorý hral hviezdny Samuel Eto’o, prišiel o svoj autobus</h1>
      <address><time datetime="2019-11-23T18:35:16+00:00">23 Nov 2019, 18:35</time> by <a rel="author">Webnoviny</a></address>
      <p>23.11.2019 (Webnoviny.sk) – V minulosti patril futbalový ruský klub Anži Machačkala medzi najbohatšie nielen v regióne, ale na celom svete. Ubehlo niekoľko rokov a karta sa obrátila, tím z Dagestanu finančne stráda a hrozí mu vypadnutie z tretej do amatérskej štvrtej ruskej ligy. O tom, že Anži má veľké problémy, hovorí situácia z ostatných dní.</p>
      <p>Exekútori totiž zabavili všetky klubové vozidlá vrátane autobusu pre hráčov A-tímu, aby pokryli aspoň časť z dlhu 50 miliónov rubľov, teda približne 710-tisíc eur. Klub má totiž nevyrovnané záväzky na daniach.</p>
      <p>Uvedená suma by v roku 2011 bola pre Anži iba smiešnym „vreckovým“. Miliardár Sulejman Kerimov totiž do neho „pumpoval“ rozprávkové množstvo peňazí. Do Dagestanu vtedy prišiel napríklad útočník Samuel Eto’o, ktorý podpísal lukratívnu zmluvu.</p>
      <p>Od roku 2013 však magnát postupne znižoval svoje financovanie a klub postupne upadal. V minulej sezóne vypadol z najvyššej ruskej súťaže a vzápätí ho preradili do 3. ligy pre finančné problémy. Aktuálne je vo svojej súťaži na poslednom mieste so šiestimi bodmi, pričom vedenie ligy tímu po skončení sezóny odráta šesť bodov.</p>
      <p>Viac k témam: <a href="https://www.webnoviny.sk/tag/anzi-machackala/"><u>Anži Machačkala</u></a><br/>Zdroj: Webnoviny.sk – <a href="https://www.webnoviny.sk/kedysi-jeden-z-najbohatsich-klubov-za-ktory-hral-hviezdny-samuel-etoo-prisiel-o-svoj-autobus/"><u>Kedysi jeden z najbohatších klubov, za ktorý hral hviezdny Samuel Eto’o, prišiel o svoj autobus</u></a> © SITA Všetky práva vyhradené.</p>
    </article>
  </body>
</html>