<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/nuomones/nuomones/kalediniu-stebuklu-startas-1751949/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T18:01:00+00:00"/>
    <meta property="og:title" content="Kalėdinių stebuklų startas"/>
    <meta property="og:description" content="Reklama"/>
  </head>
  <body>
    <article>
      <h1>Kalėdinių stebuklų startas</h1>
      <address><time datetime="2019-11-23T18:01:00+00:00">23 Nov 2019, 18:01</time> by <a rel="author" href="https://www.ve.lt/autoriai/grazina-juodyte/" target="_blank">Gražina JUODYTĖ</a></address>
      <p>Reklama</p>
      <p> Ponia Emilija visai netrukus švęs savo 83-iąjį gimtadienį. Ir, o siaube, sulūžo sofa. "Jūsų laikraštyje suradau vienintelį skelbimą, kuriuo pranešama - restauruojami baldai. Skambinu - atsiliepia ponas Juozas. Jis tos sofos imtųsi, bet tik po Naujųjų.</p>
      <p>Sėdžiu nusiminusi. Nepraėjo ir penkios minutės - skambina. Ponas Juozas pranešė Artūro telefoną - gal šis iki gimtadienio tą sofą suremontuos... Skambinu tam Artūrui. Už valandos atvažiavo apžiūrėti, o kitą dieną jau atvyko su furgonėliu ir su bendradarbiu. Pasirodo, tos sofos taip paprastai neišneši. Reiks kelti per langą. Kaip gerai, kad su manimi buvo socialinė darbuotoja Laimutė. Aš beveik jau nebevaikštau, tai jie trise - Artūras, Aleksas ir Laimutė - tą sulūžusią sofą per langą bildino.</p>
      <p>O už kokios pusantros valandos suremontuota sofa buvo pastatyta į savo vietą. Klausiu, kiek skolinga? Artūras tik nusišypsojo ir pasakė, kad tos sofos remontas - dovana gimtadienio proga. Maloniai nustebau. Bet dar ne viskas. Kaimynė Laimutė, turinti auksines rankas, apžiūrėjusi mano kambarėlį, pasakė, kad jau remonto reikėtų. Nulėkė į parduotuvę, nupirko tapetų, klijų ir dažų.</p>
      <p>Sėdžiu visa laiminga ant suremontuotos sofos ir dažais dar tebekvepiančiame kambarėlyje. Ta pačia proga noriu padėkoti ir kaimynui, kuris iš laiškų dėžutės laikraščius parneša", - neslėpė savo džiaugsmo dėkinga geriems žmonėms p. Emilija. Ji dar pridūrė: "Kur nepasisuksi, vis išgirsi aimanas - blogai, blogai, blogai.</p>
      <p>O aš tvirtinu - gerai, gerai, gerai. Jeigu nesi bambeklis ir gyvenimą priimi kaip didžiausią dovaną", - padėkų seriją baigė netrukus 83-iąjį gimtadienį švęsianti p. Emilija. Be kita ko, jos pasiteiravau apie pensijos dydį. 260 eurų. Tai Artūrui, Aleksui ir dviem Laimutėms panūdau padėkoti ir aš.</p>
      <p>Šia p. Emilijos išpažintimi pradedame gerų darbelių ir džiaugsmelių seriją. Skambinkite, rašykite, kas Jus nudžiugino, nustebino artėjant Kalėdoms. Ir patvirtinsime, kad tai iš tiesų stebukliukų metas. O gal ir STEBUKLŲ. Kaip kas moka įvertinti ir džiaugtis.</p>
      <p>Reklama</p>
      <p>Na, o advento pradžia šiemet išpuola gruodžio 1-ąją, sekmadienį, nepamirškite nusiskinti vaismedžių ar vaiskrūmių šakelių. Jeigu stebukliukų taip ir nesulauksite, stebuklą susikursite patys - šakelės Kalėdoms sužydės.</p>
      <p>
        <b>Norėdami pasidalinti rūpesčiais ar džiaugsmais, darbo dienomis skambinkite 10 - 13 val. tel. (846) 49 34 35 arba rašykite laiškus el. pašto adresu <a href="mailto:grazina@ve.lt">grazina@ve.lt</a></b>
      </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/nuomones/nuomones/grazinos-skiltis-signalas-is-venecijos-ir-lasiniu-dieta-1750118/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/nuomones/nuomones/krieityvas-barberis-1748115/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/nuomones/nuomones/burimas-is-kavos-tirsciu-1739491/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/nuomones/nuomones/sis-tas-apie-senatves-stigmas-jaunystes-kulturoje-1737990/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/nuomones/nuomones/kaire-ar-desine-1736588/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/nuomones/nuomones/baltijos-tigras-narve-1735387/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/nuomones/nuomones/sekmes-formule-1733865/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/nuomones/nuomones/paskutines-laisves-dienos-1732652/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>