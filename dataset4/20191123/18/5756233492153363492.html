<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623021/%DA%A9%D8%A7%D8%B1-%DB%B3-%DA%A9%D9%84%DB%8C%D9%86%DB%8C%DA%A9-%D9%BE%D9%88%D8%B3%D8%AA%D9%85%D9%88-%D9%88-%D8%B2%DB%8C%D8%A8%D8%A7%DB%8C%DB%8C-%D8%AF%D8%B1-%D8%B4%DB%8C%D8%B1%D8%A7%D8%B2-%D8%A8%D9%87-%D8%AA%D8%B9%D8%B7%DB%8C%D9%84%DB%8C-%DA%A9%D8%B4%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T18:37:00+00:00"/>
    <meta property="og:title" content="کار ۳ کلینیک پوست،مو و زیبایی در شیراز به تعطیلی کشید"/>
    <meta property="og:description" content="معاون درمان دانشگاه علوم پزشکی شیراز، از تعطیلی سه کلینیک پوست، مو و زیبایی در شیراز به دلیل رعایت نکردن ضوابط آیین‌نامه وزارت بهداشت، خبر داد و اظهار داشت: این مراکز از سوی بازرسان اداره تعزیرات حکومتی بهداشتی و درمانی و با همکاری اداره نظارت بر درمان، اداره اماکن نیروی انتظامی و با دستور مقام قضایی تعطیل شدند."/>
  </head>
  <body>
    <article>
      <h1>کار ۳ کلینیک پوست،مو و زیبایی در شیراز به تعطیلی کشید</h1>
      <address>
        <time datetime="2019-11-23T18:37:00+00:00">23 Nov 2019, 18:37</time>
      </address>
      <p>
        <i>معاون درمان دانشگاه علوم پزشکی شیراز، از تعطیلی سه کلینیک پوست، مو و زیبایی در شیراز به دلیل رعایت نکردن ضوابط آیین‌نامه وزارت بهداشت، خبر داد و اظهار داشت: این مراکز از سوی بازرسان اداره تعزیرات حکومتی بهداشتی و درمانی و با همکاری اداره نظارت بر درمان، اداره اماکن نیروی انتظامی و با دستور مقام قضایی تعطیل شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی اکبری روز شنبه اعلام کرد: مراکز درمانی پوست و مو به دلیل ویژگی خدمات، مورد توجه مردم قرار گرفته‌اند ، راه اندازی کلینیک پوست، مو و زیبایی، تابع قوانین و آیین نامه‌های پیچیده‌تری است که این آیین نامه‌ها در ابتدای امر به متقاضیان اعلام می شود تا ضمن آشنایی، به پایبندی و اجرای آن متعهد شوند، همچنین طبق ضوابط وزارت بهداشت، ارایه برخی از خدمات پوستی حتی از سوی پزشکان عمومی هم مجاز نیست، اما گروهی از شهروندان بدون کسب آگاهی به دریافت این خدمات از سوی افراد تجربی و غیر پزشک رضایت می دهند که عوارض جبران ناپذیری را به همراه دارد.</p>
      <p>معاون درمان دانشگاه علوم پزشکی شیراز ادامه داد: در راستای نظارت بر عملکرد ارائه خدمات درمانی به ویژه مراکز پوست، مو و زیبایی و با توجه به جاذبه گردشگری و رواج توریست درمانی در شیراز، با جدیت بر ارائه خدمات درمانی در محدوده تحت پوشش نظارت می شود و هیچگونه کوتاهی در برخورد با کسانی که منافع اقتصادی خود را بر سلامت مردم ترجیح می دهند، وجود ندارد.</p>
      <p>اکبری نظارت مستمر بر مراکز درمانی را از وظایف ذاتی دانشگاه علوم پزشکی برشمرد و گفت: درمانگاه‌ها و مراکز درمانی و بهداشتی باید مجوزهای خود را در معرض دید قرار دهند، مراجعه کنندگان به این مهم دقت کنند و برای پیشگیری از بروز مشکلات، بهتر است در انتخاب مرکز درمانی و فرد ارایه کننده خدمت، تحقیق کاملی را داشته باشند.</p>
      <p>وی تاکید کرد: لازم است مردم تنها از مراکز دارای مجوز خدمات موردنیاز خود را دریافت کنند و از مراجعه به مراکز بدون نام و نشان و یا خدمات در منزل خودداری کنند، همچنین در صورت مشاهده هرگونه تخلف، مراتب را با مراجعه حضوری به معاونت درمان دانشگاه علوم پزشکی شیراز و یا مرکز شبانه روزی پایش مراقبت های درمانی با شماره تلفن ۱۸۱۹ گزارش دهند.</p>
    </article>
  </body>
</html>