<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/proruske-sily-zautocili-na-pozicie-u/431889-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T18:02:00+00:00"/>
    <meta property="og:title" content="Proruské sily zaútočili na pozície ukrajinskej armády 14-krát"/>
    <meta property="og:description" content="Zranenia utrpel jeden ukrajinský vojak, ďalší zahynul pri dopravnej nehode, informovalo v sobotu tlačové oddelenie vládnej Operácie spoločných síl (OOS)."/>
  </head>
  <body>
    <article>
      <h1>Proruské sily zaútočili na pozície ukrajinskej armády 14-krát</h1>
      <h2>Zranenia utrpel jeden ukrajinský vojak, ďalší zahynul pri dopravnej nehode, informovalo v sobotu tlačové oddelenie vládnej Operácie spoločných síl (OOS).</h2>
      <address><time datetime="2019-11-23T18:02:00+00:00">23 Nov 2019, 18:02</time> by <a rel="author">TASR</a></address>
      <p>Kyjev 23. novembra (TASR) - Proruské sily zaútočili v piatok štrnásťkrát na pozície ukrajinskej armády v Donbase. Zranenia utrpel jeden ukrajinský vojak, ďalší zahynul pri dopravnej nehode, informovalo v sobotu tlačové oddelenie vládnej Operácie spoločných síl (OOS).</p>
      <p><i>"Ozbrojené sily Ruskej federácie a jej žoldnieri 22. novembra porušili prímerie 14-krát. Jeden ukrajinský vojak utrpel zranenia pri nepriateľskom ostreľovaní. Ďalší vojak zahynul pri dopravnej nehode," </i>citovala z vyhlásenia OOS agentúra UNIAN.</p>
      <p>Podľa OOS nepriateľ ostreľoval pozície vládnych jednotiek 82-milimetrovými a 120-milimetrovými mínometmi, rôznymi granátometmi, ťažkými guľometmi a pechotnými zbraňami.</p>
      <p>V Paríži sa 9. decembra uskutoční schôdzka normandskej štvorky. Zídu sa na nej hlavy štátov a vlád Francúzska, Nemecka, Ruska a Ukrajiny - Emmanuel Macron, Angela Merkelová, Vladimir Putin a Volodymyr Zelenskyj. Pôjde o prvú schôdzku tohto zoskupenia po trojročnej prestávke. Jej cieľom bude obnoviť proces, ktorý by mal vyústiť do trvalého mieru na východe Ukrajiny, kde proti sebe od roku 2014 bojujú proruskí separatisti a vládne sily. Konflikt si vyžiadal už viac ako 13.000 životov.</p>
      <p>Zároveň pôjde o prvé osobné stretnutie Putina so Zelenským, ktorý sa po tohtoročnom volebnom víťazstve zaviazal ukončiť ozbrojený konflikt.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/putin-na-zjazde-vladnucej-strany-zdora/431872-clanok.html"/>
        <a href="https://www.teraz.sk/zahranicie/lavrov-americka-vojenska-pritomnost/431853-clanok.html"/>
        <a href="https://www.teraz.sk/sport/sef-ruskeho-zvazu-slachtin-odstup/431849-clanok.html"/>
      </related>
    </article>
  </body>
</html>