<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779075/%D9%85%D8%B1%D8%AF%D9%85-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D9%85%D8%B1%D8%A7%D9%82%D8%A8-%DA%AF%D8%B2%D8%B4-%D8%B9%D9%86%DA%A9%D8%A8%D9%88%D8%AA-%D8%A8%DB%8C%D9%88%D9%87-%D8%B3%DB%8C%D8%A7%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T18:23:39+00:00"/>
    <meta property="og:title" content="معاون دانشگاه علوم پزشکی زاهدان: مردم سیستان و بلوچستان مراقب گزش عنکبوت «بیوه سیاه» باشند"/>
    <meta property="og:description" content="زاهدان- معاون بهداشتی دانشگاه علوم پزشکی زاهدان گفت: مردم سیستان و بلوچستان مراقب بند پایان زهرآگین نظیر عنکبوت بیوه سیاه باشند."/>
  </head>
  <body>
    <article>
      <h1>معاون دانشگاه علوم پزشکی زاهدان: مردم سیستان و بلوچستان مراقب گزش عنکبوت «بیوه سیاه» باشند</h1>
      <address>
        <time datetime="2019-11-23T18:23:39+00:00">23 Nov 2019, 18:23</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی دانشگاه علوم پزشکی زاهدان، سید مهدی طباطبایی اظهار داشت: سیستان و بلوچستان به همراه برخی دیگر از استان های کشور خاستگاه بندپایان زهری از جمله گونه هایی از عنکبوت بیوه سیاه به شمار می رود و این نوع عنکبوت را می توان با رنگ سیاه و براق و نیز نوار قرمز برپشت شکم از سایر عنکبوت ها متمایز کرد.</p>
      <p>وی افزود: اگرچه سمیت زهر این عنکبوت ها بالاست اما به دلیل میزان اندک سم تزریقی، کشندگی مصدومان بالا نیست.</p>
      <p>معاون بهداشتی دانشگاه علوم پزشکی زاهدان با بیان اینکه سم عنکبوت بیوه سیاه سم عصبی (Neurotoxin) است، گفت: محل گزش این عنکبوت بسیار دردناک بوده و سیستم عصبی فرد را گرفتار می کند.</p>
      <p>وی با تاکید بر کنترل برخی وسایل و ظروف که از محیط بیرون و یا داخل حیاط به فضای داخلی خانه ها وارد می شود، تصریح کرد: بهتر است زیر کپسول های گاز، داخل جعبه های میوه، کارتن ها و موارد مشابه قبل از ورود به خانه از نظر وجود عنکبوت یا سایر بندپایان زهری مورد بررسی قرار گیرد.</p>
      <p>طباطبایی از مردم خواست در صورت گزش توسط بندپایان سریعا به اورژانس بیمارستان مراجعه کنند و در صورت مشاهده این گونه از عنکبوت ها مراتب را به شماره تلفن ۳۳۲۲۹۰۹۷ مرکز بهداشت زاهدان و یا مرکز بهداشت محل سکونت خود اعلام کنند.</p>
    </article>
  </body>
</html>