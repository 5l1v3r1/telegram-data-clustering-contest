<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Mesto-pro-byznys-Vyskov-je-dlouhodobym-suverenem-604423"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T18:30:00+00:00"/>
    <meta property="og:title" content="Město pro byznys: Vyškov je dlouhodobým suverénem"/>
    <meta property="og:description" content="V desetiletém srovnání podmínek pro podnikatele skončil Vyškov na nejvyšším stupínku. Z měst a obcí s rozšířenou působností v Jihomoravském kraji, které jsou zahrnuté do rozsáhlého srovnávacího výzkumu Město pro byznys desetiletí, dopadl nejlépe."/>
  </head>
  <body>
    <article>
      <h1>Město pro byznys: Vyškov je dlouhodobým suverénem</h1>
      <address>
        <time datetime="2019-11-23T18:30:00+00:00">23 Nov 2019, 18:30</time>
      </address>
      <p>
        <b>V desetiletém srovnání podmínek pro podnikatele skončil Vyškov na nejvyšším stupínku. Z měst a obcí s rozšířenou působností v Jihomoravském kraji, které jsou zahrnuté do rozsáhlého srovnávacího výzkumu Město pro byznys desetiletí, dopadl nejlépe.</b>
      </p>
      <p>Nejvyšší příčka se dala tak trochu očekávat: Vyškov je dlouhodobě jedním z nejlepších měst s podmínkami pro podnikání na jižní Moravě. Vždyť za poslední dekádu skončil jednou třetí (2016), hned čtyřikrát na druhém místě (2010, 2013, 2015, 2018) a v letech 2012 a 2014 výzkum ovládl. „V celorepublikovém srovnání se pak městu zadařilo v roce 2010 šestým místem a také v roce 2014, kdy se umístilo na deváté pozici,“ připomněl vyškovský starosta Karel Jurka.</p>
      <p>Vyškov může těžit především z velmi kvalitního podnikatelského prostředí, které ve výzkumu reprezentuje celkem čtrnáct kritérií zahrnujících například počet firem, vzdálenost k dálniční síti, míru nezaměstnanosti nebo průměrný měsíční plat. Vyškov je v této části výzkumu dlouhodobě v rámci celé České republiky dokonce jedenáctý. Za své úspěchy město vděčí také nízké kriminalitě nebo úrovni zdravotní péče.</p>
      <p>Ocenění potvrzující, že je Vyškov v kraji z podnikatelského hlediska dlouhodobým lídrem, převzal v brněnském Urban centru v úterý 19. listopadu tajemník Městského úřadu Vyškov Ivo Klenk. „Za úspěchem stojí určitě souhra několika faktorů. Mimo rámec přímé možnosti ovlivnění je například dopravní dostupnost nebo nízká nezaměstnanost, i když na té se město podílí dlouhodobou politikou ve vztahu k rozvoji průmyslových zón, k podpoře podnikatelů obecně. Za městský úřad se snažíme být samozřejmě úřadem vstřícným a otevřeným,“ zmínil tajemník Klenk.</p>
      <p>Do srovnávacího výzkumu se jednotlivá města nepřihlašují, ale jsou do vyhodnocení zařazena automaticky. „Výzkum má dobrou vypovídající hodnotu, neboť na danou problematiku pohlíží z mnoha stran. Analýzy, které z výzkumu plynou, nás pokaždé zajímají. Rádi z nich čerpáme a snažíme se výsledky využít při plánování aktivit města ve vztahu k podnikatelské sféře. Je naší snahou maximálně zpřístupnit město novým podnikatelským záměrům a otevřeně komunikovat nad případnými problémy. Součinnost z obou stran je velmi důležitá. Mnoho věcí pochopitelně ovlivnit nemůžeme. Často se jedná o drobnosti, které však mají ve výsledku velmi pozitivní efekt,“ konstatoval starosta Jurka.</p>
      <p>Analytici dělí své hodnocení do dvou hlavních kategorií: podnikatelské prostředí a přístup veřejné správy. V rámci Jihomoravského kraje bylo hodnoceno 21 měst. Za posledních deset let se podnikatelům za podpory místní samosprávy velmi dobře vede také ve Slavkově u Brna, který skončil druhý, a v třetím Hodoníně.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Vyskov-Straznici-jezdi-sluzebnim-autem-v-hybridni-variante-603518"/>
        <a href="https://www.parlamentnilisty.cz/politika/obce-volicum/Vyskov-Bohate-nazdobena-vez-i-rozsireni-betlemu-nabidne-letosni-advent-603346"/>
        <a href="https://www.parlamentnilisty.cz/politika/obce-volicum/Vyskov-Kriz-na-rozcesti-v-Opatovicich-ziskava-novy-kabat-601055"/>
        <a href="https://www.parlamentnilisty.cz/politika/obce-volicum/Vyskov-Opatovicti-se-ke-svym-domum-dostanou-bezpecneji-599886"/>
      </related>
    </article>
  </body>
</html>