<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012794/%D9%85%D8%AD%D9%85%D9%88%D8%AF-%D8%B9%D8%A8%D8%A7%D8%B3-%D8%B8%D9%84%D9%85-%D8%A2%D9%85%D8%B1%DB%8C%DA%A9%D8%A7-%D8%AF%D9%88%D8%A7%D9%85%DB%8C-%D9%86%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T18:08:32+00:00"/>
    <meta property="og:title" content="محمود عباس: ظلم آمریکا دوامی نخواهد داشت"/>
    <meta property="og:description" content="رئیس تشکیلات خودگردان فلسطین با سرزنش کردن دولت آمریکا به دلیل اتخاذ تصمیم‌های مخالف قطعنامه‌های بین المللی درباره فلسطینی‌ها تاکید کرد، ظلم و بی عدالتی آمریکا دوامی نخواهد داشت."/>
  </head>
  <body>
    <article>
      <h1>محمود عباس: ظلم آمریکا دوامی نخواهد داشت</h1>
      <address>
        <time datetime="2019-11-23T18:08:32+00:00">23 Nov 2019, 18:08</time>
      </address>
      <p>
        <i>رئیس تشکیلات خودگردان فلسطین با سرزنش کردن دولت آمریکا به دلیل اتخاذ تصمیم‌های مخالف قطعنامه‌های بین المللی درباره فلسطینی‌ها تاکید کرد، ظلم و بی عدالتی آمریکا دوامی نخواهد داشت.</i>
      </p>
      <p>به گزارش مشرق، «<b>محمود عباس</b>»  رئیس تشکیلات خودگردان فلسطین روز شنبه بر پایبندی فلسطین به قطعنامه‌های بین المللی تأکید کرد و گفت که ظلم واشنگتن دوامی نخواهد داشت.</p>
      <blockquote>بیشتر بخوانید:<br/><a href="https://www.mashreghnews.ir/news/1011355/%D9%88%D8%A7%DA%A9%D9%86%D8%B4-%D8%B1%D8%A7%D9%85-%D8%A7%D9%84%D9%84%D9%87-%D8%A8%D9%87-%D8%B3%DB%8C%D8%A7%D8%B3%D8%AA-%D8%AC%D8%AF%DB%8C%D8%AF-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%A8%D8%A7%D8%B1%D9%87-%D8%B4%D9%87%D8%B1%DA%A9-%D8%B3%D8%A7%D8%B2%DB%8C-%D9%87%D8%A7">واکنش «رام‌الله» به سیاست جدید آمریکا درباره شهرک‌سازی‌ها</a></blockquote>
      <p>عباس گفت: «ما در راستای تلاش برای حل و فصل مناقشه با اسرائیل آماده‌ پیاده کردن فوری قطعنامه شورای امنیت هستیم ، زیرا ما از مشروعیت بین المللی پیروی می‌کنیم.»</p>
      <p>به نوشته وبگاه خبری روسیا الیوم، رئیس تشکیلات خودگردان فلسطین در دیدار روز شنبه با یک هیأت از جامعه دروزی‌های ساکن سرزمین‌های اشغالی فلسطین گفت که  او از جهان می‌خواهد تا هر قطعنامه‌ای را که توسط  شورای امنیت یا مجمع عمومی سازمان ملل صادر شده است، اجرا کند.</p>
      <p>رئیس تشکیلات خودگردان فلسطین تاکید کرد: «امضای طوماری توسط ۱۳۵ عضو کنگره آمریکا نشانه بارزی از مخالفت آنها با اظهارات "مایک پامپئو" وزیر خارجه آمریکا در مورد شهرک سازی‌هاست که آن را مغایر با قوانین بین المللی خواندند و این امر ثابت می‌کند که ما به حق هستیم و تصمیم دولت آمریکا را مثل تصمیم‌های  قبلی آن رد می‌کنیم.»</p>
      <p>عباس با تأکید بر اینکه ظلم و بی‌عدالتی ایالات متحده دوام نخواهد آورد، تصریح کرد: «بیت‌المقدس پایتخت ابدی فلسطین است که در سال ۱۹۶۷ اشغال شد و همه توافق‌های قبلی با طرف اسرائیلی تأیید می‌کند که قدس سرزمین اشغالی است.»</p>
      <p>۱۰۷ عضو مجلس نمایندگان آمریکا جمعه‌شب با امضای طوماری از وزیر امورخارجه این کشور خواسته‌اند سخنانش را درباره مشروعیت‌بخشی به شهرک‌سازی‌های اسرائیلی در کرانه باختری رود اردن و قدس اشغالی پس بگیرد.</p>
      <p>نمایندگان دموکرات مجلس نمایندگان آمریکا در این طومار اعلام کردند: «این تصمیم حاوی این پیام است که دولت ایالات متحده به حقوق بشر و حقوق بین‌الملل هیچ احترامی قائل نیست.»</p>
      <p>در این طومار آمده است: «اقدام دولت دونالد ترامپ رئیس جمهور آمریکا در انتقال سفارت این کشور از تل‌آویو به قدس هم به اعتبار این کشور به عنوان یک میانجی‌گر صادق و بی‌طرف میان اسرائیل و فلسطین لطمه می‌زند.»</p>
      <p>«مایک پامپئو» وزیر خارجه آمریکا  هفته گذشته در حمایت از شهرک‌سازی رژیم صهیونیستی در کرانه باختری گفت که واشنگتن سیاستش در قبال شهرک‌سازی‌های رژیم صهیونیستی در کرانه باختری را تغییر داده و اعلام می‌دارد که این شهرک‌سازی‌ها «به خودی خود» نقض قوانین بین‌المللی به شمار نمی‌روند.</p>
      <p>شهرک‌های صهیونیست‌نشین  به شهرک‌هایی گفته می‌شود که پس از جنگ شش روزه اعراب و رژیم صهیونیستی توسط صهیونیست‌ها در شبه‌جزیره سینا، بخش شرقی قدس، نوار غزه، کرانه باختری رود اردن و بلندی‌های جولان ساخته شده‌است و یکی از چالش‌های اصلی در مناقشه میان فلسطینی‌ها و رژیم صهیونیستی است.</p>
      <p>مطابق با آمار فلسطینی‌ها، حدود ۶۵۰ هزار شهرک‌نشین در کرانه باختری رود اردن و قدس اشغالی سکونت دارند. بر اساس کنوانسیون چهارم ژنو دولت اشغالگر نمی‌تواند بخشی از اتباع غیر نظامی خود را به سرزمین اشغال شده منتقل کند، اما رژیم صهیونیستی خود را به رعایت مقررات آن ملزم نمی‌داند. همچنین، سازمان ملل متحد، شهرک‌های صهیونیست نشین در کرانه باختری رود اردن  و قدس را به رسمیت نمی‌شناسد.</p>
      <p>منبع: فارس</p>
    </article>
  </body>
</html>