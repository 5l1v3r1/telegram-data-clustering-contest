<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/gelukkig-geen-gevaarlijke-stoffen-aangetroffen-in-poederbrief-belastingdienst/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-23T18:00:14+00:00"/>
    <meta property="og:title" content="Gelukkig! Geen gevaarlijke stoffen aangetroffen in poederbrief Belastingdienst"/>
    <meta property="og:description" content="Het was even schrikken op de postafdeling van de Belastingdienst. Daar ontvingen ze gisteren een brief vol met poeder van een onbekende samenstelling! Het voorval deed direct denken aan terroristische aanslagen waarbij antrax werd verstopt in brieven. Het RIVM nam het zekere voor het onzekere en heeft de stofjes ondertussen onderzocht en laat weten dat het om ‘loos alarm’ gaat, via NOS. Gelukkig geen terreuraanslag met antrax bij de Belastingdienst in Heerlen, maar wel een nare situatie waarvoor het RIVM onderzoek moest verrichten om te achterhalen wat er nu precies in de brief zat. Vrijdag werd in Heerlen de poederbrief ontdekt en de ordediensten rukten vervolgens massaal uit. Het pand van de Belastingdienst werd zelfs enige tijd ontruimd om het zekere voor het onzekere te nemen. Het RIVM heeft de poeder in de brief op drie manieren getest, namelijk biologisch, radiologisch en chemisch. Dit houdt in dat diverse wetenschappelijke methoden zijn gebruikt om met enige betrouwbaarheid de onbekende substantie te kunnen…"/>
  </head>
  <body>
    <article>
      <h1>Gelukkig! Geen gevaarlijke stoffen aangetroffen in poederbrief Belastingdienst</h1>
      <address><time datetime="2019-11-23T18:00:14+00:00">23 Nov 2019, 18:00</time> by <a rel="author">Teunis Dokter</a></address>
      <p>
        <b>Het was even schrikken op de postafdeling van de Belastingdienst. Daar ontvingen ze gisteren een brief vol met poeder van een onbekende samenstelling! Het voorval deed direct denken aan terroristische aanslagen waarbij antrax werd verstopt in brieven. Het RIVM nam het zekere voor het onzekere en heeft de stofjes ondertussen onderzocht en laat weten dat het om ‘loos alarm’ gaat, via <a href="https://nos.nl/artikel/2311675-geen-schadelijke-stoffen-in-poederbrief-belastingdienst-heerlen.html">NOS</a>.</b>
      </p>
      <p>Gelukkig geen terreuraanslag met antrax bij de Belastingdienst in Heerlen, maar wel een nare situatie waarvoor het RIVM onderzoek moest verrichten om te achterhalen wat er nu precies in de brief zat.</p>
      <p>Vrijdag werd in Heerlen de poederbrief ontdekt en de ordediensten rukten vervolgens massaal uit. Het pand van de Belastingdienst werd zelfs enige tijd ontruimd om het zekere voor het onzekere te nemen.</p>
      <p>Het RIVM heeft de poeder in de brief op drie manieren getest, namelijk biologisch, radiologisch en chemisch. Dit houdt in dat diverse wetenschappelijke methoden zijn gebruikt om met enige betrouwbaarheid de onbekende substantie te kunnen vaststellen. Ja, dat kunnen ze wel bij het RIVM met hun brede scala aan experts en instrumenten. Ondanks de felle kritieken aangaande de stikstofmetingen van het RIVM heeft de organisatie zeker wel expertise.</p>
      <p>Wel is het verwonderlijk hoe ze het op de postafdeling van de Belastingdienst voor elkaar kregen dat zes medewerkers ‘in contact’ kwamen met de brief. Blijkbaar was de <i>shock</i> zo groot dat iedereen op kantoor een kijkje kwam nemen. Ramptoerisme is en blijft echter een gevaarlijke hobby. Voor hetzelfde geld bevatte de brief wel antrax of een ander wapen. Gelukkig dit keer niet. Loos alarm dus!</p>
    </article>
  </body>
</html>