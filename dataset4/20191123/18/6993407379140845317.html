<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-dnipro-aktyvist-napad/30288445.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T18:59:45+00:00"/>
    <meta property="og:title" content="Активісти з Дніпра, на яких скоїли напад, повідомили, з чим пов’язують інцидент"/>
    <meta property="og:description" content="Активісти з Дніпра, на яких скоїли напад невідомі у балаклавах, повідомили Радіо Свобода, з чим вони пов’язують цей інцидент. Як сказав голова об’єднання «Спільнота активної молоді САМ» Владислав Ме"/>
  </head>
  <body>
    <article>
      <h1>Активісти з Дніпра, на яких скоїли напад, повідомили, з чим пов’язують інцидент</h1>
      <address>
        <time datetime="2019-11-23T18:59:45+00:00">23 Nov 2019, 18:59</time>
      </address>
      <p>Активісти з Дніпра, на яких скоїли напад невідомі у балаклавах, повідомили Радіо Свобода, з чим вони пов’язують цей інцидент.</p>
      <p>Як сказав голова об’єднання «Спільнота активної молоді САМ» Владислав Мельничук, активісти вважають, що напад увечері 22 листопада пов’язаний із їхньою громадською діяльністю, але не знають напевно, з яким саме її аспектом.</p>
      <p>За його словами, того дня близько 10-ї вечора до публічного простору «Січеславської Просвіти» в центрі міста, де перебувало кілька людей, зокрема він сам і Вірослав Цюп’як, увірвалися п’ятеро молодиків у масках. Вони розмовляли російською і вимагали від Владислава Мельничука «вийти» з ними.</p>
      <p>«Напередодні ми проводили захід «Майдан: усна історія». А того вечора сиділи, проговорювали нюанси щодо цього заходу. Раптом увірвались ці люди в масках. Сказати, хто це, не можу, але мені здається, що я їх десь бачив. Вони почали мене бити, а Вірослав почав мене прикривати, намагався їх заспокоїти. Вони нас побили і втекли. Є свідки цього. Нас було четверо, і ще одна людина бачила їх, коли виходила з будівлі. У приміщенні було багато обладнання, лежали гаманці, телефони – нічого цього їх не цікавило. Ми пов’язуємо інцидент із нашою громадською роботою, громадською позицією. Але з якою саме, ми не знаємо – просвітницькою, антикорупційною чи з тим, що представники нашої команди є представниками руху «Відсіч» чи «Руху опору капітуляції». Мене били, поки я не впав і мені не стало зле. Били системно в обличчя», – розповів Мельничук.</p>
      <p>Обоє активістів подали заяви до поліції. Як сказав Мельничук, обидва вже зафіксували тілесні ушкодження в лікарні: у нього це гематоми на обличчі й ушкоджена щелепа, у Цюп’яка – гематоми на обличчі й голові.</p>
      <p>Раніше 23 листопада поліція Дніпропетровської області повідомляла, що <a href="https://www.radiosvoboda.org/a/news-politsia-napad-na-aktyvista/30288095.html">відкрила кримінальне провадження</a> за фактом нападу на 23-річного активіста в Дніпрі, що стався 22 листопада о 22-й годині, і здійснює слідчо-розшукові заходи для встановлення і затримання зловмисників. За попереднім діагнозом лікарів, чоловік зазнав легких тілесних ушкоджень, мовиться в повідомленні, в якому згадано лише про одного потерпілого.</p>
    </article>
  </body>
</html>