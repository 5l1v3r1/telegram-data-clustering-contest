<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426407/exapathsan-allodapo-kai-toy-phran-epitages-axias-184-000-eyrw"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T18:00:03+00:00"/>
    <meta property="og:title" content="Εξαπάτησαν αλλοδαπό και του πήραν επιταγές αξίας 184.000 ευρώ"/>
    <meta property="og:description" content="Έπεισαν αλλοδαπό Αλβανικής καταγωγής να συνεργαστεί μαζί τους προκειμένου να του αποσπάσουν πέντε επιταγές συνολικής αξίας 184.000 ευρώ!"/>
  </head>
  <body>
    <article>
      <h1>Εξαπάτησαν αλλοδαπό και του πήραν επιταγές αξίας 184.000 ευρώ</h1>
      <address>
        <time datetime="2019-11-23T18:00:03+00:00">23 Nov 2019, 18:00</time>
      </address>
      <p>
        <b>Έπεισαν αλλοδαπό Αλβανικής καταγωγής να συνεργαστεί μαζί τους προκειμένου να του αποσπάσουν πέντε επιταγές συνολικής αξίας 184.000 ευρώ!</b>
      </p>
      <p>Πρόκειται για έναν 45χρονο Αλβανό και δύο αδέλφια έλληνες ηλικίας 42 και 51 ετών αντίστοιχα οι οποίοι κατηγορούνται για απάτη κατά συναυτουργία από την οποία το σκοπούμενο περιουσιακό όφελος και η προξενηθείσα ζημία υπερβαίνει συνολικά το ποσό των 120.000 ευρώ.<br/>Οι τρεις άνδρες παραπέμφθηκαν σε δίκη με βούλευμα του Συμβουλίου Πλημμελειοδικών Ρόδου και η υπόθεση τους έχει προσδιοριστεί στις 5 Δεκεμβρίου, στο Τριμελές Εφετείο επί Κακουργημάτων Δωδεκανήσου.</p>
      <p>Σύμφωνα με όσα αναφέρονται στο παραπεμπτικό βούλευμα, ο 45χρονος Αλβανός κατηγορούμενος διατηρούσε τουριστικό κατάστημα στη Ρόδο και προμηθεύονταν εμπόρευμα από τα δύο αδέλφια που έχουν επιχείρηση στην Αθήνα. Από αυτή τους τη συνεργασία ο αλλοδαπός όφειλε ορισμένα χρήματα στους δύο αδελφούς, οι οποίοι του ζήτησαν προκειμένου να εξοφλήσει το χρέος του, να πείσει τον συμπατριώτη του να τους δώσει τις πέντε επιταγές που είχε, συνολικής αξίας 184.000 ευρώ.</p>
      <p>Όπως αναφέρει το βούλευμα του δικαστικού συμβουλίου, πράγματι τον Γενάρη του 2011, ο 45χρονος προσέγγισε τον συμπατριώτη του και του πρότεινε την ίδρυση μίας εμπορικής εταιρείας τουριστικών ειδών μεταξύ τους, με προμηθευτές τον 42χρονο και τον 51χρονο, καθώς αυτή θα ήταν μία κερδοφόρα επιχειρηματική κίνηση.</p>
      <p>Προκειμένου μάλιστα να τον πείσει για να γίνει αυτή η συνεργασία, ο 45χρονος αλλοδαπός αφού συνεννοήθηκε προηγουμένως, κάλεσε τα δύο αδέλφια να έρθουν στο νησί μας, κάτι που έγινε τον Φεβρουάριο του 2012. Τότε ο αλλοδαπός βρέθηκε σε μία έκθεση δειγματισμού όπου τα δύο αδέλφια του μίλησαν για την επιχείρηση τους και του έδειξαν και διαφημιστικά φυλλάδια!</p>
      <p>Σύμφωνα με αυτά, η επιχείρηση τους στεγάζονταν σε υπερπολυτελές τριώροφο κτήριο σε κεντρική περιοχή των Αθηνών, δημιουργώντας την εντύπωση ότι πρόκειται για μία φερέγγυα, ισχυρή και σημαντική εταιρεία. Αυτό όμως- βάσει του κατηγορητηρίου- δεν ίσχυε, αντίθετα μετά από λίγο καιρό η επιχείρηση των δύο αδελφών μεταφέρθηκε σε μία απόμερη αποθήκη που ουδεμία σχέση είχε με τη χλιδή που παρουσίασαν στον Αλβανό.</p>
      <p>Τα δύο αδέλφια κατηγορούνται επίσης ότι δήλωσαν στον αλλοδαπό πως η συνεργασία με τον 45χρονο συμπατριώτη του ήταν άψογη, ανθηρή και φερέγγυα και υπήρχε δυνατότητα επέκτασης αυτής της συνεργασίας και στο μέλλον.</p>
      <p>Όπως είχαν συμφωνήσει, ο Αλβανός θα οπισθογραφούσε τις πέντε μεταχρονολογημένες επιταγές στον 45χρονο συμπατριώτη του και αυτός στη συνέχεια θα τις οπισθογραφούσε στην εταιρεία των δύο αδελφών.</p>
      <p>Ο 42χρονος και ο 51χρονος ακολούθως, ως νόμιμοι κομιστές των επιταγών αυτών, θα τις έβαζαν ενέχυρο σε τράπεζα με την οποία συνεργάζοντο, προκειμένου να αντλήσουν κεφάλαια τα οποία και θα μοιράζονταν με τον 45χρονο Αλβανό.</p>
      <p>Από την προεξόφληση δε των επιταγών, τα δύο αδέλφια θα έδιναν 55.000 σε ρευστό, 55.000 σε εμπόρευμα και τα υπόλοιπα χρήματα θα τα κρατούσαν ως εγγύηση για τη μεταξύ τους συνεργασία.</p>
      <p>Όλα αυτά τα είχαν συμφωνήσει, όμως στη πραγματικότητα οι κατηγορούμενοι ουδέποτε χρησιμοποίησαν τις επιταγές με τον τρόπο αυτό παρά μόνο για να εξυπηρετήσουν τις δικές τους οικονομικές εκκρεμότητες. Έτσι παρέδωσαν τον Μάρτιο του 2012 τις τέσσερις από τις πέντε επιταγές (αυτή που δεν έδωσαν ήταν αξίας 3.500 ευρώ) στην τράπεζα σε ενέχυρο για αλληλόχρεο λογαριασμό που τηρούσαν εκεί. Φυσικά οι επιταγές τελικά σφαγίστηκαν ελλείψει αντικρίσματος, ωστόσο κατηγορούνται ότι με δόλιο τρόπο κατάφεραν να τις αποσπάσουν από τον αλλοδαπό.</p>
      <p>Η συνέχεια θα δοθεί στο δικαστήριο.</p>
    </article>
  </body>
</html>