<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_prykarpatti_z_postrilamy_zatrymaly_zil_yakyy_perevozyv_pozashlyahovyk_331519.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T18:16:00+00:00"/>
    <meta property="og:title" content="На Прикарпатті з пострілами затримали &quot;ЗІЛ&quot;, який перевозив позашляховик"/>
    <meta property="og:description" content="На Прикарпатті прикордонники з пострілами затримали вантажівку на якій перевозили позашляховик. Про це повідомили у прес-службі ДПСУ."/>
  </head>
  <body>
    <article>
      <h1>На Прикарпатті з пострілами затримали "ЗІЛ", який перевозив позашляховик</h1>
      <h2>На Прикарпатті прикордонники з пострілами затримали вантажівку на якій перевозили позашляховик. Про це повідомили у прес-службі ДПСУ.</h2>
      <address>
        <time datetime="2019-11-23T18:16:00+00:00">23 Nov 2019, 18:16</time>
      </address>
      <slideshow>
        <figure>
          <img src="https://galinfo.com.ua/media/gallery/full/v/a/vantazivkazpozashliakhovykom.jpeg"/>
          <figcaption>Фото: ДПСУ</figcaption>
        </figure>
        <figure>
          <img src="https://galinfo.com.ua/media/gallery/full/v/a/vantazivkazpozashliakhovykom1.jpeg"/>
          <figcaption>Фото: ДПСУ</figcaption>
        </figure>
        <figure>
          <img src="https://galinfo.com.ua/media/gallery/full/v/a/vantazivkazpozashliakhovykom2.jpeg"/>
          <figcaption>Фото: ДПСУ</figcaption>
        </figure>
      </slideshow>
      <p>За попередньою інформацією, джип незаконно перетнув українсько-румунський кордон.</p>
      <p>Сьогодні у Верховинському районі Івано-Франківської області, в межах контрольованого прикордонного району, охоронці кордону Чернівецького загону затримали вантажний автомобіль ʺЗІЛ-131ʺ. Останній перевозив на собі позашляховик ʺNissan Patrolʺ іноземної реєстрації. Перш ніж зупинити транспортний засіб, прикордонникам довелося здійснити кілька попереджувальних пострілів. Адже на законні вимоги зупинитися водій не реагував. Надалі вантажівка української реєстрації зупинилася. В кабіні знаходилося троє осіб. Жодних документів, які б посвідчували їхні особи у чоловіків не було. Документів на обидва автомобілі у них також не виявилося. Згодом від групи реагування, яка висунулась в сторону кордону для його перевірки, надійшла інформація про виявлення слідів автомобіля підвищеної прохідності, що вели з Румунії в Україну.</p>
      <p>Наразі громадяни та автомобілі затримані, тривають заходи із встановлення усіх обставин справи.</p>
      <p>Варто зазначити, що вантажівку вдалося затримати за попередньою інформацією, яка надійшла дільничному інспектору прикордонної служби відділу ʺШибениʺ від місцевого жителя.</p>
      <p>Нагадаємо, як писало Гал-інфо, у аеропорту "Бориспіль" затримали двох іноземців з <a href="https://galinfo.com.ua/news/u_aeroportu_boryspil_zatrymaly_dvoh_inozemtsiv_z_pidroblenymy_pasportamy_331497.html">підробленими паспортами</a>.</p>
    </article>
  </body>
</html>