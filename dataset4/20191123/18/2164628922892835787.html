<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42963_Na-Lvivshchini-cholovik-vikrav-buket-troyand-i-hroshi"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-23T18:13:00+00:00"/>
    <meta property="og:title" content="На Львівщині чоловік викрав букет троянд і гроші"/>
    <meta property="og:description" content="Завдяки фаховій та злагодженій роботі оперативників, слідчих та працівників інших служб зловмисника викрито та затримано. У Стрийський"/>
  </head>
  <body>
    <article>
      <h1>На Львівщині чоловік викрав букет троянд і гроші</h1>
      <address>
        <time datetime="2019-11-23T18:13:00+00:00">23 Nov 2019, 18:13</time>
      </address>
      <p>
        <b>Завдяки фаховій та злагодженій роботі оперативників, слідчих та працівників інших служб зловмисника викрито та затримано.</b>
      </p>
      <p>У Стрийський відділ поліції з заявою про крадіжку звернувся 33-річний місцевий мешканець. Чоловік повідомив, що вночі з його магазину було викрадено грошові кошти та оберемок квітів-троянд. На місці події працювала слідчо-оперативна група. Як встановили поліцейські, зловмисник проник у приміщення, підібравши ключі до вхідних дверей.</p>
      <p>Проведеними оперативно-розшуковими заходами працівники Стрийського відділу поліції встановили, що до скоєння злочину причетний 26-річний місцевий мешканець. Також правоохоронці встановили, що чоловік причетний до скоєння інших кримінальних правопорушень.</p>
      <blockquote>
        <i>Протягом останніх місяців до нас надійшло кілька заяв про крадіжки з квартир, крамниць та закладів харчування у місті Стрий. Завдяки фаховій та злагодженій роботі оперативників, слідчих та працівників інших служб зловмисника викрито та затримано. Встановлено, що чоловік причетний до скоєння чотирнадцяти злочинів – крадіжок та пограбувань. Наприклад, у двох випадках він зірвав з шиї жінки золотий ланцюжок, - <b>розповів начальник Стрийського відділу поліції полковник поліції Іван Малиш.</b></i>
      </blockquote>
      <p>Слідчі повідомили зловмиснику про підозру у скоєнні злочинів, передбачених ч.3 ст.185 (крадіжка), ч.3 ст.15 (замах на злочин) та ч.3 ст.185 (крадіжка) КК України. Максимальне покарання, передбачене санкціями статей - до шести років позбавлення волі.</p>
      <p>Суд обрав підозрюваному міру запобіжного заходу у вигляді тримання під вартою. Досудові розслідування тривають.</p>
      <p>Про це повідомили у відділі комунікації поліції у Львівській області</p>
      <p>
        <i>Фото ілюстративне</i>
      </p>
    </article>
  </body>
</html>