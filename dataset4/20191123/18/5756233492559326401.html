<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623022/%D9%85%D9%88%D8%B6%D8%B9-%DA%A9%D9%88%D8%B1%D8%A8%DB%8C%D9%86-%D8%AF%D8%B1-%D9%82%D8%A8%D8%A7%D9%84-%D8%A8%D8%B1%DA%AF%D8%B2%DB%8C%D8%AA-%D8%AE%D8%A8%D8%B1-%D8%B3%D8%A7%D8%B2-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T18:38:00+00:00"/>
    <meta property="og:title" content="موضع کوربین در قبال برگزیت خبر ساز شد"/>
    <meta property="og:description" content="موضع‌گیری تازه جرمی کوربین رهبر حزب مخالف دولت انگلیس(حزب کارگر) در قبال خروج این کشور از اتحادیه اروپا در مناظره انتخاباتی شب گذشته خبرساز شد."/>
  </head>
  <body>
    <article>
      <h1>موضع کوربین در قبال برگزیت خبر ساز شد</h1>
      <address>
        <time datetime="2019-11-23T18:38:00+00:00">23 Nov 2019, 18:38</time>
      </address>
      <p>
        <i>موضع‌گیری تازه جرمی کوربین رهبر حزب مخالف دولت انگلیس(حزب کارگر) در قبال خروج این کشور از اتحادیه اروپا در مناظره انتخاباتی شب گذشته خبرساز شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کوربین در برنامه‌ی پرسش‌ و پاسخ از رهبران احزاب سیاسی که دیشب (جمعه) بصورت زنده از شبکه بی‌بی‌سی پخش شد، برای نخستین‌بار آشکار کرد، در صورت تشکیل دولت و برگزاری همه‌پرسی دوم برگزیت، بی‌طرف خواهد ماند.</p>
      <p>بوریس جانسون نخست وزیر و رهبر حزب محافظه کار انگلیس می گوید کوربین نمی تواند نسبت به مهم ترین تحول این کشور «بی‌تفاوت» باشد و جو سوینسون رهبر حزب لیبرال دموکرات حزب کارگر را به فقدان رهبری متهم کرد. او گفت برگزیت بزرگترین موضوعی است که کشور به آن مبتلاست، اما کوربین علاقه‌ای به بیان موضع خود در این رابطه ندارد.</p>
      <figure>
        <img src="https://aftabnews.ir/files/fa/news/1398/9/2/362753_702.jpg"/>
      </figure>
      <p>همچنین مت هنکوک وزیر بهداشت انگلیس در اظهار نظری گفت: شما نمی توانید بعنوان نخست وزیر کشور انتخاب شوید در حالی که هنوز تکلیفتان درباره برگزیت مشخص نیست.</p>
      <p>اغلب رسانه‌های انگلیسی نیز اظهار نظر کوربین در این رابطه را به باد انتقاد گرفته و او را فاقد صلاحیت برای اداره کشور توصیف کرده اند.</p>
      <p>جرمی کوربین امروز (شنبه) در کارزار انتخاباتی حزب کارگر در شفیلد به این اظهارنظرها واکنش نشان داد و گفت: به نظر من حفظ اعتدال و توجه به حرف مردم نشانه‌ قدرت و بلوغ است. کشور بایستی دوباره یکپارچه شود و نمی‌توان شکافی را که پس از همه‌پرسی سال ۲۰۱۶ بوجود آمد ادامه داد.</p>
      <p>او افزود: نقش من درصورتی که به مقام نخست وزیری برسم این است که از برگزاری عادلانه همه پرسی خروج از اتحادیه اروپا و ارائه گزینه‌های اطمینان حاصل کنم.</p>
      <p>رهبر حزب کارگر تصریح کرد که این معقولانه ترین راهی است که می‌تواند جامعه را دوباره متحد کند.</p>
      <p>انتخابات عمومی انگلیس که سومین انتخابات پس از رای مردم این کشور به خروج از اتحادیه اروپا بشمار می رود قرار است ۱۲ دسامبر ( ۲۱ آذر ) برگزار شود و حزب پیروز سکان دولت این کشور را به مدت پنج سال در دست خواهد گرفت.</p>
      <p>این برای اولین بار پس از سال ۱۹۲۳ میلادی است که انتخابات سراسری انگلیس در آخرین ماه سال میلادی برگزار می شود. با توجه به بحران خروج انگلیس از اتحادیه اروپا، نتیجه انتخابات غیرقابل پیش‌بینی و یکی از پیچیده ترین انتخابات تاریخ انگلیس است.</p>
      <p>در واقع هرچند بیشتر نظرسنجی‌ها حاکی از پیشتازی حزب محافظه‌کار است اما تحلیل گران معتقدند که برگزیت نقش تعیین کننده‌ای در انتخابات پیش‌رو دارد.</p>
      <p>پس از رای مردم انگلیس به خروج از اتحادیه اروپا در سال ۲۰۱۶، آرایش مجلس از تقسیم بندی سنتی حزب حاکم و احزاب مخالف خارج و به احزاب موافق و مخالف برگزیت تبدیل شد. بر همین اساس «بوریس جانسون» سه ماه پیش حدود ۲۰ تن از هم حزبی‌های خود را به دلیل تمرّد از رویکرد دولت بر سر نحوه اجرای برگزیت اخراج کرد. گزارش‌ها همچنین حاکی از زد و بند او با حزب اصلی حامی جدایی انگلیس از اتحادیه اروپا است تا با کسب آرای طرفداران برگزیت، اکثریت مطلق کرسی های پارلمان بدست آورده و توافق برگزیت را از سد نمایندگان عبور دهد.</p>
      <p>شنبه گذشته مهلت ثبت نام نامزدهای انتخاباتی به پایان رسید. بر اساس آخرین آمار منتشر شده بالغ بر ۳ هزار و ۳۲۲ نفر بر انتخابات مجلس عوام ثبت نام کرده‌اند. سه حزب محافظه کار، کارگر و لیبرال دموکرات هر یک با معرفی بیش از ۶۰۰ نفر، بیشترین نامزدها را معرفی کرده اند.</p>
      <p>با توجه به نظرسنجی های صورت گرفته تا این لحظه هیچ حزبی نمی تواند اکثریت کرسی های مجلس عوام به دست آورد، و در صورت تحقق این مساله، پیش بینی می شود همانند انتخابات سال ۲۰۱۷ میلادی، مجلس بعدی،به اصطلاح معلق شود و دو یا چند حزب ناچار شوند با هم ائتلاف کنند و دولت بعدی انگلیس را شکل دهند.</p>
    </article>
  </body>
</html>