<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/migranti-il-viminale-indica-il-porto-sicuro-per-la-ocean-viking-sbarchera-a-messina/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T18:15:49+00:00"/>
    <meta property="og:title" content="Migranti, il Viminale indica il porto sicuro per la Ocean Viking: sbarcherà a Messina"/>
    <meta property="og:description" content="La Ocean Viking, con a bordo più di 200 migranti, sbarcherà a Messina. Il porto sicuro è stato indicato dal Viminale dopo che Italia, Germania, Francia e Malta hanno chiesto 'congiuntamente alla Commissione europea l’attivazione della procedura di ricollocamento dei migranti a bordo della Ocean Viking'."/>
  </head>
  <body>
    <article>
      <h1>Migranti, il Viminale indica il porto sicuro per la Ocean Viking: sbarcherà a Messina</h1>
      <h2>La Ocean Viking, con a bordo più di 200 migranti, sbarcherà a Messina. Il porto sicuro è stato indicato dal Viminale dopo che Italia, Germania, Francia e Malta hanno chiesto “congiuntamente alla Commissione europea l’attivazione della procedura di ricollocamento dei migranti a bordo della Ocean Viking”.</h2>
      <address><time datetime="2019-11-23T18:15:49+00:00">23 Nov 2019, 18:15</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Il <b>Viminale</b> ha indicato il porto sicuro per la <b>Ocean Viking</b>, la nave delle Ong Sos Mediterranee e Medici senza Frontiere che negli scorsi giorni ha <a href="https://www.fanpage.it/politica/migranti-la-ocean-viking-salva-30-persone-ora-a-bordo-ci-sono-125-naufraghi-in-attesa-di-un-porto/">soccorso più di 200 migranti</a>. A comunicarlo è lo stesso ministero dell’Interno, spiegando che “<i>per la prima volta</i>” sono state “<i>Italia, Germania, Francia e Malta</i>” a chiedere “<i>congiuntamente alla Commissione europea l’attivazione della procedura di ricollocamento dei migranti a bordo della Ocean Viking</i>”. Dal Viminale spiegano ancora: “<i>È la prima volta che accade: l'intervento europeo viene sollecitato da tutti i Paesi che hanno condiviso il pre-accordo de La Valletta. È un passo significativo in vista di una gestione realmente solidale dei flussi migratori che interessano la rotta mediterranea</i>”. Sulla base di questa richiesta è stato quindi individuato il porto di sbarco: sarà quello di <b>Messina</b>.</p>
      <h3>Gli appelli delle Ong a Italia e Malta</h3>
      <p><b>In giornata erano state le stesse Ong</b> a sollecitare un intervento del Viminale, con l’indicazione del porto sicuro di sbarco. Anche Mediterranea, altra Ong che si occupa del soccorso in mare, aveva chiesto al Viminale di intervenire: “<i>Hanno passato un'altra notte in alto mare i 365 naufraghi, donne, uomini e molti bambini, salvati a bordo delle navi Ocean Viking, Open Arms e AitaMari. Serve subito un porto sicuro di sbarco. Malta o Italia sono le uniche opzioni possibili</i>”.</p>
      <h3>La situazione su Open Arms</h3>
      <p>Non c’è, però, solo la Ocean Viking. Situazione complicata anche a bordo della <b>Open Arms</b>, altra imbarcazione che negli scorsi giorni <a href="https://www.fanpage.it/politica/migranti-open-arms-soccorre-barca-alla-deriva-con-73-persone-hanno-ferite-da-armi-da-fuoco/">ha soccorso decine di migranti in mare</a>. “<i>Onde alte più di 4 metri e non abbiamo ancora un porto sicuro dove sbarcare le 73 persone che abbiamo a bordo, né il permesso di ripararci dalla tempesta. Questa è l'Europa di oggi</i>”, scrive Open Arms su Twitter. Sempre Open Arms racconta, attraverso il suo fondatore Oscar Camps, che c’è anche un bimbo di 4 anni fra i 73 migranti tratti in salvo. “<i>Ibrahim</i> – racconta Camps <i>– ha 4 anni e sogna di diventare medico. Chissà, forse ‘domani' diventerà un eminente chirurgo che salva la vita ai nipoti di coloro che oggi gli impediscono di raggiungere un porto sicuro</i>”.</p>
    </article>
  </body>
</html>