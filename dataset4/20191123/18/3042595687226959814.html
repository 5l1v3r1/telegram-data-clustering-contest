<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/totalforbud-mot-fluor---takker-dagbladet/71853937"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T18:37:02+00:00"/>
    <meta property="og:title" content="Totalforbud mot fluor: - Takker Dagbladet"/>
    <meta property="og:description" content="Styret i det internasjonale skiforbundet (FIS) har vedtatt et totalforbud mot fluor fra neste sesong. - Det er en gledens dag, sier Vegard Ulvang."/>
  </head>
  <body>
    <article>
      <h1>Totalforbud mot fluor: - Takker Dagbladet</h1>
      <h2>Styret i det internasjonale skiforbundet (FIS) har vedtatt et totalforbud mot fluor fra neste sesong. - Det er en gledens dag, sier Vegard Ulvang.</h2>
      <address><time datetime="2019-11-23T18:37:02+00:00">23 Nov 2019, 18:37</time> by <a rel="author">Marte Klausen</a></address>
      <p>Lørdag vedtok styret i det internasjonale skiforbundet (FIS) et <a href="https://www.dagbladet.no/sport/forbyr-fluor-etter-dagbladets-avsloringer/71853812">totalforbud mot fluor fra neste sesong</a>. Dette skjer etter Dagbladets avsløringer om helseeffekter ved bruken av fluor i skismøring.</p>
      <p>Vinteren 2020 blir det forbudt i alle skiøvelser å bruke enhver type fluor. Vedtaket i FIS-styret lørdag kveld var enstemmig.</p>
      <h3>- En gledens dag</h3>
      <p>Leder i langrennskomiteen i FIS, Vegard Ulvang, bekrefter at styret på sitt møte i dag vedtok totalforbudet for fluor:</p>
      <p>
        <b>- Jeg ser på dette som en gledens dag for hele skisporten. Nå er jo både helseskadene og naturskadene dokumentert av Dagbladet over lang tid, og vi kan ikke ha skismøring som skader miljøet.</b>
      </p>
      <p>Sporten skal være ren og frisk, så det er hovedpoenget, sier Ulvang til Dagbladet.</p>
      <p>Han legger til at han i tillegg er overbevist om at forbudet vil føre til bedre rekruttering i skisporten, og at skismøring vil bli både enklere og billigere.</p>
      <p>- Det er også en viktig konsekvens av det her, slår han fast.</p>
      <h3>- Mer offensivt</h3>
      <p>Den siste tida har Dagbladet satt søkelyset på helseeffekter ved fluorbruk i skismøring. Blant annet er det blitt avslørt at vanlige skifedre har opp mot <a href="https://www.dagbladet.no/sport/blodprover-avslorer-pappasmorere-har-helsefarlige-fluorverdier/71784362">19 ganger høyere fluorverdier i blodet enn normalbefolkningen</a>.</p>
      <p>
        <b>Ulvang understreker at Dagbladets fokus på saken har bidratt til dagens vedtak om et totalforbud:</b>
      </p>
      <p>- Jeg vil også gi en takk til Dagbladet, som har reist saken. Det har bidratt til å sette den på den politiske agendaen, sier han.</p>
      <p>Ulvang forklarer videre at de har jobbet aktivt med dette en god stund i høst, og at det nå altså til slutt ble sluttbehandla i styret:</p>
      <p>- Det ble kanskje mer offensivt enn vi hadde trodd. De har handla raskt, men det er viktig signal.</p>
      <h3>- Kjempebra</h3>
      <p>Den norske smøresjefen Svein Olav Snerud er også strålende fornøyd med at FIS har valgt å høre etter:</p>
      <p>
        <b>- Dette er kjempebra. Nå viser FIS at de tar et standpunkt i saken, og vil jobbe for å utvikle nye testmetoder, understreker han overfor Dagbladet.</b>
      </p>
      <p>Smøresjefen er spent på hvordan man skal håndheve forbudet, men har troa på at forbudet vil stoppe alle fra å bruke fluor i skirenn.</p>
      <p>- Når man nå retter et så sterkt fokus på det, tror jeg at det er mulig å få til et totalforbud. Det har vært fokus på det i liten skala i Norge, men nå blir det et helt annet trykk på det, sier han.</p>
      <h3>- Jobber med alternative metoder</h3>
      <p>Ulvang framhever også at utfordringen framover blir at de trenger en effektiv kontrollmetode av fluorbruken.</p>
      <p>
        <b>- Man vil nok også gå saktere i løpet uten disse stoffene. På Beitostølen i dag har det jo vært sånne stoffer under alle ski, legger han til.</b>
      </p>
      <p>Ulvang viser likevel til at det finnes en metode som er utviklet av NILU (Norsk institutt for luftforskning), og at det dessuten også jobbes med alternative metoder.</p>
      <p>- De har vinteren på seg til å finne en kontrollmetode for det. Det vil være avgjørende, og jeg ser det som en veldig viktig sak, sier han.</p>
      <h3>Begrensede kontrollmetoder</h3>
      <p>Kontrollmulighetene for et slikt forbud er i dag begrensede. Høsten 2018 ble det innført et totalforbud mot høyfluoriserte smøringer i Norge for løpere fra 16 år og yngre.</p>
      <p>Kontroll av norske juniorrenn sist vinter endte i en debatt om kvaliteten på selve kontrollen. Da viste det seg at fluorrester i børster var grunnlaget for at flere løpere ble mistenkt for å ha brukt forbudt fluorsmøring.</p>
      <p>Med et totalforbud mot all fluor vil det bli lettere å ta løpere som har brukt fluorpreparater i skiprepareringen. Likevel er det usikkert om man kommer fram til en kontrollmetode som kan gi direkte avsløring. Med dagens kjente metoder kommer resultatet først i etterkant.</p>
      <h3>- Alle farlige giftstoffer</h3>
      <p>Fungerende toppsjef i Swix, Åge Skinstad, ønsker også fluorforbudet velkommen.</p>
      <p>
        <b>- Vi er veldig positive til dette forbudet. Som hovedleverandør av skismøring til Skiforbundet, har vi snakket med dem og president Erik Røste i forkant av dette.</b>
      </p>
      <p>Etter at det nå har kommet et vedtak, er vi positive til å delta i arbeidsgruppa som skal arbeide fram regelverket, men jeg vet ikke om vi blir oppnevnt.</p>
      <p>
        <i>- Hva kan dere bidra med i en slik arbeidsgruppe?</i>
      </p>
      <p>- Vi sørge for at man får skikkelige kontrollrutiner, da vi har mange folk med kjemisk bakgrunn hos oss. Vi er opptatt av at dette ikke bare skal være et forbud mot fluor, men at det blir et forbud mot all smøring som inneholder farlige giftstoffer. Det er viktig at man ikke bare erstatter en gift med en annen.</p>
      <h3>Fremdeles farer</h3>
      <p>Swix har aktivt jobbet for å kutte ned andelen fluorinnholdig smøring de siste årene. Planen var i utgangspunktet å være helt fluorfrie innen 2022, men må nå framskynde den prosessen.</p>
      <p>
        <b>Selv om det nå kommer et forbud mot fluor, er Skinstad opptatt av å minne folk på at det fremdeles vil være farer knyttet til skismøring:</b>
      </p>
      <p>- Støvet som kommer i rommet når man børster, vil fortsatt være et problem. Det skjer når man tar på andre former for smøring også. Derfor er det viktig at folk ikke slutter å bruke beskyttelsesutstyr, advarer han.</p>
    </article>
  </body>
</html>