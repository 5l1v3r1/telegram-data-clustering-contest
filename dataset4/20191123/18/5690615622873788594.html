<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837434-na-odeschini-cholovik-otrimav-15-rokiv-za-gratami-za-vbivstvo-druzhini"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T18:28:00+00:00"/>
    <meta property="og:title" content="На Одещині чоловік отримав 15 років в'язниці за вбивство дружини"/>
    <meta property="og:description" content="КИЇВ. 23 листопада. УНН. На Одещині чоловіка, який у 2017 році смертельно побив дружину, визнали винним та засудили до 15 років позбавлення волі. Про це …"/>
  </head>
  <body>
    <article>
      <h1>На Одещині чоловік отримав 15 років в'язниці за вбивство дружини</h1>
      <address><time datetime="2019-11-23T18:28:00+00:00">23 Nov 2019, 18:28</time> by <a rel="author">Дар'я Панченко</a></address>
      <p><b>КИЇВ. 23 листопада. УНН.</b> На Одещині чоловіка, який у 2017 році смертельно побив дружину, визнали винним та засудили до 15 років позбавлення волі. Про це повідомляє <b>УНН</b> з посиланням на ГУНП в області.</p>
      <p>Повідомляється, що трагедія сталася у жовтні 2017 року, під час чергового конфлікту в родині.</p>
      <p>"Правопорушник наніс жінці близько п'ятнадцяти ударів по голові. Від отриманих тілесних ушкоджень потерпіла померла на місці. За даним фактом правоохоронці розпочали провадження за ч. 1 ст. 115 (умисне вбивство) Кримінального кодексу України", - йдеться у повідомленні.</p>
      <p>Вказано, що після проведення необхідних слідчих дій та судово-медичних експертиз обвинувальний акт із матеріалами кримінального провадження були направлені до суду.</p>
      <p>"Вивчивши обставини справи, Біляївський районний суд визнав фігуранта винним і призначив покарання у вигляді п’ятнадцяти років позбавлення волі. Крім того, засудженого зобов’язали сплатити на користь держави витрачені на проведення експертиз майже 60 тисяч гривень", - зазначили в пресслужбі.</p>
      <p>Нагадаємо, на Дніпропетровщині чоловік, який зарізав дружину та підірвав будинок, отримав <a href="https://www.unn.com.ua/uk/news/1836420-na-dnipropetrovschini-cholovik-yakiy-zarizav-druzhinu-ta-pidirvav-budinok-otrimav-dovichne-uvyaznennya">довічне ув’язнення</a>.</p>
    </article>
  </body>
</html>