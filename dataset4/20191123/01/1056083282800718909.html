<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100241/%D8%B5%D8%AD%D8%A8%D8%AA-%DA%A9%D8%B1%D8%AF%D9%86-%D8%A8%D8%B1%D8%A7%DB%8C-%D8%A8%DB%8C%D9%85%D8%A7%D8%B1%D8%A7%D9%86-%D9%85%D8%A8%D8%AA%D9%84%D8%A7-%D8%A8%D9%87-%D9%BE%D8%A7%D8%B1%DA%A9%DB%8C%D9%86%D8%B3%D9%88%D9%86-%D8%A2%D8%B3%D8%A7%D9%86-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T01:58:00+00:00"/>
    <meta property="og:title" content="صحبت کردن برای بیماران مبتلا به پارکینسون آسان شد"/>
    <meta property="og:description" content="پژوهشگران&quot;دانشگاه پردو&quot; (Purdue University) آمریکا اخیرا موفق به توسعه دستگاهی شده‌اند که سخن گفتن را برای افراد مبتلا به پارکینسون راحت‌تر می‌کند."/>
  </head>
  <body>
    <article>
      <h1>صحبت کردن برای بیماران مبتلا به پارکینسون آسان شد</h1>
      <address><time datetime="2019-11-23T01:58:00+00:00">23 Nov 2019, 01:58</time> by <a rel="author">پرستو توکلی</a></address>
      <p>پژوهشگران"دانشگاه پردو" (Purdue University) آمریکا اخیرا موفق به توسعه دستگاهی شده‌اند که سخن گفتن را برای افراد مبتلا به پارکینسون راحت‌تر می‌کند.</p>
      <p><b>به گزارش ایسنا و به نقل از مدگجت</b>، بسیاری از مبتلایان به بیماری پارکینسون آرام و ناواضح صحبت می‌کنند. گفتاردرمانی می‌تواند در بسیاری موارد کمک کند، اما دستگاهی که اخیراً توسط پژوهشگران دانشگاه پردو ساخته شده است به طور خودکار یک مکانیزم داخلی را در کاربران فعال می‌کند که به آنها کمک می کند بلندتر و واضح تر صحبت کنند. این دستگاه "SpeechVive " نام دارد و توسط "جسیکا هوبر" ( Jessica Huber) ، استاد دانشکده گفتار ، زبان و شنوایی دانشگاه پردو و تیم او توسعه داده شده است.این دستگاه که همانند سمعک است به افراد مبتلا به پارکینسون کمک می‌کند تا بلندتر و واضح‌تر صحبت کنند.</p>
      <figure>
        <img src="https://cdn.isna.ir/d/2019/11/22/3/61492031.jpg"/>
      </figure>
      <p>کاربران می‌بایست این دستگاه را دُور گوش خود قرار دهند. هنگامیکه شروع به صحبت می‌کنند این دستگاه یک صدایی در گوش کاربران ایجاد می‌کند و به آنها در بهتر صحبت کردن کمک می‌کند. وقتی کاربر در حال صحبت کردن نیست و به صحبت‌های طرف مقابل گوش می‌کند، صدای دستگاه متوقف می‌شود. این دستگاه باعث می‌شود تا بیماران بتوانند به خوبی در رابطه با بیماری خود با اطرافیان خود صحبت کنند.</p>
      <p>بیماری پارکینسون به عنوان یک بیماری تخریب کننده در سیستم دوپامین مغز به حساب می‌آید. پارکینسون چند علامت اصلی دارد که می‌توان به ارتعاش و لرزش دست و پا در حالت استراحت، کندی حرکات، سختی و خشک شدن دست و پا و بدن و نداشتن تعادل اشاره کرد.</p>
      <p>در مراحل اولیه بیماری، ارتعاش اندام ملایم و معمولاً در یک طرف بدن وجود دارد و احتیاجی نیز به درمان ندارد؛ اما با پیشرفت بیماری فردی که دست لرزان خود را در جیب یا پشت خود پنهان می‌کند یا چیزی را برای کنترل ارتعاش مدام در دست می‌گیرد، دیگر قادر به پنهان کردن لرزش‌های شدید اندام به‌ویژه به هنگامی که می‌خواهد تمرکز بیشتری به خود دهد، نیست. معمولاً علائم پارکینسون ابتدا در یک سمت بدن پدیدار می‌شوند و با گذشت زمان به سمت دیگر هم راه پیدا می‌کنند. شاید بگویید علائم این بیماری را می‌توان با کمک دارو کنترل کرد، بله؛ اما تنها چند ساعت پس از مصرف دارو دوباره همان علائم به صورت کم بروز خواهند کرد.</p>
      <p>انتهای پیام</p>
    </article>
  </body>
</html>