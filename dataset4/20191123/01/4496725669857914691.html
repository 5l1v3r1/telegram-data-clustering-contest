<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1700517-nous-parquimetres-per-a-noves-tarifes-a-barcelona.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Nous parquímetres per a noves tarifes a Barcelona"/>
    <meta property="og:description" content="El sistema que ara es comença a implementar penalitzarà els vehicles més contaminants els dies de contaminació Ja no farà falta obtenir un tiquet de paper amb l'horari d'estacionament"/>
  </head>
  <body>
    <article>
      <h1>Nous parquímetres per a noves tarifes a Barcelona</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">J.P</a></address>
      <ul>
        <li>
          <b>El sistema que ara es comença a implementar penalitzarà els vehicles més contaminants els dies de contaminació</b>
        </li>
        <li>
          <b>Ja no farà falta obtenir un tiquet de paper amb l’horari d’estacionament</b>
        </li>
      </ul>
      <p>Barcelona entrarà el 2020 en una nova era que ha de conduir la ciutat a una mobilitat neta i no contaminant. A la posada en marxa de la zona de baixes emissions, s’hi sumarà una nova política d’aparcaments amb tarifes més elevades –que comporten sempre una dissuasió en l’ús del vehicle– i un gravamen per als vehicles més contaminants els dies de més pol·lució. La revisió dels criteris de pagament de la zona blava i verda anirà acompanyada de la posada en funcionament de nous parquímetres que ahir van ser presentats en societat.</p>
      <p>Les noves màquines de cobrament de l’estacionament tenen com a principal novetat que desapareix el tiquet de paper. Serà requisit introduir la matrícula del vehicle i això permetrà identificar en el sistema quin tipus d’etiqueta ecològica té. A través del mateix sistema informàtic, els guàrdies que vigilen els aparcaments comprovaran si el vehicle estacionat ha pagat o no la tarifa.</p>
      <p>Els parquímetres també estan preparats per aplicar el component variable de la taxa de l’estacionament regulat en cas d’episodi de contaminació atmosfèrica. Els dies que es mantingui actiu aquest episodi la taxa augmentarà 2 euros per cada hora, excepte per als vehicles ECO, en què es mantindrà la taxa, i per als vehicles de zero emissions, que no hauran de pagar res.</p>
      <p>El propòsit de l’Ajuntament és substituir els 2.778 parquímetres actuals, una operació que es durà a la pràctica en dues fases, en la primera de les quals se’n col·locaran 2.068. En la pràctica totalitat les màquines aniran al mateix lloc que les actuals i en només 29 casos s’ha decidit moure-les a un emplaçament que es considera més adequat.</p>
      <p>Amb les noves tarifes del 2020 passarà a pagar més el cotxe més contaminant, amb una diferència d’un euro amb 25 cèntims entre la tarifa més econòmica, o eco, i la més cara. Els vehicles que disposin d’etiqueta ecològica no tindran increment.</p>
      <h3>LA XIFRA</h3>
      <p><b>93.000<br/></b><b>places<br/></b>restringides hi ha a Barcelona per aparcar, entre zona verda, blava, residents, motos, mercaderies i bus.</p>
    </article>
  </body>
</html>