<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/pune-news/pollution-free-e-rickshaw-scheme-disappears-akp-94-2020670/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T01:02:20+00:00"/>
    <meta property="og:title" content="प्रदूषणमुक्तीची ई-रिक्षा योजना गायब!"/>
    <meta property="og:description" content="वाहनांची संख्या सर्वाधिक असलेल्या पुणे शहरामध्ये लोकसंख्येपेक्षाही अधिक वाहने आहेत."/>
  </head>
  <body>
    <article>
      <h1>प्रदूषणमुक्तीची ई-रिक्षा योजना गायब!</h1>
      <h2>वाहनांची संख्या सर्वाधिक असलेल्या पुणे शहरामध्ये लोकसंख्येपेक्षाही अधिक वाहने आहेत.</h2>
      <address><time datetime="2019-11-23T01:02:20+00:00">23 Nov 2019, 01:02</time> by <a rel="author">लोकसत्ता टीम</a></address>
      <p>
        <b>करमुक्ती देऊनही नियोजित मार्गावर प्रतिसाद नाही</b>
      </p>
      <p>वाहनांची संख्या झपाटय़ाने वाढत असलेल्या पुणे शहरातील वाढते प्रदूषण लक्षात घेता ई-रिक्षांची संख्या वाढविण्याच्या शासनाच्या धोरणानुसार ई-रिक्षांची योजना जाहीर होऊन दोन वर्षे उलटली आहेत. मात्र, करमुक्ती आणि विविध सवलती देऊनही नियोजित मार्गावर या योजनेला प्रतिसाद मिळाला नाही.  कोणत्याही मार्गावर ई-रिक्षा धावताना दिसत नाहीत. त्यामुळे ही योजना सध्या गायब झाल्याचे वास्तव आहे.</p>
      <p>वाहनांची संख्या सर्वाधिक असलेल्या पुणे शहरामध्ये लोकसंख्येपेक्षाही अधिक वाहने आहेत. राज्यातील कोणत्याही शहराच्या तुलनेत पुण्यातील वाहनांची संख्या मोठी आहे. त्यात दिवसेंदिवस भरच पडत आहे. ऑटो रिक्षांचे परवाने खुले करण्यात आल्याने या रिक्षाही मोठय़ा प्रमाणावर रस्त्यावर येत आहेत. त्याचप्रमाणे अ‍ॅपवर चालणाऱ्या शहरांतर्गत प्रवासातील कॅबची संख्याही सध्या वाढली आहे. या सर्वाचा विचार करता वाहतुकीच्या कोंडीपेक्षा प्रदूषणाचा प्रश्न गंभीर झाला आहे. त्यामुळे शहरातील रस्त्यांवर प्रवासी वाहतुकीसाठी बॅटरीवर चालणाऱ्या ई-रिक्षा  त्याचप्रमाणे अशाच इतर वाहनांची संख्या वाढविण्याचे शासनाचे नियोजन आहे. ई-रिक्षाला प्रोत्साहन देण्याच्या दृष्टीने या सुविधेसाठी विविध सवलतीही शासनाकडून देण्यात आल्या आहेत. त्यानुसार ऑक्टोबर २०१७ मध्ये पुणे प्रादेशिक परिवहन कार्यालयाकडून शहरात ई-रिक्षाची योजना जाहीर करण्यात आली होती. पुणे आणि िपपरी-चिंचवड शहरात ई-रिक्षांसाठी १४ मार्गाचे नियोजन करण्यात आले होते. उत्पादकांनी ई-रिक्षासह मालवाहू वाहनेही या योजनेसाठी सादर केली होती. मात्र, ई-रिक्षासाठी स्वतंत्र परवाना घेण्यास अत्यल्प प्रतिसाद मिळाला. उत्पादकांकडेही कोणी फिरकले नाही. त्यामुळे सुरुवातीच्या पाच ते सहा महिन्यांतच ही योजना कोलमडली होती. ही योजना जाहीर झाल्याच्या कालावधीतच रिक्षा परवाने खुले करण्याचा निर्णय राज्य शासनाने घेतला. त्यामुळे ठरावीक मार्गावर ई-रिक्षा चालविण्यापेक्षा ऑटो रिक्षाचा परवाना काढण्याकडेच अनेकांचा कल राहिला.</p>
      <p>
        <b>ई-रिक्षा योजनेसाठी सवलती</b>
      </p>
      <p>ई-रिक्षा योजनेत सहभागी होण्यासाठी सवलतींचा वर्षांव करण्यात आला आहे. प्रादेशिक परिवहन कार्यालयाकडून देण्यात आलेल्या माहितीनुसार, ई-रिक्षा चालविण्यासाठी स्वतंत्र ट्रान्सपोर्ट परवाना काढावा लागणार असला, तरी त्यासाठी चालकाला आठवी पास ही शिक्षणाची अट घालण्यात आलेली नाही. त्याचप्रमाणे मोटार ड्रायव्हिंग स्कूलकडून संबंधित चालकाने प्रशिक्षण घेणे अपेक्षित नाही. ई-रिक्षा उत्पादक कंपन्यांकडून संबंधिताला प्रशिक्षण घ्यावे लागेल. त्यांनी दिलेल्या प्रमाणपत्रावर चालकाला ई-रिक्षा चालविण्याचा परवाना देण्यात येईल. ई-रिक्षांना नियमानुसार तंदुरुस्ती चाचणी (फिटनेस) करावी लागेल. मात्र, या सुविधेसाठी केंद्राच्या धोरणानुसार कराची आकारणी केली जाणार नाही. ई-रिक्षाचे भाडे ठरविण्याचा अधिकारही चालकालाच देण्यात आला आहे.</p>
      <p>
        <b>ई-रिक्षा योजनेसाठी सवलती</b>
      </p>
      <p>ई-रिक्षा योजनेत सहभागी होण्यासाठी सवलतींचा वर्षांव करण्यात आला आहे. प्रादेशिक परिवहन कार्यालयाकडून देण्यात आलेल्या माहितीनुसार, ई-रिक्षा चालविण्यासाठी स्वतंत्र ट्रान्सपोर्ट परवाना काढावा लागणार असला, तरी त्यासाठी चालकाला आठवी पास ही शिक्षणाची अट घालण्यात आलेली नाही. त्याचप्रमाणे मोटार ड्रायव्हिंग स्कूलकडून संबंधित चालकाने प्रशिक्षण घेणे अपेक्षित नाही. ई-रिक्षा उत्पादक कंपन्यांकडून संबंधिताला प्रशिक्षण घ्यावे लागेल. त्यांनी दिलेल्या प्रमाणपत्रावर चालकाला ई-रिक्षा चालविण्याचा परवाना देण्यात येईल. ई-रिक्षांना नियमानुसार तंदुरुस्ती चाचणी (फिटनेस) करावी लागेल. मात्र, या सुविधेसाठी केंद्राच्या धोरणानुसार कराची आकारणी केली जाणार नाही. ई-रिक्षाचे भाडे ठरविण्याचा अधिकारही चालकालाच देण्यात आला आहे.</p>
    </article>
  </body>
</html>