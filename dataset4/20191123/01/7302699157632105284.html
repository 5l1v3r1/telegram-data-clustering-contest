<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112390"/>
    <meta property="og:site_name" content="MGR Online"/>
    <meta property="article:published_time" content="2019-11-23T01:27:00+00:00"/>
    <meta property="og:title" content="เรื่องใหญ่แน่!เถ้าแก่Street foodแพร่โวย ส่อถูกห้ามขายถาวรสนองภูมิทัศน์เมืองเก่า"/>
    <meta property="og:description" content="แพร่ – ผู้ประกอบการแผงลอย Street food ประตูชัยเมืองแพร่ แหล่งอาหารที่สร้างชื่อติด 1 ใน 24 อาหารข้างถนนไทย จ่อขอพบผู้ว่าฯ หลังมีข่าวสะพัดจังหวัดฯห้ามขายถาวร สนองโครงการปรับภูมิทัศน์ทำแลนด์มาร์คท่องเที่ยว"/>
  </head>
  <body>
    <article>
      <h1>เรื่องใหญ่แน่!เถ้าแก่Street foodแพร่โวย ส่อถูกห้ามขายถาวรสนองภูมิทัศน์เมืองเก่า</h1>
      <address><time datetime="2019-11-23T01:27:00+00:00">23 Nov 2019, 01:27</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011627003.JPEG"/>
      </figure>
      <p>
        <b>แพร่ – ผู้ประกอบการแผงลอย Street food ประตูชัยเมืองแพร่ แหล่งอาหารที่สร้างชื่อติด 1 ใน 24 อาหารข้างถนนไทย จ่อขอพบผู้ว่าฯ หลังมีข่าวสะพัดจังหวัดฯห้ามขายถาวร สนองโครงการปรับภูมิทัศน์ทำแลนด์มาร์คท่องเที่ยว</b>
      </p>
      <figure>
        <img src="https://mpics.mgronline.com/pics/Images/562000011627006.JPEG"/>
      </figure>
      <p>หลังโยธาธิการจังหวัดแพร่ดำเนินโครงการก่อสร้างปรับภูมิทัศน์แนวกำแพงเมืองเก่า อายุมากถึง 1,190 ปี มาตั้งแต่วันที่ 3 กรกฎาคม 2562 และจะสิ้นสุดลงในเดือนพฤศจิกายนนี้ กระทั่งพบปัญหาผิวถนนที่ปรับปรุงบริเวณประตูเมือง คือประตูชัย ประตูมาร ประตูใหม่ ประตูศรีชุม ที่เป็นอิฐฉาบอะคริลิกมัน ทำให้ลื่นเกิดอุบัติเหตุต่อเนื่อง</p>
      <figure>
        <iframe src="https://www.youtube.com/embed/Q07br3DZaVg" width="560" height="315" data-service="Youtube" scrolling="no"/>
      </figure>
      <p>ซึ่งแม้ว่านางกานต์เปรมปรีย์ ชิตานนท์ ผู้ว่าราชการจังหวัดแพร่ ได้สั่งให้มีการปรับปรุงใหม่ทั้งหมดเนื่องจากการฉาบผิวมันบนพื้นถนนเป็นอันตรายของประชาชน แต่ล่าสุดพบว่าการก่อสร้างล่าช้ายังคงไม่แล้วเสร็จ โดยเฉพาะบริเวณประตูศรีชุมที่กำลังรื้อผิวถนนเดิมอาจทำให้โครงการต้องล่าช้าเกินกำหนดสัญญา ส่งผลกระทบต่อผู้ประกอบการร้านค้าบริเวณที่ก่อสร้างเพิ่มขึ้น</p>
      <figure>
        <img src="https://mpics.mgronline.com/pics/Images/562000011627001.JPEG"/>
      </figure>
      <p>นายเฉลิมพันธ์ เหล่าสุขสมบูรณ์ ประธานชมรมผู้ประกอบการร้านแผงลอยจังหวัดแพร่ กล่าวว่ากลุ่มผู้ค้าแผงลอยอาหารข้างถนนจุดก่อสร้างจำนวนกว่า 100 ราย ให้ความร่วมมือหยุดจำหน่ายในช่วงก่อสร้างปรับภูมิทัศน์เมืองเก่า 3-4 เดือนมาแล้ว ทุกเจ้าทุกรายไม่ได้ขายขาดรายได้ แต่ไม่เป็นไรเราให้ความร่วมมือเพื่อให้เมืองแพร่สวยงาม<br/><br/>“แต่ล่าสุดได้ข่าวอย่างไม่เป็นทางการว่า ทางจังหวัดแพร่จะไม่อนุญาตให้ขายอาหารบริเวณประตูชัยอย่างถาวร โดยอ้างว่า ต้องการให้เป็นแลนด์มาร์คจุดถ่ายรูปของนักท่องเที่ยว การตั้งแผงจำหน่ายอาหารอาจทำให้บริเวณดังกล่าวสกปรก”</p>
      <figure>
        <img src="https://mpics.mgronline.com/pics/Images/562000011627002.JPEG"/>
      </figure>
      <p>นายเฉลิมพันธ์ บอกว่าถ้าเป็นแบบนี้เรื่องใหญ่แน่ ประการแรกกลุ่มผู้ประกอบการร้านค้าแผงลอยมีจำนวนมากถึง 100 รายคนพวกนี้มีหนี้สิน ต้องเลี้ยงปากเลี้ยงท้อง ประตูชัยเป็นแหล่งทำมาหากินมานานจนเป็นเอกลักษณ์ของเมืองแพร่ เป็นที่รู้จักของนักท่องเที่ยว ใครไปใครมาต้องมาชิมอาหารข้างถนนบริเวณประตูชัย จนถูกประกาศให้เป็น Street food แห่งเดียวของจังหวัดแพร่และเป็นหนึ่งใน 24 แห่งทั่วประเทศ เป็นจุดขายการท่องเที่ยวอย่างดี<br/><br/>“ถ้าห้ามไม่ให้ขายอาหารถามว่าใครจะมาเดินที่ประตูชัย เรื่องนี้กลุ่มผู้ค้าจะเข้าพบผู้ว่าราชการจังหวัดแพร่เร็วๆ นี้”</p>
      <figure>
        <img src="https://mpics.mgronline.com/pics/Images/562000011627004.JPEG"/>
      </figure>
      <p>ผู้สื่อข่าวรายงานว่าพื้นที่แหล่งอาหารข้างถนนบริเวณประตูชัยเมืองแพร่ที่กำลังเป็นปัญหาถือเป็นแหล่งอาหารสำคัญของจังหวัดแพร่ เป็นที่สนใจของนักท่องเที่ยวมานานกว่า 50 ปี กรมอนามัยได้เข้ามาตรวจเรื่องความสะอาดและประกาศให้เป็นแหล่งอาหารข้างถนน (Street food) หนึ่งใน 24 แห่งของประเทศ เป็นแหล่งท่องเที่ยวที่น่าสนใจของนักท่องเที่ยว การพัฒนาเมืองเก่าของจังหวัดแพร่ กำลังพัฒนาอย่างรวดเร็วเพื่อฉลองอายุเมืองปีที่ 1,191 ปี ช่วงส่งท้ายปีเก่า ต้อนรับปีใหม่ พ.ศ. 2563 นี้ ในขณะที่แหล่งอาหารมีชื่อของจังหวัดแพร่อาจต้องหยุดลงอย่างถาวร</p>
      <figure>
        <img src="https://mpics.mgronline.com/pics/Images/562000011627005.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112390"/>
      </related>
    </article>
  </body>
</html>