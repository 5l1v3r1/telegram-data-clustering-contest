<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/apelyaciyniy-sud-zalishiv-u-sili-virok-eksbiycyam-tornado-330641_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T01:03:00+00:00"/>
    <meta property="og:title" content="Апеляційний суд залишив у силі вирок ексбійцям &quot;Торнадо&quot;"/>
    <meta property="og:description" content="Повний текст судового рішення з резолютивною частиною буде оприлюднений в грудні."/>
  </head>
  <body>
    <article>
      <h1>Апеляційний суд залишив у силі вирок ексбійцям "Торнадо"</h1>
      <h2>Повний текст судового рішення з резолютивною частиною буде оприлюднений в грудні.</h2>
      <address>
        <time datetime="2019-11-23T01:03:00+00:00">23 Nov 2019, 01:03</time>
      </address>
      <p>Київський апеляційний суд не став скасовувати обвинувальний вирок, винесений колишнім бійцям <b><a href="https://dt.ua/UKRAINE/u-prokuraturi-pokazali-rezultati-obshukiv-u-kamerah-tornadivciv-285637_.html">роти МВС "Торнадо"</a></b>, повідомила прес-служба суду в п'ятницю, 22 листопада.</p>
      <p>Апеляційний суд залишив без змін вирок Оболонського районного суду Києва, винесений 7 квітня 2017 року колишньому командиру роти Руслану Онищенку і його підлеглим Максиму Глібову, Борису Гульчуку, Андрію Демчуку, Роману Івашу, Микиті Кущу, Микиті Свиридовському, Юрію Шевченку, Данилу Ляшуку, Миколі Цукуру, Іллі Холоду і Анатолію Пламадялі.</p>
      <p>Повний текст судового рішення з резолютивною частиною, в якій його буде обґрунтовано, пообіцяли оприлюднити 2 грудня об 11:00.</p>
      <p>7 квітня 2017 року Оболонський суд Києва виніс <b><a href="https://dt.ua/UKRAINE/kombata-tornado-zasudili-do-11-rokiv-pozbavlennya-voli-239068_.html">вирок стосовно екс 12-бійців розформованої роти МВС "Торнадо"</a></b>. Комбата Руслана Онищенка засудили до 11, а його заступника Миколу Цукура – до 9 років позбавлення волі. Решта "торнадівців" отримали тюремні терміни від 5 до 10 років.</p>
      <p>Нагадаємо, 18 червня 2015 року військова прокуратура затримала вісьмох бійців підрозділу "Торнадо", у тому числі командира Руслана Онищенка. Бійці<b> <a href="https://dt.ua/UKRAINE/mvs-zaareshtuvala-komandira-i-7-biyciv-tornado-za-torturi-i-zgvaltuvannya-176233_.html">роти "Торнадо" звинувачувалися у скоєнні ряду тяжких та особливо тяжких злочинів</a>. </b>Після цього міністр внутрішніх справ Арсен Аваков доручив розформувати роту "Торнадо"<b>.</b></p>
      <p>31 січня 2017 Оболонський суд Києва завершив судове <b><a href="https://dt.ua/UKRAINE/prokuratura-prosit-vid-8-do-15-rokiv-pozbavlennya-voli-dlya-tornadivciv-231856_.html">слідство щодо екс-бійців "Торнадо"</a></b>. Прокуратура наполягала на призначенні обвинуваченим покарання у вигляді позбавлення волі від 8 до 15 років, позбавлення звань, а також права працювати в правоохоронних органах.</p>
      <p>Рота патрульної служби міліції особливого призначення "Торнадо" була створена у вересні 2014 року в структурі ГУ МВС України в Запорізькій області на базі розформованого в жовтні 2014 року<b><a href="https://dt.ua/UKRAINE/avakov-rozformuvav-batalyon-shahtarsk-cherez-maroderstvo-154050_.html">добровольчого батальйону "Шахтарськ</a>"</b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>