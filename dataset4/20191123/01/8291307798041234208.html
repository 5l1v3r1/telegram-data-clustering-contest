<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/kerala/2019/11/23/shahala-death"/>
    <meta property="og:site_name" content="Media One"/>
    <meta property="article:published_time" content="2019-11-23T01:45:25+00:00"/>
    <meta property="og:title" content="പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവത്തില്‍ രാഷ്ട്രീയ ആരോപണ, പ്രത്യാരോപണങ്ങളുമായി വിദ്യാര്‍ത്ഥി യുവജന സംഘടനകള്‍"/>
    <meta property="og:description" content="കുറ്റക്കാര്‍ക്കെതിരെ നടപടി ആവശ്യപ്പെട്ട് കഴിഞ്ഞ ദിവസം 6 സംഘടനകളാണ് ചേരി തിരിഞ്ഞ് പ്രതിഷേധ പ്രകടനങ്ങള്‍ നടത്തിയത്"/>
  </head>
  <body>
    <article>
      <h1>പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവത്തില്‍ രാഷ്ട്രീയ ആരോപണ, പ്രത്യാരോപണങ്ങളുമായി വിദ്യാര്‍ത്ഥി യുവജന സംഘടനകള്‍</h1>
      <h2>കുറ്റക്കാര്‍ക്കെതിരെ നടപടി ആവശ്യപ്പെട്ട് കഴിഞ്ഞ ദിവസം 6 സംഘടനകളാണ് ചേരി തിരിഞ്ഞ് പ്രതിഷേധ പ്രകടനങ്ങള്‍ നടത്തിയത്</h2>
      <address><time datetime="2019-11-23T01:45:25+00:00">23 Nov 2019, 01:45</time> by <a rel="author" href="https://www.mediaonetv.in/author/542167" target="_blank">Web Desk</a></address>
      <p>വയനാട്ടില്‍ ക്ലാസ് മുറിയില്‍വെച്ച് പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവത്തില്‍ രാഷ്ട്രീയ ആരോപണ പ്രത്യാരോപണങ്ങളുമായി വിദ്യാര്‍ത്ഥി യുവജന സംഘടനകള്‍. കുറ്റക്കാര്‍ക്കെതിരെ നടപടി ആവശ്യപ്പെട്ട് കഴിഞ്ഞ ദിവസം 6 സംഘടനകളാണ് ചേരി തിരിഞ്ഞ് പ്രതിഷേധ പ്രകടനങ്ങള്‍ നടത്തിയത്.</p>
      <p>കല്‍പ്പറ്റയിലെ ഡി.ഡി.ഇ ഓഫീസ് പരിസരം കഴിഞ്ഞ ദിവസം സമര മുഖരിതമായിരുന്നു. ഇടത് വലത് യുവജന സംഘടനകളുടെ പ്രതിഷേധ പരിപാടികളില്‍ വെല്ലുവിളിയും അവകാശവാദങ്ങളും നിറഞ്ഞു നിന്നു. സുല്‍ത്താന്‍ ബത്തേരി സര്‍വ്വജന സ്കൂളില്‍ നടന്ന ദാരുണമായ സംഭവത്തിന്റെ ഉത്തരവാദിത്തം യു.ഡി.എഫ് എം.എല്‍.എ ഐ.സി ബാലകൃഷ്ണന് കൂടിയുണ്ടെന്നായിരുന്നു എസ്.എഫ്.ഐയുടെ വാദം. കെട്ടിട നവീകരണത്തിനായുള്ള ഒരു കോടി രൂപയുടെ സര്‍ക്കാര്‍ ഫണ്ട് വിനിയോഗിച്ചില്ലെന്നും എസ്.എഫ്.ഐ ആരോപിക്കുന്നു.</p>
      <p>എന്നാല്‍ ശോചനീയാവസ്ഥയിലുള്ള സ്കൂള്‍ കെട്ടിടത്തിന് ഫിറ്റ്നസ് സര്‍ട്ടിഫിക്കറ്റ് നല്‍കിയ സുല്‍ത്താന്‍ ബത്തേരി നഗര സഭയുടെ ഇടത് ഭരണ സമിതിക്കെതിരെയായിരുന്നു എം.എസ്.എഫും കെ.എസ്.യുവും പ്രതിഷേധിച്ചത്. സ്കൂളിനായുള്ള സര്‍ക്കാര്‍ ഫണ്ട് ചെലവഴിക്കേണ്ടത് എം. എല്‍‍.എയല്ലെന്നും അവര്‍ പറഞ്ഞു.</p>
      <p>6 മാസം മുന്‍പാണ് സ്കൂളിന് നഗരസഭ ഫിറ്റ്നസ് സര്‍ട്ടിഫിക്കറ്റ് നല്‍കിയത്. യു.ഡി.എഫ് ഭരിക്കുന്ന ജില്ലാ പഞ്ചായത്താണ് ഫിറ്റ്നസ് സര്‍ട്ടിഫിക്കറ്റ് നല്‍കിയതെന്ന വാദം വിദ്യാഭ്യാസ മന്ത്രി പിന്നീട് പിന്‍വലിച്ചു. ഒടുക്കം അധ്യാപകര്‍ക്കെതിരായ സസ്പെന്‍ഷന്‍ നടപടി തങ്ങളുടെ സമര വിജയമാണെന്ന അവകാശവാദമുന്നയിച്ചാണ് യുവജന സംഘടനകള്‍ പിരിഞ്ഞത്.</p>
    </article>
  </body>
</html>