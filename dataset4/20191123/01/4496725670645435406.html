<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1700252-el-millor-que-podem-fer-pel-black-friday-es-regalar-temps.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="“El millor que podem fer pel Black Friday és regalar temps”"/>
    <meta property="og:description" content="&quot;És l'exaltació pura i dura del consum, el capitalisme celebrant-se a si mateix&quot; &quot;Moltes de les coses que es compraran, roba i tecnologia, venen de molt lluny. Han estat produïdes en quines condicions? I dur-les a les nostres botigues contamina molt"/>
  </head>
  <body>
    <article>
      <h1>“El millor que podem fer pel Black Friday és regalar temps”</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Mireia Rourera</a></address>
      <ul>
        <li>
          <b>“És l’exaltació pura i dura del consum, el capitalisme celebrant-se a si mateix”</b>
        </li>
        <li>
          <b>“Moltes de les coses que es compraran, roba i tecnologia, venen de molt lluny. Han estat produïdes en quines condicions? I dur-les a les nostres botigues contamina molt”</b>
        </li>
        <li>
          <b>“Coincidirà amb una cimera pel clima on demanarem accions als governs”</b>
        </li>
      </ul>
      <p><b>Teòleg<br/></b>Jaume Flaquer és jesuïta, responsable de l’àrea teològica de Cristianisme i Justícia i professor a la Facultat de Teologia de Catalunya. Llicenciat en filosofia per la UB i en teologia pel Centre Sèvres de París, és doctor en estudis islàmics per l’EPHE (Sorbona de París) amb una tesi sobre el místic sufí Ibn Arabî. Col·labora a Migra-Studium, una fundació que treballa per la integració dels nouvinguts i el diàleg entre les religions.</p>
      <p><b>Divendres que ve és el Black Friday, la festa dels descomptes i el consum.<br/></b>Quan fem un regal el fem en el context d’una festa, d’algun motiu, perquè és l’aniversari d’algú, per exemple. Fer un regal és bonic, però és important que estigui en consonància amb el que se celebra. Per exemple, si un celebra una primera comunió no es pot fer un regal que, precisament, vagi exactament en contra del que s’està celebrant, que és la comunió amb un Crist que es fa senzill i es fa pobre. El que és extremament sorprenent en el Black Friday és que és una festa del consum en la qual se celebra el consum pel consum.<br/><b>El consum exagerat!<br/></b>Exagerat. I, per tant, el regal no és un mitjà per celebrar alguna cosa, sinó que el regal és la finalitat en si mateixa. És l’exaltació pura i dura del consum, és el capitalisme celebrant-se a si mateix.<br/><b>Un descompte ja és un motiu per comprar!<br/></b>És una festa en la qual deixem que el desig ens segresti. Ens imaginem que la felicitat s’adquireix mitjançant el fet de posseir, especialment mitjançant allò que és efímer. El Black Friday és una festa que celebra un desig que, de fet, és impossible: és el desig de la felicitat adquirida mitjançant el fet de posseir. Ben aviat ens adonem que consumir i posseir no porta a la felicitat sinó més aviat a la frustració. L’ésser humà és una lluita entre el ser i el desig: l’home no ho pot tenir tot i, tanmateix, el seu desig és sempre infinit. Si aquesta tensió no la treballem, ens porta a la frustració i, en última instància, a la infelicitat.<br/><b>La gent no havia tingut mai tantes coses com ara. En pocs anys, en el nostre món, la vida ha fet un tomb espectacular pel que fa a abundància.<br/></b>La felicitat té a veure amb aquella anècdota que s’explica de Sòcrates, que anava pel mercat i anava dient: “Quantes coses no necessito!!” La felicitat té bastant a veure amb això, amb la desapropiació i amb el fet d’estar deslligat de tantes coses efímeres que ens presenta el consum. Aquesta llibertat que experimentem amb aquesta anècdota de Sòcrates, en dir “No necessito tot això”, aquesta llibertat enfront de coses que ens volen esclavitzar, és una experiència molt propera a la felicitat.<br/><b>Gastar diners en un regal és, de fet, un regal fàcil.<br/></b>Avui en dia que tenim tantes coses però vivim en una societat tan estressada, perquè ens falta temps, el millor regal que podem fer és el temps. El millor que podríem fer pel Black Friday, doncs, és regalar-nos temps i dedicar temps als altres. Dediquem molt poc temps als altres i a nosaltres mateixos per gaudir contemplant, llegint, jugant, per estar amb la família, amb la gent que estimem, i fer-ho de manera gratuïta, per plaer. El millor regal pel Black Friday és, doncs, quelcom que no es pot comprar amb diners en una botiga.<br/><b>No ens adonem del mal que fem al medi ambient?<br/></b>D’aquí a pocs dies, el 2 de desembre, comença a Madrid la cimera pel clima i es tornarà a posar sobre la taula el canvi climàtic provocat per un tipus de producció i d’excés del consum que produeix la contaminació. Moltes de les coses que es compraran durant el Black Friday, segurament la majoria de coses, roba i tecnologia, no estan produïdes a Espanya sinó que venen de molt lluny. Perquè aquests productes puguin arribar a la nostra botiga han de fer un trajecte molt llarg que contamina molt. I també hi ha qui i en quines condicions s’han fabricat aquests productes. Estem parlant de productes extremament efímers que, en el millor dels casos, duren un any. D’aquí a un any les botigues ens convenceran que el que vam comprar l’any passat ja està obsolet i ho hem de canviar. Això és una roda de consum que està matant el planeta. Probablement en aquesta cimera de Madrid tots nosaltres direm que sí, que és veritat, que el canvi climàtic és real, que és aquí i que hem de fer alguna cosa i, tanmateix, i pràcticament de manera simultània, ens abocarem al consum desbordant del Black Friday.<br/><b>Direm però no farem...<br/></b>Direm que els governs han de fer alguna cosa, que hem de reciclar més..., però a la vegada participarem del cicle del consum i d’un consum que és extremament efímer.<br/><b>El papa Francesc, amb la seva encíclica a favor del medi ambient i també amb el Sínode de l’Amazònia, demanant que es cuidi la terra i la gent que l’habita, ja ha fet un gran crit d’atenció.<br/></b>L’Església i moltes organitzacions han donat un toc d’alerta molt seriosa. Fins fa relativament poc el tema de l’ecologia era més un afer de gent romàntica benestant que es preocupava, a vegades, per un animal que estava lluny, l’os polar per exemple, i no es preocupava per les condicions socials dels més pobres de la Terra. Fins fa poc hi havia com un cert divorci entre aquells que estaven preocupats per l’ecologia i aquells que estaven preocupats per la vida dels més pobres. Ara s’ha descobert que els dos moviments estan cridats a creuar-se. Francesc, amb <i>Laudato Si</i> i amb el Sínode de l’Amazònia, ha deixat ben clar que la preocupació ecològica i la preocupació pels més pobres han d’anar juntes, entre altres perquè l’ecologia afecta i afectarà els més pobres.</p>
    </article>
  </body>
</html>