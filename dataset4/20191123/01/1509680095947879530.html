<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/kutumbkatta-news/france-race-in-the-motor-world-akp-94-2020676/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T01:22:11+00:00"/>
    <meta property="og:title" content="व्हिंटेज वॉर : फोर्ड वर्सेस फेरारीचा खरा नायक"/>
    <meta property="og:description" content="फ्रान्समधील ले मान्स येथे होणारी २४ तासांची शर्यत ही मोटार विश्वातील सर्वात महत्त्वाची आणि प्रतिष्ठेची लढत."/>
  </head>
  <body>
    <article>
      <h1>व्हिंटेज वॉर : फोर्ड वर्सेस फेरारीचा खरा नायक</h1>
      <h2>फ्रान्समधील ले मान्स येथे होणारी २४ तासांची शर्यत ही मोटार विश्वातील सर्वात महत्त्वाची आणि प्रतिष्ठेची लढत.</h2>
      <address><time datetime="2019-11-23T01:22:11+00:00">23 Nov 2019, 01:22</time> by <a rel="author">लोकसत्ता टीम</a></address>
      <p>
        <b>|| वैभव भाकरे vaibhavbhakare1689@gmail.com</b>
      </p>
      <p>फ्रान्समधील ले मान्स येथे होणारी २४ तासांची शर्यत ही मोटार विश्वातील सर्वात महत्त्वाची आणि प्रतिष्ठेची लढत. या स्पर्धेत एकत्र सहभाग घेण्याचा फोर्ड आणि फेरारी या दोन्ही कंपन्यांचा मानस होता. वाटाघाटी फिसकटल्यानंतर एकेकाळी मांडीला मांडी लावून मित्रत्वाच्या शपथा खाणाऱ्या या दोघांनी एकमेकांविरुद्ध शस्त्र उगारले. फोर्डचे तत्कालीन संचालक हेन्री फोर्ड यांनी तर फेरारीला ले मान्स स्पर्धेत हरवण्याचा पणच घेतला होता. फोर्ड आणि फेरारी यांच्या द्वंद्वावर ‘फोर्ड व्हर्सेस फेरारी’ हा चित्रपट प्रदर्शित झाला आहे. फोर्डचे दिग्गज इंजिनीअर कॅरोल शेलबी यांनी फोर्ड जीटी निर्माण करण्यासाठी कसा संघर्ष केला, यासाठी त्यांना केन माईल्स या रेस कारचालकाची कशी मदत लाभली याची कहाणी दाखवलेली आहे. फोर्ड आणि जीटीला ले मान्सच नाही तर इतर स्पर्धामध्येही जे यश लाभले त्यात केन माइल्स यांचा मोठा वाटा होता. मात्र त्यांचे हे योगदान काहीसे दुर्लक्षितच राहिले.</p>
      <p>केन माइल्स हे एक कौशल्यवान रेस कारचालक तर होतेच त्याचप्रमाणे ते एक चांगले मेकॅनिक आणि अभियंते देखील होते. माइल्स आणि शेलबी हे दोघे जवळचे सहकारी होते. १९६०च्या दशकात फोर्डच्या सवरेत्कृष्ट  गाडय़ांच्या निर्मितीसाठी माइल्स यांनी योगदान दिले होते. १९६६ मध्ये सेबरिंग, डेटोना आणि ले मान्स येथील शर्यतींमध्ये त्यांनी विजय मिळवला होता. परंतु नशिबाचा फेराच म्हणावा लागेल ज्यामुळे ले मान्सचे विजेतेपद त्यांना देण्यात आले नाही.</p>
      <p>माइल्स यांचा जन्म इंग्लंडमध्ये झाला होता. लहानपणापासूनच त्यांना अभियांत्रिकी क्षेत्राची आवड होती. मेकॅनिक्सचे पारंपरिक शिक्षण न घेता ते वोल्सले मोटर्समध्ये शिकाऊ  म्हणून कामाला लागले. वोल्सले यांनी माइल्सना तंत्रशिक्षणाच्या शाळेत टाकले. दुसऱ्या महायुद्धाच्या काळात त्यांनी सैन्यासाठी काम केले. त्यांना सरजट पदापर्यंत बढतीदेखील मिळाली होती. युद्धानंतर पुन्हा माइल्स यांनी रेसकारनिर्मितीकडे स्वत:चे लक्ष वळवले. ब्रिटनमध्ये रेसकार शर्यतींमध्ये भाग घेण्यासाठीच्या प्रयत्नंमुळे ते आर्थिक संकटात सापडले होते याच काळात. त्यांच्या एका मित्राने त्यांना कॅलिफोर्नियामध्ये एक नोकरी देऊ  केली. ते कॅलिफोर्नियामध्ये आले आणि शर्यतींमध्ये सहभाग घेण्यासाठी स्वत:च रेसकारची निर्मिती करू लागले. त्यांच्या मोटारींनी मोटार जगताचे लक्ष वेधून घेतले. काही काळातच ते पोर्शच्या टीमचे रेसकार ड्रायव्हर झाले. माइल्स एक उत्तम ड्रायव्हर आणि एक हुशार इंजिनीअर होते. यामुळेच ते कॅरोल शेलबी यांच्या नजरेत आले. १९६४ पर्यंत माइल्स हे शेलबी यांचे टेस्ट ड्राइव्हर झाले. शेलबी जी टी ३५०च्या निर्मितीमागे अनेक लोक काम करीत होते तरी गाडीच्या सस्पेंशनमध्ये सुधारणा करण्यात, गाडीच्या रचनेत बदल करून गाडीचे वजन कमी करण्यात माइल्स यांचे मोठे योगदान होते. एवढेच नाही तर या गाडीचे सारथ्यदेखील माइल्स यांनीच केले. जीटी ३५०ला मिळालेल्या यशामुळे फोर्ड हे शेलबी आणि अनुषंगाने माइल्स यांच्याकडे आले. १९६५ मध्ये फोर्डला कोणतंही यश मिळालं नाही. फेरारीशी स्पर्धा तर दूरच पण फोर्डला शर्यतदेखील पूर्ण करता आली नाही. १९६६च्या २४ तासांच्या ले मान्स शर्यतींसाठी फोर्डने दाखल केलेल्या पंधरापैकी आठ गाडय़ा पात्र ठरल्या. यातील सहा गाडय़ा शेलबी यांनी निर्माण केल्या होत्या. या शर्यतीत फोर्डने अत्यंत उत्तम कामगिरी बजावली. माइल्स यांनी सुरुवातीपासूनच आघाडी राखून ठेवली होती. माइल्स हे विजयाच्या अत्यंत जवळ आले होते. या शर्यतीसोबत ते तीन मोठय़ा परीक्षात्मक शर्यती  जिंकणारे एकमात्र रेसकार ड्रायव्हर ठरणार होते. परंतु आघाडीवर असणाऱ्या ब्रूस मॅकलरेन आणि माइल्स यांनी एकत्रितरीत्या शर्यत संपवावी अशी फोर्डची इच्छा होती. स्पर्धा टायने करण्यासाठी माइल्स यांना त्यांच्या गाडीचा वेग कमी करावा लागणार होता. आणि स्वत:चे पहिले स्थानदेखील गमवावे लागणार होते. परंतु आपल्या संघासाठी ही तडजोड करण्यास ते तयार झाले. शेवटी शर्यत माइल्स आणि मॅकलरेन यांनी एकाच वेळी संपवली, पण मॅकलरेन यांनी स्पर्धेची सुरुवात माइल्स यांच्या आठ मीटर मागून केली असल्याने मॅकलरेन हे जास्त अंतर कापणारे ड्रायव्हर ठरले आणि जेतेपद मॅकलरेन यांना मिळाले.</p>
      <p>१९६६च्या ले मान्स शर्यतीनंतर दोन महिन्यांनी एका गाडीच्या चाचणी दरम्यान झालेल्या अपघातात माइल्स यांचा मृत्यू झाला. माइल्स यांच्या मृत्यूनंतर स्टीलची संरक्षणात्मक बनावट प्रत्येक रेसकारमध्ये अनिवार्य करण्यात आली.  माइल्स यांचा अपघाती मृत्यू रेसकार जगतातील अनेकांच्या काळजाला चटका लावून गेला. ‘फोर्ड वर्सेस फेरारी’ या चित्रपटाच्यामुळे मोटारींवर प्रेम करणाऱ्या या अवलिया रेसकार ड्रायव्हरच्या आठवणींना पुन्हा उजाळा मिळाला आहे.</p>
    </article>
  </body>
</html>