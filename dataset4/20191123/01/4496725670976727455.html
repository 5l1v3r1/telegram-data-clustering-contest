<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/cultura/article/19-cultura/1700408-l-embarraca-t-canviara-de-format-i-s-acostara-ja-el-2020-al-centre-de-figueres.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="L’Embarraca’t canviarà de format i s’acostarà ja el 2020 al centre de Figueres"/>
    <meta property="og:description" content="Es vol impulsar un nou model de festa major que es dirigeixi a un públic més intergeneracional La decisió és de les entitats juvenils i de l'Ajuntament"/>
  </head>
  <body>
    <article>
      <h1>L’Embarraca’t canviarà de format i s’acostarà ja el 2020 al centre de Figueres</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Joan Puntí</a></address>
      <ul>
        <li>
          <b>Es vol impulsar un nou model de festa major que es dirigeixi a un públic més intergeneracional</b>
        </li>
        <li>
          <b>La decisió és de les entitats juvenils i de l’Ajuntament</b>
        </li>
      </ul>
      <p>L’Embarraca’t de Figueres ja no es farà aquest any a la plaça Europa. Han estat 30 edicions, i en les deu últimes s’ha qüestionat el model gairebé cada any, fins que s’ha arribat a la conclusió que calia deixar enrere aquest model, considerat obsolet.</p>
      <p>La decisió no és de l’Ajuntament sinó que ha estat una tria, que cal madurar del tot, en què han pres la paraula tant les entitats com el Consell Local de Joventut. Posar fi a l’Embarraca’t allunyat del centre de la ciutat –ara es fa a la plaça d’Europa, al polígon industrial de la zona est– ja es farà aquest mateix 2020. Però tal com exposa la mateixa alcaldessa de la ciutat, Agnès Lladó, “el model actual de l’Embarraca’t no es pot portar al centre de la ciutat”.</p>
      <p>No es tracta, doncs, de moure les barraques i portar-les al centre de la ciutat sinó d’optar per un nou model. Això sí, amb consens. “No hauríem fet res que les entitats i el Consell Local de Joventut no haguessin volgut fer. Calia consens”, va manifestar ahir l’alcaldessa.</p>
      <p>A grans trets, es vol tendir cap un recosit entre la festa per a uns i per als altres. “Crearem un nou model de festa dirigit a un públic més intergeneracional amb implicació de les entitats i donant-hi un valor afegit”, exposava Agnès Lladó.</p>
      <p>En els últims deu anys el debat sobre la necessitat de canviar de model s’ha posat diverses vegades sobre la taula. Mai, però, s’havia decidit optar per un canvi sense marxa enrere. La darrera vegada que es va reimpulsar el debat va ser el gener de l’any passat, a pocs mesos de la trentena edició. En aquella ocasió es va fer una enquesta entre joves de 16 a 30 anys per recollir idees per millorar i madurar el procés de canvi. Era una iniciativa que recuperava l’anterior intent, que datava del 2016.</p>
      <p>A través de les xarxes es va impulsar l’etiqueta #RepensemBarraques, que volia generar debat. En aquest procés hi va haver implicada la darrera regidora de Joventut, Núria Galimany, que va deixar també en mans de les entitats i del Consell Local de Joventut qualsevol canvi. Era molt estesa la idea que tenir apartada la festa jove de la resta no era ja una bona idea.</p>
      <p>En els darrers anys s’havien posat sobre la taula iniciatives com per exemple el trasllat de l’Embarraca’t al parc de les Aigües. Ara, més que un canvi, es vol impulsar una nova manera de veure el model de festa jove. Agnès Lladó ho explicava: “Hi haurà festa jove, però serà embolcallada d’una altra manera.”</p>
      <h3>LA FRASE</h3>
      <blockquote>L’edició del 2020 ja no es farà a la plaça Europa, però no traslladarem el model actual al centre<cite><b>Agnès Lladó<br/></b>ALCALDESSA DE FIGUERES</cite></blockquote>
      <h3>LA DATA</h3>
      <p><b>4-5-2019<br/></b><b>Darrer Embarraca’t.<br/></b>L’última edició es va fer del 26 d’abril al 4 de maig. Hi havia 12 concerts previstos.</p>
      <h3>LA XIFRA</h3>
      <p><b>30<br/></b><b>edicions<br/></b>s’han dut a terme de l’Embarraca’t. L’última va ser per les Fires de l’any passat.</p>
      <related>
        <h4>Notícies relacionades</h4>
        <a href="https://www.elpuntavui.cat/opinio/article/62-apunt/1700475-cal-tornar-de-nou-la-festa-al-poble.html"/>
      </related>
    </article>
  </body>
</html>