<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/thane-news/swan-in-the-courtyard-of-the-police-station-a-neat-monastery-of-butterflies-akp-94-2020755/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T01:45:01+00:00"/>
    <meta property="og:title" content="पोलीस ठाण्याच्या आवारात हंस, फुलपाखरांचा स्वच्छंद विहार"/>
    <meta property="og:description" content="ठाणे शहर पोलीस आयुक्तालयाच्या हद्दीत ३६ पोलीस ठाणी आहेत."/>
  </head>
  <body>
    <article>
      <h1>पोलीस ठाण्याच्या आवारात हंस, फुलपाखरांचा स्वच्छंद विहार</h1>
      <h2>ठाणे शहर पोलीस आयुक्तालयाच्या हद्दीत ३६ पोलीस ठाणी आहेत.</h2>
      <address><time datetime="2019-11-23T01:45:01+00:00">23 Nov 2019, 01:45</time> by <a rel="author">लोकसत्ता टीम</a></address>
      <p><b>ताणमुक्तीसाठी वागळे इस्टेट पोलिसांचा अनोखा प्रयोग :- </b>२४ तास ‘ऑन डय़ुटी’ असणाऱ्या पोलिसांच्या वाटय़ाला मानसिक ताण हा नेहमीचाच. या ताणावर उपाय म्हणून आजवर अनेक उपाययोजना आखण्यात आल्या, परंतु दिवस-रात्रीच्या कडक बंदोबस्तातून थोडे सैलावल्यानंतर पोलिसांना निसर्गाच्या सान्निध्यात काही वेळ घालविण्यासाठी वागळे इस्टेट पोलिसांनी अनोखा प्रयोग राबवला आहे. ठाण्याच्या आवारात दोन उद्याने उभारण्यात आली असून काही सामाजिक कार्यकर्ते आणि नागरिकांच्या मदतीने या उद्यानात ससे आणि हंसांच्या जोडय़ा ठेवण्यात आल्या आहेत. त्यामुळे एरवी रूक्ष भासणाऱ्या पोलीस ठाण्याच्या आवारात कर्मचारी आणि तक्रारदारांना उल्हसित वातावरणाचा आनंद घेता येऊ लागला आहे.</p>
      <p>ठाणे शहर पोलीस आयुक्तालयाच्या हद्दीत ३६ पोलीस ठाणी आहेत. या ठाण्यांमध्ये रोज शेकडो तक्रारदार येत असतात. मारामारी, चोरी तर कुठे घरफोडीच्या तक्रारी घेऊन आलेल्यांना पोलीस ठाण्यातील वातावरण चिंता आणि तणाव वाढवणारे असते. तक्रारदारांच्या मनातली ही भीती घालविण्याच्या उद्देशाने वागळे इस्टेट पोलीस ठाण्यात तणावमुक्तीचा उपाय म्हणून निसर्गोद्यानाचा उपक्रम राबवला आहे.</p>
      <p>ठाण्याच्या आवारात आमदार निधीतून दोन उद्याने उभारण्यात आली आहेत. या दोन्ही उद्यानांत स्वच्छता आणि सफाई ठेवण्याचे काम सध्या पोलीस कर्मचारी करीत आहेत. निसर्गोद्यानातील विविध जातींच्या फुलांवर फुलपाखरांचा मेळा जमत आहे. हे मोहक दृश्य खचितच अनेकांना प्रसन्नता देणारे आहे. काही तक्रारदार उद्यानातील इवल्या जिवांचा मुक्त विहार पाहण्यासाठी काही वेळ थांबत आहेत.</p>
      <p>
        <b>‘पोलीस ठाण्यात आले आहे, असे वाटले नाही’</b>
      </p>
      <p>वागळे इस्टेट पोलीस ठाण्याच्या आवारात दुसऱ्या उद्यानात लहान मुलांसाठी झोके, घसरगुंडी बसविण्यात आली आहे. या उद्यानाची जागाही ऐसपैस असल्यामुळे आई-वडिलांसोबत पोलीस ठाण्यात आलेल्या मुलांनाही मोकळेपणा वाटावा म्हणून पोलीस कर्मचारी त्यांना खेळण्यासाठी या उद्यानात नेत आहेत. त्यामुळे तक्रारदारांच्या मनावरचा ताण हलका होत आहे. मी याठिकाणी एक तक्रार देण्यासाठी आले होते, मात्र येथील वातावरण इतके शांत आहे की, वाटतच नव्हते पोलीस ठाण्यात आले, असे एका महिलेने सांगितले.</p>
      <p>अनेकदा पोलीस ठाण्यात येणाऱ्या तक्रारदारांमध्ये तणाव असतो. त्यामुळे या तक्रारदारांचा तणाव दूर करण्यासाठी हे उद्याने उपयुक्त ठरत आहे. येत्या काळात एक फुलपाखरू उद्यानही उभारण्याची तयारी सुरू आहे. –<b> ए. एस. पठाण, वरिष्ठ पोलीस निरीक्षक, वागळे इस्टेट पोलीस ठाणे.</b></p>
      <related>
        <a href="https://www.loksatta.com/manoranjan-news/gandii-baat-actress-gehana-vasisth-battling-for-life-after-cardiac-arrest-ssv-92-2020550/"/>
      </related>
    </article>
  </body>
</html>