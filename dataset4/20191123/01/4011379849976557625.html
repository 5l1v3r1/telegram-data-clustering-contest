<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/gemeente-strooit-preventief-om-gladheid-te-voorkomen/"/>
    <meta property="og:site_name" content="RTVA"/>
    <meta property="article:published_time" content="2019-11-23T01:00:21+00:00"/>
    <meta property="og:title" content="Gemeente strooit preventief om gladheid te voorkomen"/>
    <meta property="og:description" content="AMSTELVEEN – Medewerkers van de gemeente Amstelveen zijn afgelopen week voor de eerste volledige biozout strooiactie van dit seizoen op pad gegaan. Net als voorgaande jaren bestrijden ze gladheid op hoofdrijwegen, busroutes en belangrijke fietspaden zoals bijvoorbeeld de routes naar scholen en winkelcentra. De gemeente wil gladheid voorkomen en strooit altijd preventief. Dat is mogelijk …"/>
  </head>
  <body>
    <article>
      <h1>Gemeente strooit preventief om gladheid te voorkomen</h1>
      <address><time datetime="2019-11-23T01:00:21+00:00">23 Nov 2019, 01:00</time> by <a rel="author" href="https://rtva.nl/author/redactie/" target="_blank">Redactie</a></address>
      <p>
        <b>AMSTELVEEN – Medewerkers van de gemeente Amstelveen zijn afgelopen week voor de eerste volledige biozout strooiactie van dit seizoen op pad gegaan. Net als voorgaande jaren bestrijden ze gladheid op hoofdrijwegen, busroutes en belangrijke fietspaden zoals bijvoorbeeld de routes naar scholen en winkelcentra.</b>
      </p>
      <p>De gemeente wil gladheid voorkomen en strooit altijd preventief. Dat is mogelijk bij normale winterse omstandigheden. Bij extreem winters weer krijgen eerst de belangrijkste hoofdwegen voorrang. Op wegen in woonwijken, stoepen en wandelpaden wordt niet gestrooid. Op diverse locaties in Amstelveen zijn zoutkisten beschikbaar.<br/>U kunt deze gebruiken als u merkt dat een tunnel of brug slecht begaanbaar is. De gemeente doet een beroep op bewoners en bedrijven om zelf de stoepen schoon te houden en zo de stad gezamenlijk begaanbaar te houden. Overigens heeft zout tijd nodig om in te werken. Bij minder dan 10 graden vorst vermindert de werking van zout op de weg.</p>
      <p>Informatie over actuele strooiacties en de gladheidsverwachting in Amstelveen zijn van eind oktober tot begin april te volgen via twitteraccount @letopAmstelveen. Strooiroutes en locaties van zoutkisten zijn te vinden op <a href="http://www.amstelveen.nl/">www.amstelveen.nl</a>.</p>
    </article>
  </body>
</html>