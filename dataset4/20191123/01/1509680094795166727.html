<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/mumbai-news/public-service-commission-examination-schedule-announced-zws-70-2020903/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T01:16:57+00:00"/>
    <meta property="og:title" content="लोकसेवा आयोगाच्या परीक्षांचे वेळापत्रक जाहीर"/>
    <meta property="og:description" content="पूर्व परीक्षा ५ एप्रिल रोजी तर मुख्य परीक्षा ८ ते १० ऑगस्ट दरम्यान"/>
  </head>
  <body>
    <article>
      <h1>लोकसेवा आयोगाच्या परीक्षांचे वेळापत्रक जाहीर</h1>
      <h2>पूर्व परीक्षा ५ एप्रिल रोजी तर मुख्य परीक्षा ८ ते १० ऑगस्ट दरम्यान</h2>
      <address><time datetime="2019-11-23T01:16:57+00:00">23 Nov 2019, 01:16</time> by <a rel="author">लोकसत्ता टीम</a></address>
      <p>
        <b>पूर्व परीक्षा ५ एप्रिल रोजी तर मुख्य परीक्षा ८ ते १० ऑगस्ट दरम्यान</b>
      </p>
      <p><b>मुंबई : </b>महाराष्ट्र लोकसेवा आयोगातर्फे २०२० मध्ये आयोजित करण्यात येणाऱ्या विविध स्पर्धा परीक्षांचे अंदाजित वेळापत्रक शुक्रवारी जाहीर करण्यात आले आहे. आयोगाच्या संकेतस्थळावर हे वेळापत्रक प्रसिद्ध करण्यात आले असून पूर्व परीक्षा ५ एप्रिल रोजी तर मुख्य परीक्षा ८ ते १० ऑगस्ट दरम्यान घेण्यात येणार आहे.</p>
      <p>या वेळापत्रकानुसार राज्य सेवा मुख्य परीक्षा शनिवारपासून तीन दिवस आणि सहायक कक्ष अधिकारी मर्यादित विभागीय परीक्षा ही शनिवारी घेण्यात येणार असून उर्वरित सर्व पूर्व तसेच मुख्य परीक्षा रविवारी घेण्याचे नियोजित आहे. राज्य सेवा परीक्षेची जाहिरात डिसेंबर २०१९ मध्ये प्रसिद्ध करण्यात येणार असून पूर्व परीक्षा ५ एप्रिल २०२० रोजी तर मुख्य परीक्षा शनिवार, ८ ऑगस्ट ते सोमवार, १० ऑगस्ट अशी तीन दिवस घेण्यात येणार आहे. दिवाणी न्यायाधीश कनिष्ठ स्तर व न्यायदंडाधिकारी प्रथम वर्ग परीक्षेसाठी जानेवारी २०२० मध्ये जाहिरात प्रसिद्ध होणार असून पूर्व परीक्षा १ मार्च रोजी तर मुख्य परीक्षा १४ जून रोजी घेण्यात येणार आहे. तर सहायक मोटार वाहन निरीक्षक परीक्षेची जाहिरात जानेवारीमध्ये प्रसिद्ध करण्यात येणार असून पूर्व परीक्षा १५ मार्च रोजी तर मुख्य परीक्षा १२ जुलै रोजी घेण्यात येणार आहे.</p>
      <p>महाराष्ट्र दुय्यम सेवा संयुक्त परीक्षेची जाहिरात फेब्रुवारीमध्ये तर पूर्व परीक्षा ३ मे रोजी घेण्यात येणार आहे. महाराष्ट्र दुय्यम सेवा मुख्य परीक्षा २०२० अंतर्गत संयुक्त पेपर क्रमांक १-६ सप्टेंबर रोजी, पेपर क्र. २ (पोलीस उपनिरीक्षक) १३ सप्टेंबरला, पेपर क्र. ३ (राज्य कर निरीक्षक) २७ सप्टेंबर रोजी, पेपर क्र.२ (सहायक कक्ष अधिकारी) ४ ऑक्टोबर रोजी घेण्यात येणार आहे.</p>
      <p>महाराष्ट्र वन सेवा परीक्षेसाठी मार्चमध्ये जाहिरात प्रसिद्ध केली जाणार असून पूर्व परीक्षा १० मे रोजी, तर मुख्य परीक्षा ११ ऑक्टोबर रोजी घेण्यात येणार आहे. अभियांत्रिकी सेवा परीक्षेसाठी मार्चमध्ये जाहिरात, तर १७ मे रोजी पूर्व परीक्षा घेण्यात येणार आहे. स्थापत्य अभियांत्रिकी सेवा मुख्य परीक्षा १८ ऑक्टोबर रोजी होईल.</p>
      <p>महाराष्ट्र गट-क सेवा संयुक्त परीक्षेची जाहिरात एप्रिलमध्ये प्रसिद्ध होणार असून पूर्व परीक्षा ७ जून रोजी घेण्यात येणार आहे. कृषी सेवा परीक्षेची जाहिरात मे महिन्यात, तर पूर्व परीक्षा ५ जुलै रोजी आणि मुख्य परीक्षा १ नोव्हेंबरला घेण्याचे नियोजित आहे. सहायक कक्ष अधिकारी मर्यादित विभागीय स्पर्धा परीक्षा सप्टेंबर २०२० मध्ये जाहिरात प्रसिद्ध करण्यात येणार असून परीक्षा शनिवार, २८ नोव्हेंबर २०२० रोजी घेण्याचे नियोजित आहे. परीक्षांचे वेळापत्रक आयोगाच्या संकेतस्थळावर प्रसिद्ध करण्यात आले आहे. हे वेळापत्रक अंदाजित असून त्यामध्ये बदल होऊ  शकतो, असेही आयोगाने स्पष्ट केले आहे.</p>
    </article>
  </body>
</html>