<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/rajeev-kalamassery/836270"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-23T01:21:54+00:00"/>
    <meta property="og:title" content="ചിരി മായാതിരിക്കട്ടെ; രാജീവ് കളമശേരിക്ക് വേണമൊരു കൈത്താങ്ങ്"/>
    <meta property="og:description" content="ടെലിവിഷൻ പരിപാടികളിലൂടെ കാൽ നൂറ്റാണ്ടിലേറെ ചിരിപടർത്തിയ ..."/>
  </head>
  <body>
    <article>
      <h1>ചിരി മായാതിരിക്കട്ടെ; രാജീവ് കളമശേരിക്ക് വേണമൊരു കൈത്താങ്ങ്</h1>
      <address><time datetime="2019-11-23T01:21:54+00:00">23 Nov 2019, 01:21</time> by <a rel="author">വെബ് ഡെസ്‌ക്‌</a></address>
      <p>കളമശേരി&gt;ടെലിവിഷൻ പരിപാടികളിലൂടെ കാൽ നൂറ്റാണ്ടിലേറെ ചിരിപടർത്തിയ രാജീവ് കളമശേരിക്ക് സഹൃദയരുടെ കൈത്താങ്ങ് വേണം. രോഗങ്ങളുടെ വേട്ടയാടലിൽ തകർന്ന രാജീവ്‌ വിശ്രമത്തിലാണ്‌. ഭാര്യയും നാലു കുഞ്ഞുങ്ങളും അടങ്ങുന്ന കുടുംബത്തിന്റെ വേദന കണ്ടറിഞ്ഞ നാട്‌ സഹായങ്ങളുമായി ഒപ്പമുണ്ട്‌.</p>
      <p>എ കെ ആന്റണിയെയും വെള്ളാപ്പള്ളി നടേശനയും ഒ രാജഗോപാലിനെയുമൊക്കെ അതിശയകരമായി അവതരിപ്പിച്ച കലാകാരനാണ് രാജീവ്‌. ആന്റണിതന്നെ നേരിട്ട് അഭിനന്ദിച്ചിട്ടുമുണ്ട്. ഭാര്യ സൈനബയ്‌ക്കും ഇരട്ടകളായ നസ്‌നിൻ, നസ്രിൻ (15), നഹറിൻ (12), മൂന്നര വയസ്സുകാരി നഫ്സിൻ എന്നിവർക്കും താങ്ങായിരുന്നത്‌ സ്‌റ്റേജുകളിലും ടിവിയിലും മിമിക്രി അവതരിപ്പിച്ച്‌ കിട്ടിയിരുന്ന വരുമാനമാണ്‌. കഴിഞ്ഞ ജൂലൈമുതൽ നിരന്തരം രോഗങ്ങൾ വേട്ടയാടുന്നു. ഭാരിച്ച ചികിത്സ, കുടുംബത്തിന്റെ നിത്യവൃത്തി ഇതൊക്കെ നിലയ്‌ക്കാതെ ഇതുവരെ സഹോദരങ്ങളും അടുത്ത സുഹൃത്തുക്കളും നോക്കി. പക്ഷേ, ഇനിയും സഹായങ്ങൾ കിട്ടിയേ തീരൂ എന്നാണ് സ്ഥിതി.</p>
      <p>ക്യാൻസർബാധിതയായിരുന്ന ഉമ്മ നീണ്ടകാലത്തെ ചികിത്സയ്‌ക്കുശേഷം 2018 ഒക്‌ടോബറിൽ മരിച്ചപ്പോൾ കുടുംബം സാമ്പത്തികബുദ്ധിമുട്ടിലായിരുന്നു. കഴിഞ്ഞ ജൂലൈ 12നാണ്‌ ഹൃദയസംബന്ധമായ അസുഖം രാജീവിനെ പിടികൂടിയത്‌. അന്ന് നാർദിഷായുടെ നേതൃത്വത്തിൽ മിമിക്രി ആർട്ടിസ്റ്റ്സ് അസോസിയേഷൻ സഹായിച്ചു.</p>
      <p>വിശ്രമത്തിനിടെ ജൂലൈ 31ന് പക്ഷാഘാതം പിടിപെട്ടു. സംസാരം എന്നെന്നേക്കുമായി നിലയ്‌ക്കുമെന്ന്‌ ഭയപ്പെട്ടതാണ്. എന്നാൽ, ചികിത്സയും വിശ്രമവും ശരിയായതോടെ ജീവിതം തിരിച്ചുപിടിച്ചു. പരിപാടികൾക്ക് പോകാമെന്ന് ഡോക്ടറുടെ അനുമതിയും കിട്ടി. സ്റ്റേജ് പരിപാടികൾ പ്ലാൻ ചെയ്യുന്നതിനിടെ നവംബർ 15ന് വീണ്ടും ഹൃദ്‌രോഗമെത്തി. ആൻജിയോപ്ലാസ്റ്റി ചെയ്ത്‌ വെള്ളിയാഴ്ച വീട്ടിലെത്തി. നീണ്ട വിശ്രമത്തിനുശേഷമെ കലാജീവിതത്തിലേക്കുള്ള മടക്കയാത്രയാകൂ.</p>
      <p>ഒരുപാട് വേദികളിൽ കേരളത്തെ ചിരിപ്പിച്ച രാജീവിന്റെ ജീവിതത്തിൽ കണ്ണീര് പടരാതിരിക്കാൻ തിരക്കഥാകൃത്ത് ശാന്തിവിള ദിനേശും ചമയം കലാകാരൻ പട്ടണം റഷീദും കലാഭവൻ റഹ്മാനുമൊക്കെ ആശ്വാസവുമായി ഒപ്പമുണ്ട്. ഫെഡറൽ ബാങ്ക് കളമശേരി ശാഖയിൽ (ഐഎഫ്‌എസ്‌സി കോഡ്‌ എഫ്‌ഡിആർഎൽ 0001012) എ എസ് രാജീവിന്റെ പേരിലുള്ള അക്കൗണ്ട് നമ്പർ. 10120100187644ലേക്ക്‌ സഹായങ്ങൾ പ്രതീക്ഷിച്ചിരിക്കുകയാണ്‌ കുടുംബവും നാടും.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/jnu-iflu-protest/836333"/>
        <a href="https://www.deshabhimani.com/news/kerala/idol-sreenarayana-guru/836323"/>
        <a href="https://www.deshabhimani.com/news/kerala/23cr-for-the-devolepment-of-medical-colleges/836320"/>
      </related>
    </article>
  </body>
</html>