<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914833"/>
    <meta property="og:site_name" content="Dnevnik"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Ante Guberac bi tožil Žganca"/>
    <meta property="og:description" content="Pred drugoligaši je še zadnji krog pred odhodom na zimski premor. Vodilni Koper bo naslov jesenskega prvaka lovil na gostovanju pri Nafti."/>
  </head>
  <body>
    <article>
      <h1>Ante Guberac bi tožil Žganca</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Rok Knafelc</a></address>
      <p>
        <b>Pred drugoligaši je še zadnji krog pred odhodom na zimski premor. Vodilni Koper bo naslov jesenskega prvaka lovil na gostovanju pri Nafti.</b>
      </p>
      <p>Z zmago na Bonifiki z 2:0 so nogometaši Gorice v minulem krogu preprečili vodilnemu Kopru predčasno osvojitev naslova jesenskega prvaka. Gostitelji niso skrivali razočaranja po drugem prvenstvenem porazu, razlog zanj pa so našli tudi v kriteriju glavnega sodnika Mitje Žganca. Ta se je po koncu tekme naposlušal kritik predsednika Kopra Anteja Guberca, ki si je zaradi žaljenja prislužil kazen prepovedi vstopa na stadion na treh tekmah. Guberac se je s kaznijo sprijaznil, ne pa tudi z očitki, da je Žganca žalil, zato zaradi razžalitve razmišlja o civilni tožbi nogometnega sodnika.</p>
      <p>Koprčani se bodo tako v Lendavo k Nafti po naslov jesenskega prvaka najverjetneje odpravili brez prvega moža kluba, zaradi rdečega kartona na primorskem derbiju pa bo manjkal tudi branilec Darko Mišić. Odsotnost Hrvata bi lahko predstavljala težavo za trenerja Mirana Srebrniča, saj mu bo nasproti stal najboljši napad lige. »Igralci Kopra so zagotovo že nekoliko utrujeni. V tem delu sezone je težko držati izjemno formo, kar smo lahko videli tudi na njihovi tekmi proti Gorici. Prepričan sem, da bodo Koprčani v Lendavo prišli zelo motivirani, a podobno bo veljalo tudi za moje igralce, saj želimo leto končati z zmago. Naš cilj je, da se fizično in mentalno dobro pripravimo in se jim oddolžimo za poraz v Kopru,« je prepričan trener Nafte <b>Marian Sluka</b>.</p>
      <p>Na pomoč Nafte upajo Goričani, ki za Koprom zaostajajo le za dve točki. Pred domačimi gledalci bodo gostili Dravo, ki je pretekli teden počivala, saj je bila njihova tekma proti Brdom zaradi slabega vremena odpovedana.</p>
      <p>2. SNL, 19. krog, danes ob 13.30: Gorica – Drava Ptuj, Beltinci – Radomlje, Brežice Terme Čatež – Dravograd, Krka – Bilje, Jadran Dekani – Krško, Fužinar – Rogaška, ob 17.30: Nafta – Koper, jutri ob 13.30: Brda – Dob.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914791/sport/nogomet/znani-pari-dodatnih-kvalifikacij-za-ep-2020-"/>
        <a href="https://www.dnevnik.si/1042914707/sport/nogomet/dobovec-korak-tocko-oddaljen-od-sanj-a-si-ne-dela-utvar"/>
      </related>
    </article>
  </body>
</html>