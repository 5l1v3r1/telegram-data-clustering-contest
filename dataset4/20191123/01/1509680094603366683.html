<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/pune-news/lack-asphalt-kept-the-work-akp-94-2020668/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T01:01:10+00:00"/>
    <meta property="og:title" content="शुद्ध डांबराच्या कमतरतेमुळे काम रखडले"/>
    <meta property="og:description" content=" डिसेंबर २०१८ मध्ये सुरू करण्यात आलेल्या सिंहगड घाट रस्त्याचे चार किलोमीटरचे काम एक वर्ष होत आले, तरी पूर्ण झालेले नाही."/>
  </head>
  <body>
    <article>
      <h1>शुद्ध डांबराच्या कमतरतेमुळे काम रखडले</h1>
      <h2> डिसेंबर २०१८ मध्ये सुरू करण्यात आलेल्या सिंहगड घाट रस्त्याचे चार किलोमीटरचे काम एक वर्ष होत आले, तरी पूर्ण झालेले नाही.</h2>
      <address><time datetime="2019-11-23T01:01:10+00:00">23 Nov 2019, 01:01</time> by <a rel="author">लोकसत्ता टीम</a></address>
      <p>
        <b>सिंहगड घाट रस्त्याबाबत सार्वजनिक बांधकाम विभागाचा दावा</b>
      </p>
      <p>सिंहगड घाट रस्त्याचे दोन किलोमीटर डांबरीकरणाचे काम बाजारात शुद्ध डांबराची कमतरता असल्याने रखडले असल्याचा दावा सार्वजनिक बांधकाम विभागाने (पीडब्ल्यूडी) केला आहे. दरम्यान, पाऊस थांबल्याने लवकरात लवकर घाट रस्त्याचे काम पूर्ण करण्यात येईल, असेही विभागाकडून शुक्रवारी स्पष्ट करण्यात आले.</p>
      <p>डिसेंबर २०१८ मध्ये सुरू करण्यात आलेल्या सिंहगड घाट रस्त्याचे चार किलोमीटरचे काम एक वर्ष होत आले, तरी पूर्ण झालेले नाही. गडावर होणारे कार्यक्रम, पर्यटकांची वर्दळ, लोकसभा आणि विधानसभा निवडणुकांची आचारसंहिता अशा विविध कारणांनी तब्बल अकरा महिन्यांनंतरही घाट रस्त्याचे काम अर्धवट राहिले आहे. गेल्या वर्षी डिसेंबरमध्ये सिंहगडाकडे जाणाऱ्या रस्त्याचे काम पीडब्ल्यूडीकडून हाती घेण्यात आले. काम सुरू झाल्यानंतर अडीच महिन्यांत हे काम पूर्ण करण्यात येणार होते. त्यासाठी खास जिल्हाधिकाऱ्यांकडून परवानगी घेऊन सिंहगड पर्यटकांसाठी बंद करण्यात आला होता. मात्र, अद्यापही हे काम पूर्ण करण्यात विभागाला अपयश आले आहे. तसेच आतापर्यंत केलेले सिमेंट काँक्रिट रस्त्याचे कामही सदोष असल्याचा आरोप स्थानिकांकडून सातत्याने करण्यात येत आहे.</p>
      <p>‘काँक्रिटचा रस्ता मूळ रस्त्यापेक्षा उंच आणि अरुंद झाला आहे. परिणामी, या रस्त्यावरून दोन गाडय़ा एकाच वेळी गेल्यास त्या घसरून अपघात होण्याची शक्यता निर्माण झाली. याबाबत पीडब्ल्यूडीकडे तक्रार केल्यानंतर साइडपट्टय़ा टाकण्यात आल्या. परंतु, त्या टाकताना काँक्रिट रस्त्याच्या दोन्ही बाजूला माती, दगड यांचे भराव टाकण्यात आले. गडावरील वाहतुकीमुळे माती, दगड यांचे भराव निघून जात असून अपघात होण्याची शक्यता आहे,’ असे घेरा सिंहगडचे उपसरपंच अमोल पढेर यांनी सांगितले.  दरम्यान, गडाकडे जाणाऱ्या घाट रस्त्यावर दरडी कोसळणे, कडे-कपारीतील सैल झालेले दगड पडणे अशा घटना दरवर्षी पावसाळ्यात घडतात. तसेच सध्या घाट रस्ता अत्यंत खराब झाल्याने पीडब्ल्यूडीकडून रस्त्याचे काम हाती घेण्यात आले आहे. प्रत्येकी दोन किलोमीटर सिमेंट काँक्रिटीकरण आणि दोन किलोमीटर डांबरी अशा एकूण चार किलोमीटर रस्त्याचे काम करण्यात येत आहे.</p>
      <p>
        <b>पुन्हा रस्त्यावर मुरुम</b>
      </p>
      <p>घाट रस्त्याचे जे डांबरीकरण केले जाणार आहे त्या रस्त्याचेही काम रखडले आहे. बाजारात शुद्ध डांबराची कमतरता असल्याने हे काम अर्धवट राहिले आहे. सध्या रस्त्यावर मुरूम आणि खडी टाकण्यात आली आहे. लांबलेल्या पावसामुळे या रस्त्याची पुन्हा दुरवस्था झाली असून खडी, मुरूम वाहून गेला आहे. गेल्या आठवडय़ापासून पुन्हा रस्त्यावर मुरूम टाकण्यात आला आहे. अद्यापही डांबरीकरणाला सुरुवात करण्यात आलेली नाही.</p>
    </article>
  </body>
</html>