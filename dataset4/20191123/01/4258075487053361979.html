<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/state/mamata-banerjee-send-message-to-jagdeep-dhankhar-to-protect-the-federal-structure-1.1074169"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-23T01:23:47+00:00"/>
    <meta property="og:title" content="যুক্তরাষ্ট্রীয় কাঠামো রক্ষায় ধনখড়কে বার্তা মমতার"/>
    <meta property="og:description" content="রাজ্যপাল একের পর এক ঘটনায় সাংবিধানিক এক্তিয়ার অমান্য করে সমান্তরাল প্রশাসন চালানোর চেষ্টা করছেন বলে সরকারের তরফে বারবার অভিযোগ উঠছে।"/>
  </head>
  <body>
    <article>
      <h1>যুক্তরাষ্ট্রীয় কাঠামো রক্ষায় ধনখড়কে বার্তা মমতার</h1>
      <address><time datetime="2019-11-23T01:23:47+00:00">23 Nov 2019, 01:23</time> by <a rel="author">নিজস্ব সংবাদদাতা</a></address>
      <p>দেশের যুক্তরাষ্ট্রীয় কাঠামো অক্ষুণ্ণ রাখার বিষয়ে আলোচনার জন্য রাজ্যপাল জগদীপ ধনখড়কে অনুরোধ জানালেন মুখ্যমন্ত্রী মমতা বন্দ্যোপাধ্যায়।</p>
      <p>আগামী ২৬ নভেম্বর ভারতের সংবিধান প্রণয়ন দিবস। ওই দিন রাজভবনে সংবিধান দিবস পালনের ব্যবস্থা করছেন রাজ্যপাল। অন্যদিকে বিধানসভাতেও ওই ২৬ এবং ২৭ নভেম্বর সংবিধান দিবস উপলক্ষে বিশেষ অধিবেশন হবে। সেই অনুষ্ঠানের জন্য শুক্রবার রাজ্যপালকে পাঠানো বার্তায় মমতার আবেদন, ‘যুক্তরাষ্ট্রীয় কাঠামো অক্ষুণ্ণ রাখার বিষয়ে সংবিধানে যা বলা হয়েছে, তা আলোচনায় তুলে ধরা হলে আমি খুশি হব। সংবিধানের অন্যতম গুরুত্বপূর্ণ এই দিকটি সুরক্ষিত রাখাটাই জরুরি।’</p>
      <p>রাজ্যপাল একের পর এক ঘটনায় সাংবিধানিক এক্তিয়ার অমান্য করে সমান্তরাল প্রশাসন চালানোর চেষ্টা করছেন বলে সরকারের তরফে বারবার অভিযোগ উঠছে। জবাবে রাজ্যপালও পাল্টা বলছেন, তিনি কোনও ভাবেই সাংবিধানিক অধিকার খর্ব করছেন না। এই আবহে সংবিধান দিবসের অনুষ্ঠান উপলক্ষে মুখ্যমন্ত্রী তাঁর চিঠিতে লিখেছেন, ‘সবকিছুর উপরে সংবিধান। এবং দেশের সব নাগরিককেই তা মেনে চলতে হয়’। </p>
      <p>এমনিতেই একই দিনে বিধানসভার পাশাপাশি রাজভবনে সংবিধান দিবস পালন নিয়ে বিতর্কের সূত্রপাত হয়েছে। বিধানসভার বিশেষ অধিবেশন প্রসঙ্গে পরিষদীয় মন্ত্রী পার্থ চট্টোপাধ্যায় ঘোষণার পরেই রাজ্যপাল টুইট করে রাজভবনের অনুষ্ঠানের কথা জানান। মাসখানেক আগে ওই অনুষ্ঠানের জন্য রাজভবনের তরফে মুখ্যমন্ত্রী এবং কলকাতা হাইকোর্টের প্রধান বিচারপতিকে আমন্ত্রণ জানানো হয়েছে বলেও ধনখড় দাবি করেছেন।  তার পরে সংবিধান দিবসের উদ্বোধনী অনুষ্ঠানে অর্থাৎ ২৬ নভেম্বর বিধানসভায় উপস্থিত থাকার জন্য রাজ্যপালকে আমন্ত্রণ জানানো হয়েছে বলে স্পিকার বিমান বন্দ্যোপাধ্যায় জানিয়েছেন। মুখ্যমন্ত্রীরও ওই অনুষ্ঠানে উপস্থিত থাকার কথা।</p>
      <p>তবে একই দিনে দু’জায়গায় সংবিধান দিবসের অনুষ্ঠান হওয়ায় মুখ্যমন্ত্রী এবং রাজ্যপাল, দু’জায়গাতেই উপস্থিত থাকবেন কি না, তা এখনও নিশ্চিত নয়। </p>
    </article>
  </body>
</html>