<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/opinio/article/7-editorials/1700412-aliments-contra-la-pobresa.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Aliments contra la pobresa"/>
    <meta property="og:description" content="La campanya del Gran Recapte del Banc dels Aliments espera recollir aquest cap de setmana més de quatre mil tones d'aliments, una xifra similar a la dels tres últims anys, que suposa una quarta part..."/>
  </head>
  <body>
    <article>
      <h1>Aliments contra la pobresa</h1>
      <address>
        <time datetime="2019-11-23T01:00:00+00:00">23 Nov 2019, 01:00</time>
      </address>
      <p>La campanya del Gran Recapte del Banc dels Aliments espera recollir aquest cap de setmana més de quatre mil tones d’aliments, una xifra similar a la dels tres últims anys, que suposa una quarta part de tot l’aliment que recull a l’any entre donacions, malbaratament i ajuts de la UE amb l’objectiu de proporcionar ajut alimentari a les persones més necessitades. La iniciativa és molt positiva i, com passa amb d’altres de similars, valora la feina d’organitzacions com el Banc dels Aliments, la dels milers de voluntaris que fan possible la recollida per tot el país, la de les entitats socials que traslladen l’ajut a la gent i òbviament la solidaritat dels ciutadans que fan les donacions.</p>
      <p>No n’hi ha prou, però, d’aplaudir aquesta cadena de solidaritat. Cal reflexionar, per exemple, sobre el malbaratament d’aliments que fem com a societat. L’Agència Catalana de Residus calcula que cada any a Catalunya es malbaraten 262.000 tones de menjar, més de la meitat (53%) a les llars i la resta en els processos de producció, processament i distribució. És necessària, doncs, una major consciència del valor social dels aliments per fer-ne un consum més racional.</p>
      <p>L’altra reflexió que cal fer va més enllà d’iniciatives com el Gran Recapte, que són una ajuda molt important, però que van dirigides a pal·liar els efectes, no pas les causes, del problema. I el problema real és que un 20% de la població catalana viu en situació de pobresa. És una pobresa estructural, que el sistema per si sol no corregeix. Per això, és urgent avui la recollida d’aliments, però és imprescindible plantejar des de la política i les institucions les mesures de correcció que calguin per combatre aquesta pobresa.</p>
    </article>
  </body>
</html>