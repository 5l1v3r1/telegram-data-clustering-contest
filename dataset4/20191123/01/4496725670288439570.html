<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1700163-si-el-mediterrani-esta-en-perill-la-nostra-cultura-tambe-ho-esta.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="“Si el Mediterrani està en perill, la nostra cultura també ho està”"/>
    <meta property="og:description" content="Va apostar pel concepte &quot;Mediterràniament&quot; i el va convertir en la icona de l'inici de l'estiu. La defensa del medi ambient i l'ecologia ha reforçat la seva condició de referent en publicitat"/>
  </head>
  <body>
    <article>
      <h1>“Si el Mediterrani està en perill, la nostra cultura també ho està”</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Clara Ribas</a></address>
      <ul>
        <li>
          <b>Va apostar pel concepte “Mediterràniament” i el va convertir en la icona de l’inici de l’estiu. La defensa del medi ambient i l’ecologia ha reforçat la seva condició de referent en publicitat</b>
        </li>
      </ul>
      <p><b>Estrella Damm ha apostat fort pel compromís amb el medi ambient.<br/></b>L’aposta d’Estrella Damm pel medi ambient es remunta als orígens de la marca, i és en aquests darrers anys quan s’han fet importants avenços en matèria de sostenibilitat amb la implementació d’iniciatives innovadores, com els gots 100% biodegradables o les anelles de cartró als <i>packs</i> de llaunes.<br/><b>Cal atrevir-se a canviar els paràmetres de la publicitat?<br/></b>Diria que la innovació és treballar dia rere dia per mirar de fer les coses millor de com ja les estàs fent. En el cas d’Estrella Damm, una forma de fer-ho ha estat la utilització de formats innovadors en el món de la publicitat, com ho va ser el videoclip el 2009 o el curt el 2015. Però no van ser els únics.<br/><b>Eren conscients que la idea de la Mediterrània arrelaria tant?<br/></b>Si et digués que sí et mentiria. El 2009 vam llançar <i>Formentera</i>, la nostra primera campanya “Mediterràniament”, i va tenir una molt bona acceptació per part del públic. La cançó d’aquell any –<i>Summercat</i>, de la formació sueca Billie The Vision &amp; The Dancers– va arribar al capdamunt de les llistes musicals de l’estiu, i la senties allà on anaves. Va ser una autèntica revolució! Des de llavors, hem estat fidels al Mediterrani fins avui dia.<br/><b>Quina sensació dona haver creat un producte que agrada a través del temps?<br/></b>Amb les nostres campanyes hem intentat sempre adaptar-nos als nous temps i reinventar-nos, per seguir sorprenent els nostres seguidors. La campanya de l’any passat –<i>Àlex i Júlia</i>–, va ser el tercer anunci més vist a YouTube a Europa el 2018, segons el rànquing de popularitat que elabora la mateixa plataforma.<br/><b>Parlen també del territori, la cultura i la gastronomia.<br/></b>Fa onze anys que el Mediterrani que ens va veure néixer i créixer, fins arribar als nostres dies, fa d’eix vertebrador de la nostra comunicació. Una comunicació basada en històries que reivindiquen la manera de viure al Mediterrani. Una històries que connecten amb els nostres seguidors, els emocionen i amb les quals s’identifiquen, i que ens han permès construir una imatge sòlida de marca al voltant dels nostres valors i de l’estil de vida mediterrani.<br/><b>Ja són un referent en comunicació i publicitat.<br/></b>Que els nostres seguidors esperin, any rere any, que llancem la campanya d’estiu, que els agradi, i que, a més, ho comparteixin a les seves xarxes socials i en parlin, és la millor resposta que podríem tenir. Si a això hi sumes els bons resultats de les campanyes –els quals posen de manifest la bona salut de la marca– i els reconeixements que hem rebut per la nostra trajectòria publicitària ­–com el Premi Nacional de Comunicació d’enguany–, la nostra satisfacció és plena.<br/><b>En alguna ocasió ha dit que les històries de Damm tenen vida pròpia. Per què?<br/></b>I tant! Ens agrada que les nostres campanyes tinguin vida pròpia, que surtin de la planificació inicial i es vagin transformant segons la conversa que es genera al seu voltant. Escoltem què diuen els nostres seguidors a les xarxes socials per crear peces que donin resposta a aquesta conversa.<br/><b>Hi ha molta rotunditat en el missatge ecològic.<br/></b>Pel que fa a resultats de marca, <i>Ànima</i> i <i>Amants</i> han batut tots els rècords de la marca, però estem especialment orgullosos del fet que van fer augmentar la conscienciació entre la societat de l’emergència ecològica a què està exposat el Mediterrani. És la nostra cultura mil·lenària, la nostra gastronomia i les nostres meravelloses platges. Però tot això estarà en perill mentre ho estigui el Mediterrani. Amb aquesta premissa, afegim a la dimensió cultural i a la gastronòmica, la de la protecció del medi ambient.<br/><b>Com a marca global present a més de 100 països, és més difícil trobar un missatge que pugui encaixar arreu?<br/></b>L’estil de vida mediterrani és conegut arreu del món, la qual cosa fa que tingui una molt bona acceptació als països on som presents i als quals entrem.<br/><b>Les campanyes us han fet evolucionar com a companyia?<br/></b>Jo diria més aviat que la companyia ha evolucionat amb cada campanya. La primera campanya Mediterràniament (<i>Formentera</i>, 2009) va fer canviar la percepció que es tenia de la companyia, tant per part del consumidor com per part del públic intern. Des de “fora” ens veien com una marca propera i <i>friendly</i>, una marca <i>enrotllada</i>, mentre que des de dins va servir perquè s’abandonessin els codis clàssics, propis de les grans empreses. Tots els col·laboradors estem encara més conscienciats, i, a més, estem duent a terme importants esforços en aquest sentit, pel que fa a eliminació de residus o a nous envasos.</p>
    </article>
  </body>
</html>