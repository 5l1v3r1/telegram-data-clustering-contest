<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/partiler-istemiyoruz-diyor-ama-ankara-erken-secimi-konusuyor-15625yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Partiler ‘istemiyoruz’ diyor, ama Ankara erken seçimi konuşuyor!"/>
    <meta property="og:description" content="Siyaset… Her zaman sürprizleri beraberinde getiriyor. Ankara kulislerinde beklenti olarak konuşulanların da, önünde..."/>
  </head>
  <body>
    <article>
      <h1>Partiler ‘istemiyoruz’ diyor, ama Ankara erken seçimi konuşuyor!</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Ahmet Emin Yılmaz</a></address>
      <p>Siyaset… Her zaman <b>sürprizleri</b> beraberinde getiriyor. <b>Ankara </b>kulislerinde<b> beklenti</b> olarak konuşulanların da, önünde sonunda gerçekleştiği biliniyor.</p>
      <p>Örneğin…</p>
      <p>Şu sıralar <b>Ankara’</b>daki dostlar, <b>“Nereye gitsek erken seçim konuşuluyor”</b> diyorlar.  Bu beklentinin <b>Ankara’da giderek büyüdüğü </b>ve neredeyse bir araya gelen siyasetçilerin ilk gündemi olduğunu söylüyorlar.</p>
      <p>Oysa…</p>
      <figure>
        <img src="https://www.olay.com.tr/d/other/1.-yazi-icin-tbmm-genel-kurul-salonu.jpg"/>
      </figure>
      <p>Siyasi partiler <b>erken seçim</b> konusu açıldığında <b>isteksiz</b> davranıyorlar, hatta <b>“Biz istemiyoruz, ama olursa da kaçmayız”</b> diyorlar.</p>
      <p>Yanı sıra…</p>
      <p><b>MHP Genel Sekreteri İsmet Büyükataman’</b>ın perşembe günü aktardığımız <b>“Türkiye’nin çok yönlü bir kuşatma altında olduğunu ve meşgul edilmek istendiğini”</b> vurgulayan uyarıcı açıklamaları da önemli.</p>
      <p>Çünkü…</p>
      <p>Siyasi pozisyonu nedeniyle <b>MHP’nin iki numarası</b> olan bir siyasetçi <b>“erken seçim beklentilerini ciddiye almayın”</b> diyorsa önemsemek gerekiyor.</p>
      <p>Buna karşın…</p>
      <p>Daha <b>yerel seçim</b> sonrası başlayan, 23 Haziran’da tekrarlanan <b>İstanbul seçimi</b> sonrası artan <b>erken seçim</b> beklentisi siyasetin planlarını etkiliyor.</p>
      <p>Nitekim…</p>
      <p><b>AK Parti </b>ve <b>CHP’</b>nin kongre takvimlerini bile <b>erken seçim olasılığını </b>göz önüne alarak yaptıkları, <b>Yeniden Refah Partisi’</b>nin bile bu beklentiyle kurultayını tamamladığı <b>Ankara</b> kulislerinin konuşulanları arasında.</p>
      <p>Yine…</p>
      <p><b>CHP İl Başkanı Hüseyin Akkuş’</b>un <b>“nisan sonrası erken seçim”</b> beklentisini dillendirdiğini de 1 Ekim günü bu sütunlardan aktardık.</p>
      <p>Kafalar da bu noktada karışıyor.</p>
      <p>Siyasi partiler <b>istemediklerini</b> söylerken, yetkili ağızlar <b>gerek olmadığı</b> açıklamaları yaparken <b>erken seçim</b> söylentileri ve beklentiler nasıl artıyor.</p>
      <p><b>Ankara </b>kulislerini bilenler kafalara takılan bu soruya şöyle cevap veriyorlar:</p>
      <p>
        <b>“Türkiye’nin yerleşik siyaset uygulamasında <i>‘olmayacağı’</i> söylenenlerin çoğunun gerçekleştiği, karşı çıkılan adımların atıldığı çok görüldü.”</b>
      </p>
      <p>Bu noktada…</p>
      <p><b>İYİ Parti Genel Başkan Yardımcısı Prof. Dr. İsmail Tatlıoğlu’</b>nun 28 Ekim günü aktardığımız <b>gözlemini</b> de göz önünde bulundurmakta yarar var:</p>
      <p>
        <b>“Ankara’da parlamentoda şunu anladım: Haftaya seçim varmış gibi hazır olacaksın, hiç olmayacakmış gibi de çalışacaksın.”</b>
      </p>
      <p> </p>
      <p>
        <b>Hükümet EYT için adım atar mı?</b>
      </p>
      <p> </p>
      <figure>
        <img src="https://www.olay.com.tr/d/other/2.-yazi-icin-eyt.jpg"/>
      </figure>
      <p>Şu sıralarda… Gündemde <b>EYT</b> olarak bilinen <b>emeklilikte yaşa takılanlar</b> konusu çok konuşuluyor.</p>
      <p>Bu noktada…</p>
      <p>Geçen yıl <b>yeni bir çalışma</b> yaptırdığı bilinen <b>Cumhurbaşkanı Recep Tayyip Erdoğan’</b>ın hafta içinde <b>”Seçimi kaybetsek bile yokum”</b> demesi ve kesip atması dikkat çekici.</p>
      <p>Buna karşın…</p>
      <p>Konuştuğumuz <b>Ankara’</b>daki dostlardan biri, <b>“Eğer erken seçime gidilirse, en önemli gündem EYT olur”</b> deyip ekledi:</p>
      <p>
        <b>“Haksızlıkla karşı karşıya kaldığını düşünen bir kitle var. Siyasetin bunu çözmesi gerekiyor.”</b>
      </p>
      <p> </p>
      <p>
        <b>Meclis zehirleme iznini uzattı, umutlar Anayasa Mahkemesi’nde</b>
      </p>
      <p> </p>
      <figure>
        <img src="https://www.olay.com.tr/d/other/3.-yazi-icin-orhaneli-termik-santrali-yasa-ile-zehirleme-hakki-20-temmuz-2019-cikan-yazi-kupuru.png"/>
      </figure>
      <p>20 Temmuz günü, <b>Orhaneli Termik Santrali’</b>nin öyküsünü anlatıp şunu yazdık:</p>
      <p>
        <i>90’lı yılların ortalarında <b>Termik Santral </b>maliyetinden daha pahalıya <b>baca arıtma filtresi</b> yapıldı, çevre de soluk aldı.</i>
      </p>
      <p>
        <i>Filtreler…</i>
      </p>
      <p>
        <i>Devletin işlettiği yıllarda <b>arızalar dışında</b> hep çalıştı. Fakat, 2015 yılında özelleştirilirken firmaya <b>4 yıl filtreleri çalıştırmama hakkı</b> tanındı.</i>
      </p>
      <p>
        <i>Böylece…</i>
      </p>
      <p>
        <i>İşletmeyi alan firma maliyetini yüzde 20 azalttı, <b>kârdan zararı</b> da önlendi.</i>
      </p>
      <p>O süre <b>bu yılın sonunda</b> dolacak. Fakat firmaya <b>baca filtresini çalıştırmadan üretim</b> yapması için 27 Temmuz Çarşamba gecesi kabul edilen yasayla <b>filtresiz çalışma izni</b> <b>3 yıl daha </b>uzatıldı.</p>
      <p>Ne var ki…</p>
      <p><b>CHP </b>hemen <b>Anayasa Mahkemesi’</b>ne taşıdı. O süreç beklenirken de, <b>TBMM</b> perşembe gecesi yasayı yeniden kabul etti.</p>
      <p>Gece…</p>
      <p>Yasayla ilgili süreci en yakından izleyen <b>CHP Bursa Milletvekili Erkan Aydın</b> kabul edilmesinden sonraki dakikalarda <b>peşini bırakmayacaklarını</b> söyledi.</p>
      <p>Şimdi…</p>
      <p><b>TBMM’</b>nin firmaya verdiği <b>çevreyi zehirleme hakkı</b> için umutlar <b>Anayasa Mahkemesi’</b>nde.</p>
      <p> </p>
      <p>
        <b>CHP’li belediye başkanları İzmir’de</b>
      </p>
      <p> </p>
      <figure>
        <img src="https://www.olay.com.tr/d/other/4.-yazi-icin-chpli-belediye-baskanlari-turgay-erdem,-hayri-turkyilmaz,-ugur-sertaslan.jpg"/>
      </figure>
      <p>
        <b>CHP’</b>
      </p>
      <p>nin <b>Bursa’</b>da 3 ilçe belediye başkanı var. <b>Nilüfer Belediye Başkanı Turgay Erdem, Mudanya Belediye Başkanı Hayri Türkyılmaz </b>ve<b> Gemlik Belediye Başkanı Uğur Sertaslan</b> 3 gün sürecek <b>sosyal demokrat belediyecilik</b> <b>çalıştayı</b> için bu hafta sonu <b>İzmir’</b>de buluştular.</p>
      <p>Toplantıda…</p>
      <p><b>CHP’</b>li belediyelerin üye oldukları <b>Sosyal Demokrat Belediyeler Birliği Sendikası</b> genel kurulu da yapıldı.</p>
      <p> </p>
      <p>
        <b>Kadına yönelik şiddete karşı Türk Metal üyeleri sloganla yarıştı</b>
      </p>
      <p> </p>
      <figure>
        <img src="https://www.olay.com.tr/d/other/5.-yazi-icin-turk-metal-sendikasi-kadin-kollari-kadina-siddet-slogan-yarismasi-juri-toplantisi.jpg"/>
      </figure>
      <p>Açıkçası… <b>Türk Metal Sendikası Bursa Kadın Kolları Başkanı Selda Tekman </b>arayıp da <b>“Kadına yönelik şiddetle ilgili üyelerimiz arasında slogan yarışması düzenledik, jürimizde görmek istiyoruz”</b> dediğinde <b>“10-15 slogan gelir, uzun sürmez”</b> diye düşündük.</p>
      <p>Ne var ki…</p>
      <p>Meslektaşımız <b>Gül Kolaylı</b>, <b>Halkla İlişkiler Uzmanı Serdar Ömeroğlu </b>ve <b>Demet Kuru</b> ile birlikte <b>Selda Tekman</b> başkanlığında masaya oturduğumuzda, yarışma için <b>450 civarı slogan</b> geldiğini çok şaşırdık.</p>
      <p>En önemlisi de…</p>
      <p>Kadına yönelik şiddetle mücadeleye katkı amacıyla <b>slogan</b> üretenlerin büyük bölümünün erkek olmasıydı.</p>
      <p>Bu da…</p>
      <p><b>Türk Metal’</b>in attığı adımın daha en başta yerini bulduğu anlamına geliyor.</p>
      <p>Üstelik…</p>
      <p>Giderken kısa süreceğini sandığımız jürilik, birbirinden güzel sloganları üzerinde tartışarak incelerken 2.5 saati aştı. Kazananlar pazartesi günü <b>Türk Metal’</b>in <b>Kültürpark </b>karşısındaki sosyal tesisinde ödüllerini alacaklar.</p>
      <p> </p>
      <p>
        <b>Burgaz’daki parka SİT mühürü</b>
      </p>
      <p> </p>
      <figure>
        <img src="https://www.olay.com.tr/d/other/6.-yazi-icin-mudanya-guzelyali-ataturk-parki-ikinci-etap-muhurlendi.jpg"/>
      </figure>
      <p>
        <b>Mudanya’</b>
      </p>
      <p>nın <b>Güzelyalı Mahallesi’</b>ndeki <b>Atatürk Parkı </b>ikinci etap inşaatı <b>Büyükşehir </b>ve <b>Mudanya </b>belediyelerini bir kez daha karşı karşıya getirdi.</p>
      <p>Daha önce…</p>
      <p>Geçmişte<b> Büyükşehir Belediyesi’</b>ne tahsis edilen park alanını <b>mahkeme kararı</b> ile geri alan <b>Mudanya Belediyesi</b> burada proje kapsamındaki yapının inşaatına başlamıştı.</p>
      <p>Ne var ki…</p>
      <p>O inşaat, <b>SİT alanı</b> gerekçesiyle <b>Büyükşehir Belediyesi İmar Başkanlığı</b> tarafından dün akşam saatlerinde mühürlendi.</p>
    </article>
  </body>
</html>