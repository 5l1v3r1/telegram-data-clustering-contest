<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1700519-el-gran-recapte-vol-arribar-a-les-4-500-tones.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="El Gran Recapte vol arribar a les 4.500 tones"/>
    <meta property="og:description" content="La recollida per aconseguir el màxim de donacions d'aliments bàsics dels ciutadans s'allarga tot avui A darrera hora es van cobrir els 2.800 punts de venda S'amplien els vals solidaris de producte fresc"/>
  </head>
  <body>
    <article>
      <h1>El Gran Recapte vol arribar a les 4.500 tones</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Elena Ferran</a></address>
      <ul>
        <li>
          <b>La recollida per aconseguir el màxim de donacions d’aliments bàsics dels ciutadans s’allarga tot avui</b>
        </li>
        <li>
          <b>A darrera hora es van cobrir els 2.800 punts de venda</b>
        </li>
        <li>
          <b>S’amplien els vals solidaris de producte fresc</b>
        </li>
      </ul>
      <p>Tret de sortida des del mercat municipal de la Mercè, a Nou Barris, del Gran Recapte que organitzen els quatre Bancs dels Aliments que hi ha a Catalunya. Envoltats dels paradistes, els responsables de la campanya van insistir ahir en la necessitat d’omplir al màxim les <i>banyeres</i> que hi ha a l’entrada de les botigues i els supermercats que hi col·laboren per abastir els propers mesos el menjar de primera necessitat que es dona a les persones i famílies amb pocs recursos i més vulnerables. El director del Banc dels Aliments de Barcelona, Lluís Fatjó-Vilà, es va mostrar esperançat que es puguin arribar a recollir entre 4.000 i 4.500 tones d’aliments a tot Catalunya, una xifra similar a la registrada el 2018, quan es van aconseguir 4.452.000 quilos.</p>
      <p>Aquest any la logística s’ha hagut d’ajustar a darrera hora ja que no ha estat fins al darrer moment que s’ha comptat amb els voluntaris que calien per cobrir els 2.800 punts de venda. Els organitzadors ho atribuïen al moment polític i social actual que es viu a Catalunya i a les mobilitzacions de les últimes setmanes als carrers. Finalment, i amb la col·laboració de les entitats, s’han aconseguit els 28.000 voluntaris per organitzar els torns i recollir els aliments que donen els ciutadans a les botigues i supermercats.</p>
      <p>
        <b>Vals solidaris, al mercat</b>
      </p>
      <p>Com a novetat i després de la prova pilot iniciada l’any passat, s’ha estès la possibilitat de fer donacions de producte fresc de dos a cinc mercats municipals de Barcelona. Els ciutadans poden comprar tiquets de tres euros que les entitats canviaran per carn, peix o ous per facilitar producte fresc a les famílies.</p>
      <p>El Gran Recapte, que arriba a l’onzena edició, s’ha convertit en una de les cites solidàries que mouen més gent a Catalunya. Es calcula que hi participa un 25% de la població, prop de 2 milions de persones que donen els productes de llarga durada com l’oli, la llet i les conserves. Les donacions es podran realitzar per internet a través del web granrecapteonline.com fins al dia 20 de desembre.</p>
      <p>Les tones d’aliments recollides entre ahir i avui es traslladaran als magatzems, on els voluntaris els hauran de classificar durant els propers dies abans de fer-ne la distribució a les entitats per fer-los arribar a les persones que els deriven des de serveis socials. L’any passat es van cobrir les necessitats alimentàries de 196.000 persones que formen part de la “borsa de pobresa” que existeix a Catalunya.</p>
      <p>Les cadenes de distribució també hi col·laboren tant amb les donacions d’aliments en proporció del que es recapta com amb el suport logístic i de transport que es fa des del punt de venda fins als magatzems. Mercadona, que fa la recollida a 250 establiments, ha fet una donació de més de 100.000 litres de llet. També la Diputació de Lleida lliurava prop de 4.000 litres d’oli de producció pròpia de les finques de la seva propietat, en les quals es produeix oli extra verge. Als establiments de la cadena Caprabo es posarà a prova un nou model de recollida més sostenible, amb sacs de tela amb capacitat per a 230 quilos i que substituiran les caixes de cartró d’un sol ús.</p>
      <h3>LES XIFRES</h3>
      <p>
        <b>196.000<br/></b>
        <b>Són les persones ateses el 2018 en situació de vulnerabilitat a través dels quatre Bancs dels Aliments<br/></b>
        <b>28.000<br/></b>
        <b>Són els voluntaris amb què finalment s’ha comptat per atendre els 2.800 punts de venda.</b>
      </p>
      <h3>Ampolles d’oli, conserves i llet</h3>
      <p>Les tones d’aliments que al llarg de l’any distribueixen des dels Bancs dels Aliments a les famílies més vulnerables provenen de l’aprofitament alimentari, tant de l’agricultura, la restauració, la indústria agroalimentària o les cadenes de distribució. L’any passat es va aconseguir recuperar més de 12 milions de quilos d’aliments en bon estat que no tenen sortida al mercat. Els aliments bàsics de llarga durada com són l’oli, la llet i les conserves que es demanen pel Gran Recapte són els productes bàsics per completar la dieta i que no s’aconsegueixen a través d’aquest reaprofitament. És per això que la campanya, que es tanca avui, insisteix en la necessitat que es donin aquests productes en els establiments col·laboradors.</p>
      <related>
        <h4>Notícies relacionades</h4>
        <a href="http://www.elpuntavui.cat/societat/article/5-societat/1700949-el-gran-recapte-recull-mes-de-4-milions-de-quilos-de-menjar.html"/>
      </related>
    </article>
  </body>
</html>