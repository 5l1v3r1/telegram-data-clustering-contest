<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/psat-psifizonte-kanonika-paok-sakkari-ke-itoudis"/>
    <meta property="og:site_name" content="Metrosport.gr"/>
    <meta property="article:published_time" content="2019-11-23T01:19:00+00:00"/>
    <meta property="og:title" content="ΠΣΑΤ: «Ψηφίζονται κανονικά ΠΑΟΚ, Σάκκαρη και Ιτούδης»"/>
    <meta property="og:description" content="Τι ανακοίνωσε ο Πανελλήνιος Σύνδεσμος Αθλητικού Τύπου για το θέμα που δημιουργήθηκε με τον ΠΑΟΚ"/>
  </head>
  <body>
    <article>
      <h1>ΠΣΑΤ: «Ψηφίζονται κανονικά ΠΑΟΚ, Σάκκαρη και Ιτούδης»</h1>
      <h2>Τι ανακοίνωσε ο Πανελλήνιος Σύνδεσμος Αθλητικού Τύπου για το θέμα που δημιουργήθηκε με τον ΠΑΟΚ</h2>
      <address><time datetime="2019-11-23T01:19:00+00:00">23 Nov 2019, 01:19</time> by <a rel="author">Metrosport.gr Team</a></address>
      <p>Οι αντιδράσεις για την επιλογή των προτεινόμενων από τον Σύνδεσμο για την ψηφοφορία των κορυφαίων της χρονιάς έφεραν επεξηγηματική ανακοίνωση και δέσμευση για επανεξέταση των κριτηρίων</p>
      <p>Αναλυτικά, η ανακοίνωση του ΠΣΑΤ:</p>
      <p>«Αθήνα, 22 Νοεμβρίου 2019</p>
      <p>Σχετικά με την ψηφοφορία για τους Κορυφαίους της χρονιάς.</p>
      <p>Ξεκίνησε η ψηφοφορία για την ανάδειξη των κορυφαίων αθλητών, αθλητριών, ομάδων και προπονητών για το 2019. Η τελετή της βράβευσης θα πραγματοποιηθεί τη Δευτέρα, 9 Δεκεμβρίου και ώρα 18:00, στο Μέγαρο Μουσικής. Το Διοικητικό Συμβούλιο του Πανελλήνιου Συνδέσμου Αθλητικού Τύπου (ΠΣΑΤ) προσκαλεί τα μέλη του να πάρουν μέρος στον πιο ιστορικό θεσμό του ελληνικού αθλητισμού, ο οποίος συμπληρώνει 66 χρόνια ζωής.</p>
      <p>Επίσης, με αφορμή δημοσιεύματα, επιθυμούμε να διευκρινήσουμε ότι οι επιλογές των μελών μας, αθλητικών συντακτών, όσον αφορά στους κορυφαίους της χρονιάς είναι ελεύθερες και δεν υπάρχει κανένας περιορισμός, ούτε φυσικά αποκλεισμός. Το συνοδευτικό ενημερωτικό δελτίο δεν αποτελεί κατευθυντήριο οδηγό για την ψηφοφορία, όπως θέλησαν κάποιες πλευρές να το ερμηνεύσουν, δεδομένου ότι περιλαμβάνει μόνο τις ενδεικτικές διακρίσεις αθλητών, αθλητριών, ομάδων σε διεθνείς αγώνες.</p>
      <p>Κι επειδή τα περισσότερα σχόλια είχαν σχέση με την ομάδα ποδοσφαίρου του ΠΑΟΚ, με την τενίστρια Μαρία Σάκκαρη και τον προπονητή μπάσκετ Δημήτρη Ιτούδη διευκρινίζουμε ότι και οι τρεις ψηφίζονται κανονικά. Συγκεκριμένα, όσον αφορά στον ΠΑΟΚ που δεν συμπεριλήφθηκε στην ενδεικτική λίστα του ΠΣΑΤ, ελήφθησαν υπ´ όψη τα κριτήρια βράβευσης όπως έχουν αυτά οριστεί από το 2015, όταν αποφασίστηκε να δίνεται έμφαση στις διεθνείς διακρίσεις κατα σειρά προτεραιότητας (Παγκόσμια, Ευρωπαϊκά Πρωταθλήματα κλπ). Αυτό, όμως δεν μειώνει την ιστορική πρώτη κατάκτηση του νταμπλ και το αήττητο του ΠΑΟΚ.</p>
      <p>Ως προς την απουσία του ονόματος της Μαρίας Σάκκαρη από τις ενδεικτικές προτάσεις για την κορυφαία αθλήτρια, σημειώνουμε ότι η μεγάλη πρόοδος που παρουσίασε η πιο σημαντική Ελληνίδα τενίστρια αποτελεί ένα σημαντικό αθλητικό γεγονός δεδομένου ότι όλοι γνωρίζουμε τι σημαίνει για το επαγγελματικό τένις αυτή η θέση. Οφείλαμε, όμως να τηρήσουμε τα κριτήρια που έχουν θεσπιστεί.</p>
      <p>Τέλος, η κατάκτηση της Euroleague από την ΤΣΣΚΑ Μόσχας υπό την τεχνική καθοδήγηση του Δημήτρη Ιτούδη αποτελεί αδιαμφισβήτητη επιτυχία που όμως με βάση τα κριτήρια που έχουν οριστεί από το 2015 δεν μπορούσε να προηγηθεί των διακρίσεων που πέτυχαν συνάδελφοί του με εθνικές ομάδες, με ελληνικούς συλλόγους και βεβαίως καθοδηγώντας πρωταθλητές και πρωταθλήτριες.</p>
      <p>Ανεξάρτητα από όλα αυτά, το Διοικητικό Συμβούλιο του ΠΣΑΤ με το πέρας της εφετινής διαδικασίας, θα επανεξετάσει τα κριτήρια, ώστε να αποφευχθούν στο μέλλον παρόμοιες παρεξηγήσεις.</p>
      <p>Από τον ΠΣΑΤ».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/to-mega-kani-exosi-ston-dol"/>
        <a href="http://www.metrosport.gr/article/ide-papadopoulou-paschalakis-video"/>
        <a href="http://www.metrosport.gr/article/den-echi-xanagini-chorigoumeni-tis-ert-me-ta-1300-eleos-pic"/>
        <a href="http://www.metrosport.gr/article/siampanis-apantise-se-opado-tou-paok-pic"/>
        <a href="http://www.metrosport.gr/article/anevike-timi-tou-gkreif-ton-skanari-apo-perisi-paok"/>
        <a href="http://www.metrosport.gr/article/stin-agkalia-tou-mega-ke-tou-marinaki-konstantina-spiropoulou"/>
      </related>
    </article>
  </body>
</html>