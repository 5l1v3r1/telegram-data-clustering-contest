<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/opinio/article/8-articles/1700376-espanyols-amb-la-porra-a-la-ma.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Espanyols amb la porra a la mà"/>
    <meta property="og:description" content="L'encert de l'última enquesta del CEO ha estat definir amb claredat que hi ha -almenys- dues opinions públiques contraposades dins de l'Estat espanyol. L'estudi ha posat xifres a les contradiccions..."/>
  </head>
  <body>
    <article>
      <h1>Espanyols amb la porra a la mà</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Salvador Cot</a></address>
      <aside>
        <b>La nació castellana/espanyola majoritàriament posa el domini per sobre de la democràcia</b>
      </aside>
      <p>L’encert de l’última enquesta del CEO ha estat definir amb claredat que hi ha –almenys– dues opinions públiques contraposades dins de l’Estat espanyol. L’estudi ha posat xifres a les contradiccions entre la majoria dels catalans i la dels espanyols i dibuixa, amb precisió, que no només hi ha una percepció diferenciada sobre els mateixos fets sinó que el conflicte polític és, també, una confrontació d’opinions públiques.</p>
      <p>Els ciutadans espanyols tenen la millor opinió de les institucions que han encapçalat la repressió sobre Catalunya. La valoració de la Guàrdia Civil i el CNP (7,09, un notable) que concedeix la societat de l’<i>a por ellos</i> s’endinsa, per contra, en el suspens (4,59) en la població que va rebre la violència. El mateix passa amb els tribunals, l’exèrcit o la monarquia, que reben votacions contradictòries entre l’opinió pública espanyola i la catalana.</p>
      <p>El resultat final és que més enllà del conflicte polític hi ha, sobretot, una confrontació nacional. Una nació, la castellana/espanyola, està disposada, majoritàriament, a situar el domini per sobre de la democràcia. I l’altre col·lectiu nacional, des de Catalunya, jerarquitza els drets col·lectius i cívics per sobre d’axiomes com la perpetuació de l’Estat o la pertinença a un espai monolingüe de cultura única. De fet, la icona essencial que simbolitza l’Espanya de sempre, que és la monarquia, entre els catalans rep una valoració de 2,21 sobre 10, teòricament incompatible amb dècades de culte a la personalitat de la família Borbó des dels mitjans de comunicació de Madrid.</p>
      <p>De tota manera, el que és substantiu és que l’excepció no és pas l’opinió pública catalana, sinó la de la resta de l’Estat. Qualsevol enquesta a àmbit europeu sobre el conflicte català donaria uns resultats molt més semblants als de Catalunya que els de l’Espanya espanyola. D’aquí la por real de les institucions de l’Estat, incapaces de traslladar les seves percepcions més enllà de les seves fronteres mentals i administratives.</p>
    </article>
  </body>
</html>