<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/kaldirimi-isgal-eden-araclar-kaldiriliyor-15624yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Kaldırımı işgal eden araçlar kaldırılıyor"/>
    <meta property="og:description" content="Sayın Günay Yumruktay, 15 Kasım 2019 tarihli Olay gazetesi Söz Sizde köşesinde yayınlanan kaldırım işgalleri ile ilgili konu,..."/>
  </head>
  <body>
    <article>
      <h1>Kaldırımı işgal eden araçlar kaldırılıyor</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Söz Sizde</a></address>
      <p><b>S</b>ayın Günay Yumruktay, <b>15 Kasım 2019</b> tarihli Olay gazetesi <b>Söz Sizde</b> köşesinde yayınlanan kaldırım işgalleri ile ilgili konu, Kurumumuz ilgili birimi tarafından incelenmiştir.</p>
      <p><b>Zabıta Dairesi Başkanlığı Trafik Şube Müdürlüğü</b> ekiplerince şehrimizin ana arterleri ve muhtelif bölgelerinde kaldırım işgalleri ile ilgili gerekli kontrollerimiz aralıksız devam etmektedir.</p>
      <p>Kaldırımları işgal eden araçlar anons marifeti ile sahipleri bulunarak kaldırtılmakta, araçlarını kaldırmayanlar hakkında yasal işlemler yapılmaktadır.</p>
      <figure>
        <img src="https://www.olay.com.tr/d/other/kupur-069.jpg"/>
      </figure>
      <p>Köşe yazınıza istinaden söz konusu bölgelerde gerekli çalışmalar yapılmış, kaldırımlara park etmiş araçlar sahibi bulunarak kaldırtılmıştır.</p>
      <p>Sahibi bulunamayan ve araçlarını kaldırmayanlar hakkında da Büyükşehir Belediyesi Emir ve Yasaklarını Belirleyen Zabıta Yönetmeliği hükümleri gereği yasal işlemler yapılmış olup, denetim ve kontrollerimiz devam etmektedir.</p>
      <p>Bilginize sunar, iyi çalışmalar dileriz.</p>
      <p>
        <b>Büyükşehir Belediyesi Basın Yayın ve Halkla İlişkiler Dairesi Başkanlığı</b>
      </p>
      <p> </p>
      <p>
        <b>Konteynerlerin temizliğini kim yapacak?</b>
      </p>
      <p><b>G</b>ünay Bey, her gün işimiz gereği Yeni Yalova Yolu üzerindeki Metro Alışveriş Merkezi civarından geçmekteyim. Bu bölgeden geçerken çevreye çok ağır bir şekilde kötü koku yayılmakta. Bu kötü koku maalesef Metro Alışveriş Merkezi’nin bahçesinde bulunan konteynerlerden gelmekte. </p>
      <p>Konu ile ilgili Osmangazi Belediyesi’ni aradım. Ancak onlardan da maalesef ikna edici bir yanıt alamadım. Çünkü konteynerlerin firmaya ait olduğu söylendi.</p>
      <p>Yoldan geçen vatandaşları rahatsız eden kokunun giderilmesinde sorumluluğu olanların dikkatine sunuyor, konteynerlerde gerekli temizliğin yapılmasını ve koku olmayacak şekilde önlemlerin alınmasını rica ediyorum.</p>
      <p>
        <b>Bir okur</b>
      </p>
      <p> </p>
      <p>
        <b>Demirtaş bölgesinde spor tesisi ihtiyacı var</b>
      </p>
      <p><b>D</b>emirtaşımızda 12 bini bulan genç nüfusumuz bulunmakta.</p>
      <p>Ancak, ne var ki, bu gençlerin sosyal aktivitelerini geliştirecekleri herhangi bir spor tesisi bulunmamakta.</p>
      <p>Maalesef 2014 yılında var olan halı sahamız artık yok.</p>
      <p><b>Şehrimizi yönetenlerden</b>, <b>Büyükşehir Belediyemizden</b> ve <b>Osmangazi Belediyemizden</b> önemle rica ediyoruz.</p>
      <p>Lütfen Demirtaşımıza gençlerimiz için halı sahalar ve spor tesisleri rica ediyoruz.</p>
      <p>Saygılarımızla.</p>
      <p>
        <b>Demirtaş Sakarya Mahallesi Muhtarı Mümin Dündar</b>
      </p>
    </article>
  </body>
</html>