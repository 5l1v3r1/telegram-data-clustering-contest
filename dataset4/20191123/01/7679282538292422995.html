<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/lifestyle/story-anti-pollution-mask-government-school-student-made-a-air-purifier-mask-that-will-help-to-purify-the-air-inside-the-house-2863906.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T01:47:03+00:00"/>
    <meta property="og:title" content="प्रदूषण: सरकारी स्कूल के छात्र ने बनाया ऐसा मास्क, जो करेगा घर के अंदर की हवा साफ"/>
    <meta property="og:description" content="दिल्ली के सरकारी स्कूल के छात्र ने घर के अंदर प्रदूषित हवा को साफ करने के लिए एक मॉडल तैयार किया है। मॉडल साधारण मास्क से बनाया गया है। शिक्षा निदेशालय की ओर से शुक्रवार को अंतरराष्ट्रीय व्यापार मेले..."/>
  </head>
  <body>
    <article>
      <h1>प्रदूषण: सरकारी स्कूल के छात्र ने बनाया ऐसा मास्क, जो करेगा घर के अंदर की हवा साफ</h1>
      <address><time datetime="2019-11-23T01:47:03+00:00">23 Nov 2019, 01:47</time> by <a rel="author">वरिष्ठ संवाददाता,नई दिल्ली</a></address>
      <p>दिल्ली के सरकारी स्कूल के छात्र ने घर के अंदर प्रदूषित हवा को साफ करने के लिए एक मॉडल तैयार किया है। मॉडल साधारण मास्क से बनाया गया है। शिक्षा निदेशालय की ओर से शुक्रवार को अंतरराष्ट्रीय व्यापार मेले के दिल्ली पवेलियन में प्रदर्शित किया गया।</p>
      <p>दिल्ली पवेलियन सरकारी स्कूलों में हुए शिक्षा में नवाचारों को प्रदर्शित कर रहा है। गवर्नमेंट कोएड सीनियर सेंकेंडरी स्कूल द्वारका के छात्रों की तरफ से शुक्रवार को उद्यमिता मानसिकता पाठ्यक्रम के तहत बनाए मॉडल प्रदर्शित किए गए। इसमें स्कूल के नौंवी के छात्र ने घर के अंदर की हवा साफ करने के लिए एयर प्यूरीफायर का मॉडल तैयार किया है।</p>
      <p>नौंवी के छात्र विशाल का कहना है कि इसमें तीन सामान्य मास्क लगाए गए हैं। पहले स्तर पर एन 95 मास्क लगाया है, जबकि अन्य दो मास्क अंदर लगाए गए हैं। इन्हें एक्जास्ट पंखे के सहयोग से संचालित किया जाता है।</p>
      <p>विशाल का दावा है कि 300 रुपये में तैयार इस मॉडल का एक घंटा प्रयोग कर 40 फीसदी तक घर के अंदर की हवा को साफ किया जा सकता है।</p>
      <p><b>इलेक्ट्रिक ब्लू टूथ स्पीकर भी बनाया :</b>   दिल्ली पवेलियन में स्कूल के छात्रों ने इलेक्ट्रिक ब्लू टूथ स्पीकर प्रदर्शित किया। गवर्नमेंट कोएड सीनियर सेंकेंडरी स्कूल द्वारका के छात्र अमन व विशाल ने इसे तैयार किया है। ब्लूटूथ स्पीकर को दोनों छात्रों ने मोबाइल बैटरी और मच्छर भगाने के लिए प्रयोग होने वाली मशीन से तैयार किया है।</p>
    </article>
  </body>
</html>