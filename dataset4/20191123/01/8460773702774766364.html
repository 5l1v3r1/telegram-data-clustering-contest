<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/news-kerala-23-11-2019/836280"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-23T01:58:07+00:00"/>
    <meta property="og:title" content="സർവജന സ്‌കൂളിൽ വിഎച്ച്‌എസ്‌ഇ കെട്ടിടം ഉയരുന്നു ; യുപി കെട്ടിടത്തിന്‌ ഒരുകോടിയുടെ അനുമതി"/>
    <meta property="og:description" content="പാമ്പ്‌ കടിയേറ്റ്‌ വിദ്യാർഥി മരിച്ച ബത്തേരി ഗവ. സർവജന വൊക്കേഷണൽ ..."/>
  </head>
  <body>
    <article>
      <h1>സർവജന സ്‌കൂളിൽ വിഎച്ച്‌എസ്‌ഇ കെട്ടിടം ഉയരുന്നു ; യുപി കെട്ടിടത്തിന്‌ ഒരുകോടിയുടെ അനുമതി</h1>
      <address><time datetime="2019-11-23T01:58:07+00:00">23 Nov 2019, 01:58</time> by <a rel="author">വെബ് ഡെസ്‌ക്‌</a></address>
      <p>ബത്തേരി<br/>പാമ്പ്‌ കടിയേറ്റ്‌ വിദ്യാർഥി മരിച്ച ബത്തേരി ഗവ. സർവജന വൊക്കേഷണൽ ഹയർസെക്കൻഡറി സ്‌കൂളിൽ നടക്കുന്നത്‌ വൻ വികസന പ്രവർത്തനം. പൊതുവിദ്യാഭ്യാസ സംരക്ഷണ യജ്ഞത്തിന്റെ ഭാഗമായി വിഎച്ച്‌എസ്‌ഇ കെട്ടിടനിർമാണം പുരോഗമിക്കുകയാണ്‌. വിദ്യാഭ്യാസ വകുപ്പിന്റെ ഒരുകോടി രൂപ ചെലവിട്ട്‌ ഇരുനില കെട്ടിടമാണ്‌ നിർമിക്കുന്നത്‌. ഇരുനിലകളുടെയും കോൺക്രീറ്റ്‌ പൂർത്തിയായി. നിർമാണം കഴിയുന്നതോടെ വിഎച്ച്‌എസ്‌ഇ വിഭാഗത്തിന്‌ അത്യാധുനിക സൗകര്യങ്ങളാകും.</p>
      <p>നഗരസഭയുടെ 35 ലക്ഷം രൂപ ഉപയോഗിച്ച്‌ പ്ലസ്‌ ടു വിഭാഗത്തിന്‌ അടുത്തിടെയും കെട്ടിടം നിർമിച്ചു. നിലവിലുണ്ടായിരുന്ന കെട്ടിടത്തിന്‌ മുകളിൽ രണ്ടാമത്തെ നിലയാണ്‌ പണിതത്. എട്ട്‌ കെട്ടിടമാണ്‌ സ്‌കൂളിൽ ആകെയുള്ളത്‌. ഇതിൽ യുപി വിഭാഗം ഒഴിച്ചുള്ള മുഴുവൻ കെട്ടിടങ്ങളിലെയും ക്ലാസ്‌ മുറികൾ നഗരസഭ ടൈൽ പാകി. വിദ്യാർഥിനിക്ക്‌ പാമ്പുകടിയേറ്റ യുപി വിഭാഗം കെട്ടിടത്തിനായി സംസ്ഥാന സർക്കാർ ഒരുകോടി രൂപ കൂടി അടുത്തകാലത്ത്‌ അനുവദിച്ചിട്ടുണ്ട്‌.</p>
      <p>ഹൈടെക്‌ വിദ്യാലയ പദ്ധതിയിൽ ഉൾപ്പെടുത്തി യുപി വിഭാഗം നവീകരിക്കാനാണ്‌ പദ്ധതി. അതിനാലാണ്‌ തറ ടൈൽ ചെയ്യാതിരുന്നത്‌. കാലപ്പഴക്കമുള്ള കെട്ടിടവുമാണിത്‌. അടിസ്ഥാന സൗകര്യ വികസനത്തിനായി നഗരസഭ നടപ്പ്‌ പദ്ധതിയിൽ 23 ലക്ഷം വകയിരുത്തിയിട്ടുണ്ട്‌. പെൺകുട്ടികൾക്ക്‌ മാത്രമായി 25 ബാത്ത്‌ റൂമുകൾ സ്‌കൂളിലുണ്ട്‌. ആൺകുട്ടികൾക്ക്‌ 13 യൂണിറ്റുമുണ്ട്‌. ഏഴ്‌ ലക്ഷം രൂപ ചെലവിൽ നഗരസഭ അഞ്ച്‌ യൂണിറ്റ്‌ പുതിയതായി നിർമിക്കുന്നുമുണ്ട്‌. ഇതിന്റെ പണി തുടങ്ങി. നിലവിൽ ഉപയോഗിക്കാത്ത ടോയ്‌ലറ്റുകളുടെ ദൃശ്യങ്ങളാണ്‌ ചില മാധ്യമങ്ങൾ പ്രചരിപ്പിക്കുന്നത്‌. വെള്ളത്തിന്റെ പ്രശ്‌നം നിലവിലുണ്ട്‌. ഇത്‌ ടോയ്‌ലറ്റുകളുടെ ശുചിത്വത്തെ ബാധിച്ചിട്ടുമുണ്ട്‌.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-kerala-23-11-2019/836278"/>
        <a href="https://www.deshabhimani.com/news/kerala/news-wayanadkerala-23-11-2019/836245"/>
        <a href="https://www.deshabhimani.com/news/kerala/jnu-iflu-protest/836333"/>
        <a href="https://www.deshabhimani.com/news/kerala/idol-sreenarayana-guru/836323"/>
        <a href="https://www.deshabhimani.com/news/kerala/23cr-for-the-devolepment-of-medical-colleges/836320"/>
        <a href="https://www.deshabhimani.com/news/kerala/maharashtra-politics-sramachandran-pillai/836318"/>
        <a href="https://www.deshabhimani.com/news/kerala/befi-state-conference/836314"/>
        <a href="https://www.deshabhimani.com/news/kerala/wayanad-package-for-schools/836309"/>
      </related>
    </article>
  </body>
</html>