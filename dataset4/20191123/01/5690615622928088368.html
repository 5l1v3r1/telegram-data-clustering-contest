<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837347-u-nazk-rozyasnili-yak-deklaruvati-avto-pridbane-zakordonom"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T01:59:00+00:00"/>
    <meta property="og:title" content="У НАЗК роз’яснили як декларувати авто, придбане закордоном"/>
    <meta property="og:description" content="КИЇВ. 23 листопада. УНН. У Національному агентстві з питань запобігання корупції роз’яснили проблемні питання декларування автомобіля, придбаного за …"/>
  </head>
  <body>
    <article>
      <h1>У НАЗК роз’яснили як декларувати авто, придбане закордоном</h1>
      <address><time datetime="2019-11-23T01:59:00+00:00">23 Nov 2019, 01:59</time> by <a rel="author">Антоніна Карташева</a></address>
      <p><b>КИЇВ. 23 листопада. УНН.</b> У Національному агентстві з питань запобігання корупції роз’яснили проблемні питання декларування автомобіля, придбаного за межами України. Про це повідомляє <b>УНН</b> із посилання на пресслужбу НАЗК.</p>
      <p>"Вартість придбаного за межами України транспортного засобу, щодо набуття у власність якого суб'єкт декларування повинен подати повідомлення про суттєві зміни в майновому стані, має зазначатися без врахування витрат зі справляння податків, зборів та інших обов'язкових платежів, пов'язаних із ввезенням такого транспортного засобу на митну територію України та його державною реєстрацією", - йдеться в повідомленні.</p>
      <p>Так, придбання суб'єктом декларування транспортного засобу за межами України, що підтверджується відповідними документами, без державної реєстрації такого транспортного засобу вважається "придбанням майна", відповідно до законодавства.</p>
      <p>"Суб'єкт декларування повинен подати повідомлення про суттєві зміни у майновому стані у разі придбання ним транспортного засобу за межами України, вартість якого перевищує 50 прожиткових мінімумів, встановлених для працездатних осіб на 1 січня відповідного року, протягом 10 днів з моменту набуття права власності за договором", - йдеться в повідомленні.</p>
      <p>Представники НАЗК зазначили, якщо при здійсненні суб'єктом декларування реєстрації транспортного засобу або його митному оформленні, зокрема сплаті ввізного мита, акцизного податку чи податку на додану вартість, суб'єкт декларування у звітному періоді здійснив видаток, що перевищує встановлений поріг декларування (50 прожиткових мінімумів), то такий видаток повинен бути відображений у розділі "Видатки та правочини" декларації.</p>
      <p>"З 1 січня 2020 року в такому випадку необхідно буде подавати також повідомлення про суттєві зміни у майновому стані", - йдеться в повідомленні.</p>
      <p>Нагадаємо, народні депутати ухвалили президентський законопроект 1030 щодо відтермінування застосування штрафних санкцій за порушення порядку <a href="https://www.unn.com.ua/uk/news/1823938-rada-vidterminuvala-na-tri-misyatsi-shtrafi-schodo-yevroblyakheriv">ввезення транспортних засобів на митну територію України.</a></p>
    </article>
  </body>
</html>