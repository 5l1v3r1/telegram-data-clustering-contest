<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243317/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T01:37:56+00:00"/>
    <meta property="og:title" content="ช้างศึกบินป้องแชมป์ซีเกมส์ ‘นิชิโนะ’ หวั่นแข้งเจ็บเพิ่ม"/>
    <meta property="og:description" content="อากิระ นิชิโนะ หัวหน้าผู้ฝึกสอนทีมชาติไทย รุ่นอายุไม่เกิน 23 ปี นำทัพช้างศึก ออกเดินทางไปยังประเทศฟิลิปปินส์ เพื่อเข้าร่วมมหกรรมกีฬาซีเกมส์ ครั้งที่ 30"/>
  </head>
  <body>
    <article>
      <h1>ช้างศึกบินป้องแชมป์ซีเกมส์ ‘นิชิโนะ’ หวั่นแข้งเจ็บเพิ่ม</h1>
      <address><time datetime="2019-11-23T01:37:56+00:00">23 Nov 2019, 01:37</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>อากิระ นิชิโนะ หัวหน้าผู้ฝึกสอนทีมชาติไทย รุ่นอายุไม่เกิน 23 ปี นำทัพช้างศึก ออกเดินทางไปยังประเทศฟิลิปปินส์ เพื่อเข้าร่วมมหกรรมกีฬาซีเกมส์ ครั้งที่ 30</p>
      <figure>
        <img src="https://www.thebangkokinsight.com/wp-content/uploads/2019/11/1574472902560.jpg"/>
        <figcaption>
          <i>ภาพจาก : @changsuek</i>
        </figcaption>
      </figure>
      <p>อากิระ นิชิโนะ ได้กล่าวก่อนเดินทางว่า “ตามที่ทราบมานะครับ ก็คือรายการนี้ เป็นความร่วมมือกันระหว่างสมาคมกีฬาฟุตบอลฯ กับคณะกรรมการโอลิมปิกแห่งประเทศไทย ก็เข้าใจถึงวัฒนธรรมที่เราสืบทอดกันมานาน และให้ความสำคัญกับรายการนี้ ก็จะทำหน้าที่ให้เต็มความสามารถที่สุด”</p>
      <p>“ซึ่งตอนนี้ อาจจะไม่ใช่เวลาที่จะมาพูดเรื่องนี้ แต่เนื่องจากการที่นักกีฬาเพิ่งจะเสร็จสิ้นภารกิจกับสโมสร ดังนั้นเป้าหมายอันดับแรกที่ต้องการในซีเกมส์ก็คือ พานักกีฬากลับมา โดยที่ไม่มีใครได้รับบาดเจ็บ”</p>
      <p>“อย่างที่ทราบกันดีว่า ตอนนี้เราเหลือผู้เล่น 19 คน เนื่องจากเอกนิษฐ์ได้รับบาดเจ็บ และด้วยระเบียบของการแข่งขัน ทำให้เราไม่สามารถเปลี่ยนแปลงผู้เล่นได้ นอกจากนี้ยังใช้สนามหญ้าเทียมในการแข่งขัน ทำให้มีความเสี่ยงที่ผู้เล่นจะได้รับบาดเจ็บอย่างมาก”</p>
      <p>“ตอนนี้ เราเหมือนกับว่ายืมสมบัติของสโมสรมาใช้อยู่ ดังนั้นจึงต้องทะนุถนอม และส่งคืนกลับสโมสรโดยที่ไม่มีความเสียหายอะไร ซึ่งตรงนี้ เราก็ต้องมาบริหารจัดการให้ดี ว่าจะทำอย่างไร”</p>
      <p>“ผมทราบดีถึงความคาดหวังของแฟนบอลทุกท่าน สิ่งที่อยากจะได้กลับมาก็คือชัยชนะอยู่แล้ว แต่ตอนนี้ขอตั้งเป้าก่อนว่า จะพานักกีฬากลับมาโดยไม่ได้รับบาดเจ็บสักคน”</p>
      <p>“ถ้าเป็นไปได้ ในรายการถัดไป ก็อยากให้พิจารณาถึงกฎ กติกา ที่เอื้อต่อสภาพร่างกายของนักกีฬาให้มากกว่านี้ หรือในอนาคต ก็อยากให้พิจารณาเปิดโอกาส นักกีฬาฟุตบอลที่ไม่ได้เป็นนักกีฬาอาชีพ เข้าร่วมแข่งขันได้เช่นเดียวกัน”</p>
      <p>“เพราะด้วยตารางแข่งขันของซีเกมส์ที่แข่งวันเว้นวัน ประกอบกับจำนวนรายชื่อที่ส่งแข่งขันมีจำกัดเพียง 20 คน อีกทั้งไม่สามารถเปลี่ยนแปลงรายชื่อผู้เล่นได้ ซึ่งระเบียบการแข่งขันเหล่านี้ ไม่เหมาะกับนักฟุตบอลอาชีพนัก ดังนั้นจึงควรเปิดโอกาสให้กับผู้เล่นหน้าใหม่ๆ ที่ไม่ได้เข้าสู่ระบบอาชีพเต็มตัวมากกว่า”</p>
      <p>โดยโปรแกรมนัดแรก ทีมชาติไทย จะพบกับ อินโดนีเซีย ในวันที่ 26 พฤศจิกายน 2562 เวลา 15.00 น. (ตามเวลาประเทศไทย) รีซาล เมโมเรียล สเตเดียม เมืองมะนิลา ประเทศฟิลิปปินส์ ถ่ายทอดสดทางช่อง 7</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243317%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243680/"/>
        <a href="https://www.thebangkokinsight.com/243515/"/>
        <a href="https://www.thebangkokinsight.com/243511/"/>
        <a href="https://www.thebangkokinsight.com/243323/"/>
      </related>
    </article>
  </body>
</html>