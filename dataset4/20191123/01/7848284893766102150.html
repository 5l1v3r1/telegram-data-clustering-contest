<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/lega-serie-a-e-b-in-campo-a-sostegno-della-citta-di-venezia-323754"/>
    <meta property="og:site_name" content="FcInterNews.it"/>
    <meta property="article:published_time" content="2019-11-23T01:30:08+00:00"/>
    <meta property="og:title" content="Lega Serie A e B in campo a sostegno della città di Venezia"/>
    <meta property="og:description" content="Lega Serie A e Lega B aderiscono alla campagna raccolta fondi telefonica della Protezione Civile a sostegno della città di Venezia attraverso la promozione del numero solidale 45500, con il..."/>
  </head>
  <body>
    <article>
      <h1>Lega Serie A e B in campo a sostegno della città di Venezia</h1>
      <address><time datetime="2019-11-23T01:30:08+00:00">23 Nov 2019, 01:30</time> by <a rel="author">Mattia Zangari</a></address>
      <p>Lega Serie A e Lega B aderiscono alla campagna raccolta fondi telefonica della Protezione Civile a sostegno <b>della città di Venezia</b> attraverso la promozione del numero solidale 45500, con il quale è possibile donare due euro inviando un sms o effettuando una chiamata da rete fissa.<br/>Le due Leghe si impegneranno poi nella realizzazione di un progetto a sostegno della comunità lagunare, o di ripristino di un bene artistico, sportivo o sociale danneggiato, in accordo con le istituzioni locali. In occasione della 13ª e 14ª Giornata di Serie A TIM e Serie BKT, la raccolta fondi per la città di Venezia sarà promossa in tutti gli stadi attraverso i led a bordocampo, le grafiche sui maxischermi e la lettura di un messaggio da parte dello speaker. Il numero solidale 45500 è stato attivato dal Dipartimento della Protezione Civile, grazie al protocollo con gli operatori di telefonia fissa e mobile. Dal 15 novembre, e per la durata di 30 giorni, è possibile donare due euro inviando un sms solidale o effettuando una chiamata da rete fissa al 45500. I fondi raccolti saranno trasferiti dagli operatori, senza alcun ricarico, al Dipartimento della Protezione Civile. La destinazione dei fondi raccolti sarà successivamente valutata dal Comitato dei Garanti appositamente istituito.</p>
    </article>
  </body>
</html>