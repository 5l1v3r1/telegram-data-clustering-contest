<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/diethni/item/489915-andras-gronthokopise-agria-egkyo-me-mantila-mesa-se-kafeteria"/>
    <meta property="og:site_name" content="thestival.gr"/>
    <meta property="article:published_time" content="2019-11-23T01:05:00+00:00"/>
    <meta property="og:title" content="Άνδρας γρονθοκόπησε άγρια έγκυο με μαντίλα μέσα σε καφετέρια"/>
    <meta property="og:description" content="Για επίθεση και πρόκληση σωματικής βλάβης κατηγορείται ένας 43χρονος στην Αυστραλία, ο οποίος επιτέθηκε βίαια, γρονθοκόπησε άγρια και πάτησε στο κεφάλι μία έγκυο γυναίκα μέσα σε καφετέρια στο Σίδνεϊ."/>
  </head>
  <body>
    <article>
      <h1>Άνδρας γρονθοκόπησε άγρια έγκυο με μαντίλα μέσα σε καφετέρια</h1>
      <address><time datetime="2019-11-23T01:05:00+00:00">23 Nov 2019, 01:05</time> by <a rel="author">Thestival team</a></address>
      <p>Για επίθεση και πρόκληση σωματικής βλάβης κατηγορείται ένας 43χρονος στην Αυστραλία, ο οποίος επιτέθηκε βίαια, γρονθοκόπησε άγρια και πάτησε στο κεφάλι μία έγκυο γυναίκα μέσα σε καφετέρια στο Σίδνεϊ.</p>
      <p>Σύμφωνα με δημοσίευμα του news.au.com, ο άνδρας προφυλακίστηκε χωρίς εγγύηση και θα οδηγηθεί ενώπιον δικαστηρίου στις 5 Δεκεμβρίου.</p>
      <p>Η 31χρονη γυναίκα, έγκυος στην 38η εβδομάδα, βρισκόταν με φίλες της σε καφέ στο προάστιο Parramatta, το βράδυ της Τετάρτης, όταν ο Stipe Lozina πλησίασε το τραπέζι τους.</p>
      <p>Αρχικά μίλησε για λίγο με τις τρεις γυναίκες και, όπως φαίνεται σε βίντεο από το κύκλωμα ασφαλείας του καταστήματος, ξαφνικά έγειρε πάνω από το τραπέζι και άρχισε να γρονθοκοπεί την 31χρονη στο κεφάλι και το σώμα, με αποτέλεσμα εκείνη να πέσει στο πάτωμα, ενώ οι φίλες της προσπαθούσαν να τον σταματήσουν.</p>
      <p>Στη συνέχεια, ενώ η γυναίκα ήταν πεσμένη κάτω, την πάτησε στο κεφάλι.</p>
      <p>(ΠΡΟΣΟΧΗ: Σκληρές εικόνες)</p>
      <figure>
        <iframe data-src="https://twitter.com/newscomauHQ/status/1197681098509172736?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Οι φίλες της 31χρονης χρησιμοποίησαν μία καρέκλα για να χτυπήσουν τον Lozina, αναγκάζοντάς τον για λίγο να σταματήσει την επίθεσή του, μέχρι που παρενέβησαν κι άλλοι παριστάμενοι και τον συγκράτησαν.</p>
      <p>Η γυναίκα δεν γνώριζε τον 43χρονο, ο οποίος ήταν όμως γνωστός στην Αστυνομία.</p>
      <p>Όπως δήλωσε η 31χρονη στη Daily Telegraph, ο άνδρας έκανε ένα αρνητικό σχόλιο για τους μουσουλμάνους πριν της επιτεθεί.</p>
      <p>«Έκανες ένα σχόλιο για τους μουσουλμάνους, την πλησίασες και τη χτύπησες με γροθιές στο κεφάλι 14 φορές» είπε στον Lozina ο δικαστής.</p>
      <p>«Φαίνεται πως πρόκειται για ένα εντελώς τυχαίο και απρόκλητο περιστατικό, η έρευνα είναι ακόμα στην αρχή» ανέφερε ο εκπρόσωπος της Αστυνομίας Luke Sywenkyj. «Η γυναίκα είναι συναισθηματικά και σωματικά τραυματισμένη». Ο εκπρόσωπος έκανε ειδική μνεία στους παριστάμενους που έσπευσαν να υπερασπιστούν την 31χρονη».</p>
      <p>«Εάν δεν ήταν η γενναία πράξη τους να σταματήσουν την επίθεση, το θύμα μπορεί να είχε υποστεί πολύ σοβαρότερο τραυματισμό» είπε στους δημοσιογράφους.</p>
      <p>Η 31χρονη μεταφέρθηκε στο νοσοκομείο και πήρε εξιτήριο την Πέμπτη. Δεν ανακοινώθηκαν πληροφορίες για την κατάσταση του αγέννητου μωρού της.</p>
      <p>Πηγή: <a href="https://www.newsbeast.gr/world/arthro/5674368/andras-stin-aystralia-gronthokopise-agria-egkyo-gynaika-me-mantila-mesa-se-kafeteria">newsbeast.gr</a></p>
    </article>
  </body>
</html>