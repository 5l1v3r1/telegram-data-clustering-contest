<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/serie-tv/britannia/2019/11/23/britannia-stagione-2-recensione-episodio-1.html"/>
    <meta property="og:site_name" content="Sky TG24"/>
    <meta property="article:published_time" content="2019-11-23T01:05:00+00:00"/>
    <meta property="og:title" content="Britannia, stagione 2, la recensione del primo episodio"/>
    <meta property="og:description" content="Leggi la recensione del primo episodio della seconda stagione di Britannia, in onda su Sky Atlantic ogni venerdì alle 21.15. - Britannia, stagione 2: il cast e i personaggi"/>
  </head>
  <body>
    <article>
      <h1>Britannia, stagione 2, la recensione del primo episodio</h1>
      <h2>Leggi la recensione del primo episodio della seconda stagione di <i>Britannia</i>, in onda su Sky Atlantic ogni venerdì alle 21.15. - <a href="https://tg24.sky.it/spettacolo/serie-tv/britannia/fotogallery/2019/11/20/britannia-2-cast.html">Britannia, stagione 2: il cast e i personaggi</a></h2>
      <address>
        <time datetime="2019-11-23T01:05:00+00:00">23 Nov 2019, 01:05</time>
      </address>
      <related>
        <a href="https://tg24.sky.it/spettacolo/serie-tv/britannia/home.html"/>
      </related>
      <h3>Britannia, stagione 2, episodio 1: il recap</h3>
      <p>Dieci anni prima dell'invasione della Britannia. Sulla cima di una collina arsa dal sole, Lucio dà da bere a un uomo sulla croce usando una spugna attaccata a un bastone. L'uomo in questione ha al suo fianco altri due crocifissi. Una pratica punitiva piuttosto comune all'epoca dell'Impero Romano. Ma è evidente che quello in mezzo non è un uomo comune. Aulo, infastidito dal fatto che quel condannato non si decide a morire, ordina a Lucio di finirlo, così finalmente potranno cenare in pace. Lucio inizialmente si oppone, la condanna parla chiaramente di morte per crocifissione, ma alla fine obbedisce al comandante e amico, anche se è evidente che non è d'accordo con lui.</p>
      <p>Britannia: a due anni dallo sbarco in quella terra misteriosa, l'opera di conquista di Aulo Plauzio può ritenersi un successo. Siamo nel 45 d.C., e Plauzio, che si è fatto costruire un palazzo degno di un Governatore al centro dell'accampamento ormai stabile dell'esercito dell'impero (il castrum), sta facendo il bagno con tre capitribù che hanno deciso più o meno volentariamente di unirsi a Roma. La questione è il nome degli dei: Plauzio non vuole che i nuovi sudditi venerino le divinità romane, ma vuole, pretende, che i loro dei vengano chiamati d'ora in poi con i nomi delle divinità romane. Un lungo giro di parole, ma il discorso è chiaro: qui non si tratta più solo di tasse, in ballo c'è la sottomissione completa, la romanizzazione completa. O così, o la morte.</p>
      <p>Intanto Amena va a parlare con Derog e Halwyn della tribù dei Demezi. La loro regina, la loro madre, è morta da un mese, ma non è ancora stata consegnata alle acque perché i Druidi non si sono ancora fatti vivi. E non verranno, perché li hanno abbandonati, sostiene Amena. E' lì per convincere i due a unirsi a Roma, ma Derog, che non nasconde il suo disprezzo, la manda via in malo modo. L'opera di convincimento della donna, però, va a buon fine con Halwyn, che sceglie di tradire il fratello. Roma ha vinto, di nuovo.</p>
      <p>In una cella, Aulo osserva una serie di ragazzine portate lì dai suoi uomini. Sono tutte figlie di un padre cieco, ma nessuna di loro è Cait, la Prescelta della sua visione. Le notizie portate da Amena, che è diventata la sua amante, sono buone, ma l'arrivo dell'Imperatore Claudio, che fa il suo ingresso seduto su un elefante, mette tutti sull'attenti. A Claudio la Britannia non piace, e lo dice chiaramente. E' però pur sempre un successo militare, e un successo del genere merita di essere festeggiato a dovere, motivo per cui Aulo tornerà a Roma con lui. Il generale tenta di convincere il suo imperatore a lasciarlo rimanere lì, perché i Druidi sono ancora una minaccia, ma Claudio è perentorio: si torna a casa.</p>
      <p>In un posto nascosto a tutti, agli amici così come ai nemici, Veran, il leader dei Druidi, siede da solo in una caverna, in attesa che gli dei si mettano in contatto con lui e gli indichino la via. Rork, il capo di una tribù guerriera, si lamenta con Willa: le cose stanno andando troppo per le lunghe. Nell'accampamento, Ania studia le rune con Quane. Poi il saggio anziano, su indicazione di Willa, decide di andare a parlare con Veran, ma lo vede intento a disegnare qualcosa per terra...e quel qualcosa lo turba profondamente.</p>
      <p>Quando Veran finalmente esce dalla caverna, chiama a raccolta tutti. Dopo aver sacrificato un bue e aver letto i suoi intestini, l'inquietante guida dei Druidi sentenzia: gli dei gli hanno detto che è arrivato il momento di combattere Lokka, cioè i Romani. Hanno mandato per salvare tutti loro una giovane: se questa ragazza passerà le prove che troverà lungo il suo cammino, sarà pronta a guidarli verso la luce, dunque verso la libertà.</p>
      <p>Al campo base dei Romani, Claudio chiacchiera con Amena durante un banchetto e non perde occasione per deridere Aulo e rimetterlo al suo posto. In più, come se non bastasse, aggiunge che il fidato Domizio da quel momento sarà una presenza stabile al fianco di Plauzio. Per il generale è troppo. Rimasto solo con l'imperatore nei bagni della dimora avvelena il suo vino e lo lascia scivolare in acqua. Inaspettatamente, però, lo salva facendolo vomitare. Per lui è chiaro: il potente Claudio è stato avvelenato proprio dai Druidi.</p>
      <p>Willa vuole sapere da Quane cos'ha visto, ma la risposta dell'anziano saggio la turba: ha visto il segno del Dead Man, dell'Uomo Morto, che si è risvegliato. Nella foresta, un uomo che si chiama Harka disegna un serpente nel terreno: è lo stesso simbolo disegnato da Veran, che ha sentito chiaramente la voce di quell'inquietante individuo.</p>
      <p>Lontano da lì Cait è pronta per l'ennesima, assurda prova. Mentre Divis indossa un bizzarro copricapo con degli uccellini e intona un canto propiziatorio, la giovanissima Prescelta, che indossa delle ali finte, si lancia da un dirupo. Purtroppo per lei, non spicca il volo...</p>
      <h3>Britannia, stagione 2, episodio 1: la recensione</h3>
      <p>Il primo episodio di Britannia 2 è ambientato due anni dopo il finale della prima stagione, dunque torniamo nello stesso posto, ma molte cose sono cambiate. La morte di Kerra e l'annientamento pressoché totale dell'esercito dei Regnensi hanno spianato la strada alla conquista romana del territorio, infatti Aulo Plauzio, nel 45 d.C., è a tutti gli effetti il primo Governatore della Britannia.</p>
      <p>Grazie all'aiuto di Amena, regina-fantoccio dei Cantiaci, la conquista è stata anche tutto sommato "pacifica", ma restano delle sacche di ribelli che rifiutano di sottomettersi a Roma. E fanno bene: sottomettersi agli invasori non significa solo pagare le tasse, ma anche essere pian piano costretti ad adottare le loro usanze...cioè a perdere la propria identità, oltre che la propria indipendenza. Lo ha capito bene Derog dei Demezi, che infatti fa una brutta fine.</p>
      <p>Volutamente esagerato il ritratto di Claudio, così come è poco realistica la scena ambientata nei bagni del palazzo di Plauzio - è difficile pensare che un uomo così importante potesse essere lasciato praticamente da solo, senza neanche una guardia al suo fianco -, ma serve a ribadire la spietatezza del personaggio di Morrissey, un vero e proprio demonio, che non esita ad avvelenare il suo imperatore e a uccidere delle ragazzine. Il prologo evidentemente ambientato a Gerusalemme poco dopo la crocifissione di Gesù non serve solo a farci vedere che l'amicizia tra Aulo e Lucio ha iniziato a deteriorarsi ben prima dello sbarco in Britannia, ma serve anche come richiamo tematico: se il "salvatore dell'umanità" del 33 d.C. non lo aveva particolamente colpito, ora Plauzio è letteralmente ossessionato dalla Prescelta, che va trovata ed eliminata a ogni costo.</p>
      <p>Sempre in gran forma Mackenzie Crook, che in questa stagione interpreta addirittura due personaggi, il misterioso Veran e l'inquietante Harka, suo fratello. Di sicuro ne sapremo di più col progredire della storia, ma intanto godiamoci le coreografiche e avvincenti scene ambientate nel luogo in cui vivono nascosti i Druidi, un tripudio di mitologia e tradizioni antiche riportate in vita, anche se solo per finta. Sempre sopra le righe Divis, un mentore che è tutto un programma, mentre le tribolazioni della povera Cait sembrano non avere mai fine. Attendiamo tutti con ansia il momento dello scontro con Aulo Plauzio, a questo punto.</p>
    </article>
  </body>
</html>