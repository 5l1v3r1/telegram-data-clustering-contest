<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/national/kashmir-conditions-are-not-good/836164"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="കശ്‌മീർ സ്ഥിതി ഭയാനകം; ആശങ്ക അറിയിച്ച് ബ്രട്ടീഷ് അഭിഭാഷകർ"/>
    <meta property="og:description" content="കശ്‌മീരില്‍ അഭിഭാഷകരെയടക്കം തടവിൽവയ്‌ക്കുന്നതിലും നിയന്ത്രണങ്ങള്‍ ..."/>
  </head>
  <body>
    <article>
      <h1>കശ്‌മീർ സ്ഥിതി ഭയാനകം; ആശങ്ക അറിയിച്ച് ബ്രട്ടീഷ് അഭിഭാഷകർ</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">വെബ് ഡെസ്‌ക്‌</a></address>
      <p>ന്യൂഡൽഹി &gt; കശ്‌മീരില്‍ അഭിഭാഷകരെയടക്കം തടവിൽവയ്‌ക്കുന്നതിലും നിയന്ത്രണങ്ങള്‍ അടിച്ചേല്‍പ്പിക്കുന്നതിലും ആശങ്ക അറിയിച്ച്‌ ലണ്ടൻ–-വെയ്ല്‍സ് ബാർ കൗൺസിലും മനുഷ്യാവകാശ കമ്മറ്റിയും. കശ്‌മീർ താഴ്‌വരയിലെ നീതിന്യായ സംവിധാനം തകർച്ചയുടെ വക്കിലാണെന്ന് പ്രധാനമന്ത്രി നരേന്ദ്ര മോഡിക്ക്‌ അയച്ചകത്തില്‍ സംഘടനകള്‍ ചൂണ്ടിക്കാട്ടി. 370-ാം വകുപ്പ്‌ റദ്ദാക്കിയ ആഗസ്‌ത്‌ അഞ്ചുമുതല്‍ പ്രമുഖ അഭിഭാഷകരടക്കം മൂവായിരത്തോളംപേർ തടവിലാണ്‌.</p>
      <p>വിചാരണകൂടാതെ രണ്ട്‌ വർഷംവരെ തടവിൽവയ്‌ക്കാവുന്ന പൊതുസുരക്ഷാ നിയമം 300 പേർക്കെതിരെ ചുമത്തി. തടവിലുള്ളവരുടെ വിവരം സർക്കാർ വെളിപ്പെടുത്തുന്നില്ല. ആശയവിനിമയ സംവിധാനം റദ്ദാക്കിയത്‌ കോടതികളുടെ ദൈനംദിന നടപടിപോലും മുടക്കി. സൈനികവൽക്കരണം, സഞ്ചാരസ്വാതന്ത്ര്യനിഷേധം, ആശയവിനിമയ മാർഗങ്ങൾ റദ്ദാക്കൽ എന്നിവ ഭയാനാക അന്തരീക്ഷമാണ്‌ കശ്മീരില്‍ സൃഷ്ടിക്കുന്നത്.</p>
      <p>ഈ വർഷം നൽകിയ 500 ഹേബിയസ്‌ കോർപസ്‌ ഹർജിയാണ്‌ കെട്ടിക്കിടക്കുന്നത്‌. അവയിൽ 330 എണ്ണവും ആഗസ്‌ത്‌ അഞ്ചിനുശേഷം നൽകിയവ. ജമ്മു കശ്‌മീർ ഹൈക്കോടതി ബാർ അസോസിയേഷൻ പ്രസിഡന്റ്‌ മിയാൻ അബ്‌ദുൾ ഖയൂം, മുൻ പ്രസിഡന്റ്‌ നസീർ അഹമ്മദ്‌ റോൻഗ അടക്കമുള്ളവര്‍ തടവിലാണ്‌.</p>
      <p>ആഭ്യന്തര–അന്താരാഷ്‌ട്ര നിയമങ്ങളുടെ ലംഘനമുണ്ടാകുന്നത്‌ പരിശോധിക്കാൻ സംവിധാനമില്ല. സ്വതന്ത്ര ഏജൻസിയുടെ അന്വേഷണത്തിന്‌ ഇന്ത്യൻ സർക്കാർ അനുമതി നൽകണം. ആശയവിനിമയ സംവിധാനം പുനഃസ്ഥാപിക്കണം.</p>
      <p>തടവിലുള്ള അഭിഭാഷകരടക്കമുള്ളവരുടെ വിവരങ്ങൾ വെളിപ്പെടുത്താൻ സർക്കാർ തയ്യാറാകണമെന്നും കത്തിൽ ആവശ്യപ്പെട്ടു. കേന്ദ്ര നിയമമന്ത്രി രവിശങ്കർ പ്രസാദിനും ബാർ കൗൺസിൽ ഓഫ്‌ ഇന്ത്യക്കും കത്ത്‌ അയച്ചിട്ടുണ്ട്.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-thiruvananthapuramkerala-21-11-2019/835865"/>
        <a href="https://www.deshabhimani.com/news/national/kashmir-central-govt/835702"/>
        <a href="https://www.deshabhimani.com/news/national/kashmir-amit-shah/835701"/>
        <a href="https://www.deshabhimani.com/news/national/kashmir-apple-farmers-crisis/834868"/>
        <a href="https://www.deshabhimani.com/news/national/news-world-15-11-2019/834482"/>
        <a href="https://www.deshabhimani.com/news/national/kashmir-aidwa/834239"/>
        <a href="https://www.deshabhimani.com/news/national/kashmir-article-370/834069"/>
        <a href="https://www.deshabhimani.com/news/national/news-national-08-11-2019/833265"/>
      </related>
    </article>
  </body>
</html>