<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/xili-i-kivernisi-kali-se-termatismo-tis-vias-kata-ti-diarkia-ton-diadiloseon"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T01:02:00+00:00"/>
    <meta property="og:title" content="Χιλή: Η κυβέρνηση καλεί σε τερματισμό της βίας κατά τη διάρκεια των διαδηλώσεων - Στους 23 οι νεκροί"/>
    <meta property="og:description" content="Η κυβέρνηση της Χιλής εξέπεμψε την Παρασκευή έκκληση για κατευνασμό της βίας κατά τη διάρκεια των διαδηλώσεων της κοινωνικής δυσαρέσκειας, που για πέντε εβδομάδες έχουν στοιχίσει τη ζωή σε 23 ανθρώπους και έχει προκαλέσει πάνω από 2.000 τραυματίες."/>
  </head>
  <body>
    <article>
      <h1>Χιλή: Η κυβέρνηση καλεί σε τερματισμό της βίας κατά τη διάρκεια των διαδηλώσεων - Στους 23 οι νεκροί</h1>
      <address>
        <time datetime="2019-11-23T01:02:00+00:00">23 Nov 2019, 01:02</time>
      </address>
      <p>Η κυβέρνηση της Χιλής εξέπεμψε την Παρασκευή έκκληση για κατευνασμό της βίας κατά τη διάρκεια των διαδηλώσεων της κοινωνικής δυσαρέσκειας, που για πέντε εβδομάδες έχουν στοιχίσει τη ζωή σε 23 ανθρώπους και έχει προκαλέσει πάνω από 2.000 τραυματίες.</p>
      <p>«Θέλω να εκπέμψω μία βαθιά κι ειλικρινή έκκληση σε όλες τις πολιτικές δυνάμεις να καλέσουν σε ειρήνευση», δήλωσε ο υπουργός Εσωτερικών Γκονσάλο Μπλούμελ. Το να κατορθώσουμε και να επιτύχουμε την ανάκτηση της γαλήνης «είναι η πιο σημαντική αποστολή που έχουμε σήμερα ως χώρα», πρόσθεσε.</p>
      <p>Την Παρασκευή, οι Αρχές ανακοίνωσαν πως ο αριθμός των νεκρών κατά τη διάρκεια των κινητοποιήσεων, που ξεκίνησαν στις 18 Οκτωβρίου, έχει φθάσει στους 23, μετά τον θάνατο ενός 13χρονου μία ημέρα πριν στην Αρίκα (Βόρεια), ο οποίος «παρασύρθηκε από φορτηγό στη διάρκεια διαδήλωσης».</p>
      <p>Το θύμα βρισκόταν σε οδόφραγμα, που είχε στηθεί με λάστιχα στην Αρίκα (2.800 χλμ βορείως του Σαντιάγο κοντά στα σύνορα με το Περού). Ένας οδηγός έπεσε πάνω στους διαδηλωτές, σκοτώνοντας τον έφηβο και τραυματίζοντας «σοβαρά» έναν ενήλικο που τον συνόδευε, σύμφωνα με τον τοπικό εισαγγελέα. Ο οδηγός συνελήφθη.</p>
    </article>
  </body>
</html>