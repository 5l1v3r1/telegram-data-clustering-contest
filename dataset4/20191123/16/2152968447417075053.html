<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/23/da-priemesh-neizbejnoto-v-oblacite-na-sils-mariia.429618"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T16:15:00+00:00"/>
    <meta property="og:title" content="Да приемеш неизбежното в &quot;Облаците на Силс Мария&quot;"/>
    <meta property="og:description" content="Филмът - по телевизия Bulgaria ON AIR | Dnes.bg"/>
  </head>
  <body>
    <article>
      <h1>Да приемеш неизбежното в "Облаците на Силс Мария"</h1>
      <h2>Филмът - по телевизия Bulgaria ON AIR</h2>
      <address><time datetime="2019-11-23T16:15:00+00:00">23 Nov 2019, 16:15</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Със страховете си на актриса се изправя Жулиет Бинош в "Облаците на Силс Мария". Звездата участва като сценарист във филма на Оливие Асаяс и двамата заедно проследяват вълненията, които обхващат актьорите, осъзнавайки, че пътят им към славата може съвсем скоро да тръгне надолу.</p>
      <p>Героинята на Бинош – Мария Ендърс е поканена да участва в нова постановка на добре известна пиеса "Змията на Малоя" от Вилхем Мелхиор.</p>
      <p>Преди времесъщата постановка й носи слава, но докато тогава е играла пленителната и млада Зигрид, сега й е предложена ролята на зрялата Елена.</p>
      <p>Ендърс репетира в Силс Мария – местност в Алпите със своята асистентка Валентина (Кристен Стюарт). <br/>Покрай взаимоотношенията на двете ще усетим равносметката на героинята за случващото се. Възможно ли е актриса, изживяла времето на славата, да преглътне егото си и да приеме поколението, което ще я наследи, разследва Асаяс.</p>
      <p>Режисьорът ни доближава до емоциите, които пренареждат приоритетите на главната героиня.  Процесът  на приемане на неизбежното влияе и на нейната спътница.</p>
      <p>В "Облаците на Силс Мария" Бинош влиза в поредното си ярко превъплъщение, изигравайки емоции, които едва ли са й чужди.</p>
      <p>В ролите ще видим още Клоуи Грейс Морец, Джони Флин и др. Гледайте "Облаците на Силс Мария" на 23 ноември от 22.30 часа по телевизия<a href="https://www.bgonair.bg/"><b> Bulgaria ON AIR</b></a>.<br/> </p>
    </article>
  </body>
</html>