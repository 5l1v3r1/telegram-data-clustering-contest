<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/593913/%E0%A6%A1%E0%A6%BF%E0%A6%8F%E0%A6%B8%E0%A6%B8%E0%A6%BF%E0%A6%B8%E0%A6%BF%E0%A6%B0-%E0%A7%A7%E0%A7%AD-%E0%A6%95%E0%A7%8B%E0%A6%9F%E0%A6%BF-%E0%A6%9F%E0%A6%BE%E0%A6%95%E0%A6%BE%E0%A6%B0-%E0%A6%AC%E0%A6%BF%E0%A6%AD%E0%A6%BF%E0%A6%A8%E0%A7%8D%E0%A6%A8-%E0%A6%AA%E0%A7%8D%E0%A6%B0%E0%A6%95%E0%A6%B2%E0%A7%8D%E0%A6%AA-%E0%A6%89%E0%A6%A6%E0%A7%8D%E0%A6%AC%E0%A7%8B%E0%A6%A7%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T16:28:00+00:00"/>
    <meta property="og:title" content="ডিএসসিসির ১৭ কোটি টাকার বিভিন্ন প্রকল্প উদ্বোধন"/>
    <meta property="og:description" content="পুরান ঢাকায় ১৭ কোটি টাকায় বাস্তবায়িত বিভিন্ন প্রকল্প উদ্বোধন করেছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। শনিবার (২৩ নভেম্বর) বিকালে নবনির্মিত মেয়র মোহাম্মদ সাঈদ খোকন পার্ক ও সূত্রাপুর কমিউনিটি সেন্টারসহ ও বিভিন্ন সড়ক, নর্দমা ও ফুটপাত উদ্বোধন করেন তিনি। এসময়..."/>
  </head>
  <body>
    <article>
      <h1>ডিএসসিসির ১৭ কোটি টাকার বিভিন্ন প্রকল্প উদ্বোধন</h1>
      <address><time datetime="2019-11-23T16:28:00+00:00">23 Nov 2019, 16:28</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/400x0x1/uploads/media/2019/11/23/ca23ae3f692aa6317f4f6c2ddc5ce296-5dd95eb09e540.jpg"/>
      </figure>
      <p>পুরান ঢাকায় ১৭ কোটি টাকায় বাস্তবায়িত বিভিন্ন প্রকল্প উদ্বোধন করেছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। শনিবার (২৩ নভেম্বর) বিকালে নবনির্মিত মেয়র মোহাম্মদ সাঈদ খোকন পার্ক ও সূত্রাপুর কমিউনিটি সেন্টারসহ ও বিভিন্ন সড়ক, নর্দমা ও ফুটপাত উদ্বোধন করেন তিনি। <br/>এসময় সাঈদ খোকন বলেন, আরও যেসব উন্নয়ন কার্যক্রম রয়েছে সেগুলোও অল্প সময়ের মধ্যে নগরবাসীর ব্যবহারের জন্য উন্মুক্ত করে দেওয়া হবে। তখন দক্ষিণ ঢাকার চেহারা বদলে যাবে বলে মন্তব্য করেন তিনি।<br/>উদ্বোধনের সময় মেয়রের সঙ্গে স্থানীয় সংসদ সদস্য কাজী ফিরোজ রশীদ, ডিএসসিসির প্রধান নির্বাহী কর্মকর্তা শাহ ইমদাদুল হক, স্থানীয় ওয়ার্ড কাউন্সিলর শহীদুল্লাহ মিনু, আবদুল কাদের, আবদুস শাহেদ মন্টু, ডিএসসিসির প্রধান প্রকৌশলী রেজাউল করিম প্রমুখ উপস্থিত ছিলেন। <br/>ডিএসসিসি সূত্র জানায়, ৩ কোটির বেশি টাকা ব্যয়ে সূত্রাপুর কমিউনিটি সেন্টারের আধুনিকায়ন করা হয়েছে। নবনির্মিত সাঈদ খোকন পার্কের ওয়াকওয়ে, ফুটপাত, ড্রেনেজ সুবিধা, কফি হাউজ ইত্যাদিতে খরচ হয়েছে এক কোটি টাকা। এছাড়া জলাবদ্ধতা নিরসনে ডিস্টিলারি রোডে সাড়ে ৫ কোটি টাকা ব্যয়ে ৯ হাজার ৭৯১ বর্গমিটার রাস্তা কার্পেটিং, ২ হাজার ৭৪৪ বর্গমিটার সিসি রাস্তা, ৯৯৫ মিটার পাইপ নর্দমা এবং প্রায় সাড়ে ৭ কোটি টাকা ব্যয়ে দয়াগঞ্জ চৌরাস্তা থেকে বানিয়ানগর মোড় হয়ে ধোলাইখাল ও সূত্রাপুর থানা পর্যন্ত সড়কে ২৯ হাজার বর্গমিটার রাস্তা কার্পেটিং, ৩ হাজার ৬২৭ বর্গমিটার ফুটপাত, ১ হাজার ১৫০ মিটার রোড মিডিয়ান এবং ৩৬৩ মিটার পাইপ নর্দমা নির্মাণ করা হয়েছে।</p>
      <footer>/এসএস/এইচআই/</footer>
    </article>
  </body>
</html>