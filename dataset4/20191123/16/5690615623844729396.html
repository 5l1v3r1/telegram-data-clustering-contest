<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837421-derzhdep-ssha-oprilyudniv-zvernennya-do-dnya-pamyati-zhertv-golodomoriv-v-ukrayini"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T16:22:00+00:00"/>
    <meta property="og:title" content="Держдеп США оприлюднив звернення до Дня пам'яті жертв голодоморів в Україні"/>
    <meta property="og:description" content="КИЇВ. 23 листопада. УНН. У Державному департаменті США заявили, що Сполучені Штати вшановують пам'ять мільйонів українців, які загинули 86 років тому під час …"/>
  </head>
  <body>
    <article>
      <h1>Держдеп США оприлюднив звернення до Дня пам'яті жертв голодоморів в Україні</h1>
      <address><time datetime="2019-11-23T16:22:00+00:00">23 Nov 2019, 16:22</time> by <a rel="author">Юлія Шрамко</a></address>
      <p><b>КИЇВ. 23 листопада. УНН.</b> У Державному департаменті США заявили, що Сполучені Штати вшановують пам'ять мільйонів українців, які загинули 86 років тому під час Голодомору. Про це йдеться у поширеній американським посольством у Києві заяві речниці Держдепартаменту Морган Ортегус, передає <b>УНН</b>.</p>
      <p>"Ми вшановуємо пам'ять мільйонів українців, які загинули вісімдесят шість років тому під час Голодомору. Ми разом з усім світом пам’ятаємо про невинні жертви часів Голодомору, жахливого голоду, створеного варварською політикою сталінського режиму... І хоча ця жахлива трагедія була однією із найбільш жорстоких подій 20-го століття, Радянському Союзу не вдалося зламати дух народу України... І тепер Україна знову зазнала нападу. Окупація Криму Росією та її поточна агресія на сході України, яка призвела до загибелі близько 13 тис. осіб. Москва ще й намагається маніпулювати та нищити прагнення народу України. Але у своїй підступній кампанії Росія недооцінює стійкість українців і не враховує її прагнення кращого майбутнього. Ця кампанія приречена на провал", - вказала Ортегус.</p>
      <p>Також вона запевнила у підтримці США демократичної та суверенної України.</p>
      <p>"США вчергове засвідчують свою підтримку демократичної та успішної України, захищеної в межах міжнародно визнаних кордонів, вільної у визначенні власної долі", - зазначила представник Держдепу.</p>
      <p>Водночас у посольстві США відзначили, що "ми разом з народом України з сумом згадуємо всіх, хто втратив життя під час трагічного періоду Голодомору 1932-33 років".</p>
      <p>Нагадаємо, 23 листопада в Україні День пам'яті жертв <a href="https://www.unn.com.ua/uk/news/1837370-sogodni-v-ukrayini-den-pamyati-zhertv-golodomoriv-1">голодоморів</a>.</p>
      <figure>
        <iframe data-src="https://twitter.com/USEmbassyKyiv/status/1198230670058950656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>