<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902125.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T16:15:00+00:00"/>
    <meta property="og:title" content="ادعای وزیر خارجه بحرین علیه ایران"/>
    <meta property="og:description" content="به گزارش مهر به نقل از اسپوتنیک، خالد بن احمد وزیر خارجه بحرین اعلام کرد که شیخ صباح الاحمد الجابر الصباح امیر کویت همواره در تلاش های حل بحران خلیج فارس(بحران میان دوحه و چهار کشور عربی) نقش مهمی ایفا می کند و این تلاشها متوقف نشده است."/>
  </head>
  <body>
    <article>
      <h1>ادعای وزیر خارجه بحرین علیه ایران</h1>
      <address>
        <time datetime="2019-11-23T16:15:00+00:00">23 Nov 2019, 16:15</time>
      </address>
      <p>وزیر خارجه بحرین در سخنانی مدعی شد که ایران همچنان خطر اصلی برای امنیت و ثبات منطقه محسوب می شود.</p>
      <p>به گزارش مهر به نقل از اسپوتنیک، خالد بن احمد وزیر خارجه بحرین اعلام کرد که شیخ صباح الاحمد الجابر الصباح امیر کویت همواره در تلاش های حل بحران خلیج فارس(بحران میان دوحه و چهار کشور عربی) نقش مهمی ایفا می کند و این تلاشها متوقف نشده است.</p>
      <p>وی که در حاشیه نشست امنیتی منامه سخن می گفت، به نقشی که کشورهای شورای همکاری خلیج فارس به همراه مصر و اردن در تضمین امنیت و ثبات منطقه ایفا می کنند، اشاره کرد.</p>
      <p>وزیر خارجه بحرین تاکید کرد: اهمیت راهبردی منطقه در زمینه های سیاسی، امنیتی و اقتصادی، ضرورت همکاری کشورهای مسئول در دنیا با کشورهای این منطقه برای حفظ امنیت و صلح در آن را مورد توجه قرار می دهد. همکاری و عمل جمعی دو شرط اساسی برای موفقیت هر ائتلاف یا تشکل منطقه ای است.</p>
      <p>خالد بن احمد درباره ایران هم مدعی شد: تهران همچنان خطر اصلی برای امنیت منطقه و ثبات آن است و این با ادامه حمایت آن از تروریسم و سیاست های توسعه طلبانه و نقض قانون بین المللی و حمله به تاسیسات نفتی در عربستان و کشتی های تجاری در دریای عمان و تهدید سلامت کشتیرانی و تلاش برای مانع تراشی در مسیر تلاشهایی است که کشورهای ما به نفع کشورهای منطقه و ملتهای آن انجام می دهند. جامعه بین المللی باید تلاش های بیشتری برای بازداشتن ایران و ممانعت از دخالت ایران در امور داخلی کشورهای منطقه و احترام به حاکمیت و استقلال آنها انجام دهد. کشورهای شورای همکاری خلیج فارس در امور داخلی ایران دخالت نکرده و نخواهند کرد.</p>
      <p>وی گفت: صلح عادلانه و فراگیر به نفع همه کشورهای منطقه است و این جز با حل موضوع فلسطین و تضمین حقوق ملت فلسطین و کشور مستقل آن  بر اساس مرزهای ۱۹۶۷ به پایتختی قدس شرقی میسر نخواهند شد.</p>
    </article>
  </body>
</html>