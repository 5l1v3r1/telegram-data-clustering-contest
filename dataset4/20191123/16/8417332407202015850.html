<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/trondelag/2019/11/23/Kvinne-mistet-f%C3%B8rerkortet-etter-frontkollisjon-i-Steinkjer-20461221.ece"/>
    <meta property="og:site_name" content="adressa.no"/>
    <meta property="article:published_time" content="2019-11-23T16:08:25+00:00"/>
    <meta property="og:title" content="Kvinne mistet førerkortet etter frontkollisjon i Steinkjer"/>
    <meta property="og:description" content="Tre personer har blitt sendt til legevakt etter at to biler kolliderte på Byavegen i Steinkjer."/>
  </head>
  <body>
    <article>
      <h1>Kvinne mistet førerkortet etter frontkollisjon i Steinkjer</h1>
      <address><time datetime="2019-11-23T16:08:25+00:00">23 Nov 2019, 16:08</time> by <a rel="author">Camilla Kilnes,Ståle Langørgen</a></address>
      <p>Tre personer har blitt sendt til legevakt etter at to biler kolliderte på Byavegen i Steinkjer.</p>
      <aside><a href="https://www.adressa.no/nyheter/trondelag/2019/11/23/javascript:void(0);">Del denne artikkelen på Facebook</a> <a href="https://www.adressa.no/nyheter/trondelag/2019/11/23/javascript:void(0);">Del denne artikkelen på Twitter</a> <a href="https://www.adressa.no/nyheter/trondelag/2019/11/23/javascript:void(0);">Del denne artikkelen på e-post</a></aside>
      <p>Fylkesvei 763 var stengt som følge av kollisjonen, opplyser politiet som varslet om trafikkulykken klokken 17.03 lørdag.</p>
      <p>De skrev at det ikke skal være snakk om alvorlige skader på de tre personene som satt i bilene. Magnus Bergersen fra politipatruljen på stedet opplyser til Adresseavisens fotograf at de tre har blitt sendt til legevakt.</p>
      <p>Han sier at årsaken til kollisjonen så langt er ukjent.</p>
      <figure>
        <img src="https://www.adressa.no/incoming/article20461402.ece/nmj3qa/BINARY/w980/LLM_ByaV_002.jpg"/>
        <figcaption>Det var til sammen tre personer involvert i ulykken. De er sendt til legevakt.  Foto: Lars Lilleby Macedo</figcaption>
      </figure>
      <p>Hendelsen skjedde litt sør for Byafossen, som igjen ligger nordøst for Steinkjer sentrum. Veien var stengt etter ulykken, men var åpen igjen etter klokken 17.40.</p>
      <p>Fartsgrensen på stedet er 80 kilometer i timen, og ifølge Adresseavisens fotograf skal det ikke være glatt der ulykken skjedde.</p>
      <p>Sjåføren av den ene bilen, en kvinne i 30-årene, ble fotgjenger etter ulykken.</p>
      <p>- Ut fra opplysninger på stedet, ble det konferert med jurist, og det ble bestemt at vi skulle gjøre et midlertidig beslag av førerkortet. Vitner på stedet sier at den ene bilen fikk skrens og kom over i motgående kjørefelt, sier operasjonsleder Bernt Tiller i Trøndelag politidistrikt.</p>
      <h4>Tips oss! Har du bilder, video eller opplysninger?</h4>
      <p>Telefon: <b>464 07 200</b> E-post: <a href="mailto:webred@adresseavisen.no"><b>webred@adresseavisen.no</b></a></p>
    </article>
  </body>
</html>