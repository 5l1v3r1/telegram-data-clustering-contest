<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/i-ependysi-stin-kassiopi-tha-dosei-zoi-se-mia-periochi-poy-paramenei-anaxiopoiiti-leei-o-a-georgiadis/"/>
    <meta property="og:site_name" content="economico.gr"/>
    <meta property="article:published_time" content="2019-11-23T16:34:52+00:00"/>
    <meta property="og:title" content="Η επένδυση στην Κασσιόπη θα δώσει ζωή σε μια περιοχή που παραμένει αναξιοποίητη λέει ο Α. Γεωργιάδης"/>
    <meta property="og:description" content="Ο υπουργός Ανάπτυξης και Επενδύσεων Άδωνις Γεωργιάδης σε συνέντευξη του είπε πως πρόκειται για σημαντικές εξελίξεις στο μέτωπο της επένδυσης στην περιοχή της Κασσιόπης."/>
  </head>
  <body>
    <article>
      <h1>Η επένδυση στην Κασσιόπη θα δώσει ζωή σε μια περιοχή που παραμένει αναξιοποίητη λέει ο Α. Γεωργιάδης</h1>
      <address><time datetime="2019-11-23T16:34:52+00:00">23 Nov 2019, 16:34</time> by <a rel="author">Ελεάνα Ζαμπάρα</a></address>
      <p>Ο <b><a href="https://economico.gr/?s=%CF%85%CF%80%CE%BF%CF%85%CF%81%CE%B3%CF%8C%CF%82+%CE%91%CE%BD%CE%AC%CF%80%CF%84%CF%85%CE%BE%CE%B7%CF%82">υπουργός Ανάπτυξης και Επενδύσεων</a> <a href="https://economico.gr/?s=%CE%86%CE%B4%CF%89%CE%BD%CE%B9%CF%82+%CE%93%CE%B5%CF%89%CF%81%CE%B3%CE%B9%CE%AC%CE%B4%CE%B7%CF%82">Άδωνις Γεωργιάδης</a></b> σε συνέντευξη του είπε πως πρόκειται για σημαντικές εξελίξεις στο μέτωπο της επένδυσης στην περιοχή της Κασσιόπης.</p>
      <p>Σε δηλώσεις του στο τοπικό τηλεοπτικό κανάλι της Κέρκυρας Start Tv Kerkira ο κ. Γεωργιάδης εξέφρασε την αισιοδοξία του ότι εντός του 2019 θα δοθεί η άδεια για την έναρξη των εργασιών ενός από τα μεγαλύτερα επενδυτικά έργα αυτή τη στιγμή στην Ελλάδα.</p>
      <ul>
        <li>
          <i>
            <b>ΔΙΑΒΑΣΤΕ ΕΠΙΣΗΣ: <a href="https://economico.gr/giati-to-xeronisi-levitha-mpike-sto-charti-toy-prosfygikoy-pos-i-elliniki-diplomatia-thymizei-stis-vryxelles-tin-eyaisthisia-ton-zitimaton-toy-aigaioy-kai-ton-toyrkiko-anatheoritismo/">Γιατί το ξερονήσι Λέβιθα μπήκε στο χάρτη του προσφυγικού – Πως η Ελληνική διπλωματία … «θυμίζει» την ευαισθησία των ζητημάτων του Αιγαίου</a></b>
          </i>
        </li>
      </ul>
      <p>«Η επένδυση στην Κασσιόπη ήταν μία από τις επενδύσεις που βρήκαμε κολλημένες για πάρα πολλά χρόνια για διάφορους λόγους» σημείωσε στη συνέντευξή του. «Όπως ασχοληθήκαμε με το Ελληνικό έτσι ασχοληθήκαμε και με την Κασσιόπη. Πρέπει να πω ότι με τους επενδυτές έχουμε μία πολύ καλή συνεργασία και επί εβδομαδιαίας βάσεως κάθε Τετάρτη έχουμε συνάντηση εδώ στο υπουργείο και βλέπουμε τα βήματα τα οποία υλοποιούμε. Σήμερα είμαστε στο 98% της δουλειάς. Το μόνο που απομένει είναι να τελειώσει μία έρευνα για τα υψομετρικά ο Δήμος Βόρειας Κέρκυρας και μετά από μία υπηρεσία του Υπουργείου Περιβάλλοντος θα βγει και η τελευταία άδεια. Αυτή είναι και η τελευταία εκκρεμότητα που έχει μείνει. Κατά συνέπεια είμαι απόλυτα αισιόδοξος ότι μέσα στο 2019 το έργο θα ξεκινήσει» δήλωσε.</p>
      <p>«Μπορεί κάποιος να φτιάξει ένα έργο, ειδικά στην Ελλάδα, χωρίς να υπάρχουν αντιδράσεις;», αναρωτήθηκε στη συνέχεια ο κ. Γεωργιάδης για να σημειώσει σχετικά με τις αντιδράσεις πως: «Όταν ο αείμνηστος καπετάνιος Κωνσταντακόπουλος είχε ξεκινήσει την προσπάθεια να φτιάξει το Costa Navarino στη Μεσσηνία, παρόμοιες οργανώσεις εμπόδιζαν τη δημιουργία του έργου με δικαστήρια για πάνω από 28 χρόνια. Σήμερα, έγινε δημοσκόπηση στη Μεσσηνία για το ποσοστό του πληθυσμού που πιστεύει ότι το Costa Navarino ωφέλησε τελικά τη ζωή τους και είναι πάνω από 95%. Οι ίδιοι, που τότε έτρεχαν στα δικαστήρια, σήμερα λένε αυτό» εξηγεί.</p>
      <p>Σύμφωνα με τον ίδιο η επένδυση της NCH Capital στην Κέρκυρα «θα αλλάξει τη ζωή των ανθρώπων προς το καλύτερο. Θα δημιουργήσει θέσεις εργασίας, θα φέρει τουρίστες υψηλού εισοδήματος και θα αξιοποιήσει μια περιοχή που παραμένει αναξιοποίητη».</p>
      <p>Στη συνέχεια ο κ. Γεωργιάδης αναφέρθηκε στην προστασία του φυσικού περιβάλλοντος της περιοχής θέμα για το οποίο γίνεται συζήτηση εξηγώντας πως ο σεβασμός στο φυσικό περιβάλλον είναι ουσιαστικά μονόδρομος αφού όπως είπε: «δεν είμαστε στη δεκαετία του ’70 όπου πήγαινε κάποιος πετούσε τσιμέντο και περίμενε να έρθουν τουρίστες. Σήμερα για να πάρεις χρήματα από ένα τουρίστα και να πληρώσει πρέπει να του προσφέρει κάτι πραγματικά ωραίο. Αυτοί που έχουν τα λεφτά και τα ξοδεύουν αν βλέπουν να καταστρέφεις το περιβάλλον δεν ξαναπατάνε.</p>
      <p>Άρα ο επενδυτής όσο αδιάφορος και να είναι σε θέματα περιβάλλοντος ξέρεις πως όταν αυτό που κάνει δεν σέβεται το περιβάλλον πρώτον, θα έχει πρόβλημα με την ευρωπαϊκή νομοθεσία που θα του φέρει την καταστροφή και δεύτερον δεν θα πετύχει τουριστικά. Άρα από την αρχή αυτό που πάει να φτιαχτεί είναι πάρα πολύ ωραίο. Το συγκεκριμένο δε, επειδή έχει τύχει να ασχοληθώ πολύ με το master plan και να το γνωρίζω, θέλω να με πιστέψετε πως πρόκειται για ένα παράδεισο».<br/>«Πιστεύω πως σιγά σιγά όσο βλέπει ο κόσμος ότι γίνονται επενδύσεις ποιότητας και η Ελλάδα προχωράει θα πείθονται οι τοπικές κοινωνίες και θα έχουν εμπιστοσύνη στους θεσμούς τους κράτους».</p>
      <p>Ολοκληρώνοντας ο κ. Γεωργιάδης ανέφερε πως: «Όλος ο στόχος της Κυβέρνησης Μητσοτάκη είναι η Ελλάδα να ανεβάσει το δείκτη των άμεσων ξένων επενδύσεων. Η Ελλάδα είναι η τελευταία χώρα στην Ευρωζώνη σε όλο αυτό και πρέπει να ανεβούμε. Το ενδιαφέρον είναι μεγάλο, η χώρα έχει αποκτήσει ξαφνικά ένα καλό όνομα στο εξωτερικό με τα δημοσιεύματα του ξένου Τύπου να είναι καθημερινά περισσότερο από διθυραμβικά. Το γραφείο μου είναι γεμάτο από πιθανές επενδύσεις. Κάποιες από αυτές έχουν υλοποιηθεί και μεγάλα έργα έχουν ξεκινήσει όπως το Ελληνικό και η Κασσιόπη που είναι θέμα χρόνου. Πιστεύω, πως το 2020 θα είναι μία πραγματικά καινούργια χρονιά, πολύ διαφορετική από όσες ζήσαμε μέχρι τώρα».</p>
      <h4>ΓΙΑ ΠΕΡΙΣΣΟΤΕΡΑ ΡΕΠΟΡΤΑΖ, ΕΙΔΗΣΕΙΣ ΚΑΙ ΑΝΑΛΥΣΕΙΣ ΠΑΤΗΣΤΕ <a href="https://economico.gr/">ΕΔΩ</a></h4>
    </article>
  </body>
</html>