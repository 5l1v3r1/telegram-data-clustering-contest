<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/lviv-aeroport-incydent/30288377.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T16:28:56+00:00"/>
    <meta property="og:title" content="Аеропорт «Львів» поновив роботу після інциденту"/>
    <meta property="og:description" content="Аеропорт «Львів» поновив роботу після інциденту з викочуванням літака рейсу до Києва поза межі злітної смуги, цей рейс із затримкою в понад п’ять годин наразі вже летить до місця призначення Як поін"/>
  </head>
  <body>
    <article>
      <h1>Аеропорт «Львів» поновив роботу після інциденту</h1>
      <address>
        <time datetime="2019-11-23T16:28:56+00:00">23 Nov 2019, 16:28</time>
      </address>
      <p>Аеропорт «Львів» поновив роботу після інциденту з викочуванням літака рейсу до Києва поза межі злітної смуги, цей рейс із затримкою в понад п’ять годин наразі вже летить до місця призначення</p>
      <p>Як <a href="https://www.facebook.com/LvivAirport/posts/2725210450868993">поінформував</a> аеропорт у фейсбуці, поновлення роботи настало об 11-й годині 20 хвилин.</p>
      <p>Раніше речниця аеропорту <a href="https://www.radiosvoboda.org/a/news-aeroropt-lvova-litak-vyihav-z-zps/30287991.html">повідомляла Радіо Свобода</a>, що станом на 11-у годину 26 хвилин злітно-посадкова смуга була ще закрита.</p>
      <p>Також, як <a href="https://www.facebook.com/LvivAirport/posts/2725918560798182">інформує</a> аеропорт, «у зв’язку з ситуацією, що склалася на пероні», два рейси були скасовані, ще два відбулися з затримкою – після поновлення роботи.</p>
      <p>За повідомленням, були скасовані ранкові рейси Краків – Львів – Краків і Стамбул – Львів – Стамбул. Рейси до Львова з Шарм-еш-Шейха і Лондона прибули з затримкою, коли аеропорт відкрився, і так само з затримкою вирушили назад.</p>
      <p>Рейс до Києва, який зранку не відбувся через інцидент, як мовиться нині на <a href="https://lwo.aero/">сайті аеропорту «Львів»</a>, уже «злетів». На сайті Flightradar24 <a href="https://www.flightradar24.com/data/flights/ps34">зазначено,</a> що рейс вилетів зі Львова о 18-й годині 15 хвилин. На <a href="https://kbp.aero/">сайті київського аеропорту «Бориспіль»</a> на цей час вказано, що на прибуття рейсу очікують о 19-й годині 05 хвилин.</p>
      <p>Пригода сталася близько 7-ї ранку, коли рейс авіакомпанії «МАУ» мав вилітати на Київ: «у зв’язку зі складними погодними умовами (переохолоджений дощ) під час розвороту в торці смуги відбулося незначне викочування за межі ЗПС» цього літака, повідомляли в аеропорті. Потерпілих не було, пасажирів і багаж евакуювали. Пізніше також повідомили, що літак не зазнав пошкоджень і теж був швидко евакуюваний із місця інциденту.</p>
    </article>
  </body>
</html>