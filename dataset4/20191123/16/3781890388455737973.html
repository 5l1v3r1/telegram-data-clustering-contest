<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743260"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T16:16:00+00:00"/>
    <meta property="og:title" content="ศูนย์พัฒนาเด็กเล็กสองพี่น้อง รณรงค์ฉีดวัคซีนป้องกันโรคหัด"/>
    <meta property="og:description" content="ศูนย์พัฒนาเด็กเล็กเทศบาลเมืองสองพี่น้อง สังกัดเทศบาลเมืองสองพี่น้อง รณรงค์ฉีดวัคซีน ป้องกันโรคหัดในกลุ่มเด็กอายุ 1-12 ปี ทั่วประเทศ ตามแผนเร่งรัดกำจัดโรคหัด กระทรวงสาธารณสุข"/>
  </head>
  <body>
    <article>
      <h1>ศูนย์พัฒนาเด็กเล็กสองพี่น้อง รณรงค์ฉีดวัคซีนป้องกันโรคหัด</h1>
      <address>
        <time datetime="2019-11-23T16:16:00+00:00">23 Nov 2019, 16:16</time>
      </address>
      <p>
        <b>ศูนย์พัฒนาเด็กเล็กเทศบาลเมืองสองพี่น้อง สังกัดเทศบาลเมืองสองพี่น้อง รณรงค์ฉีดวัคซีน ป้องกันโรคหัดในกลุ่มเด็กอายุ 1-12 ปี ทั่วประเทศ ตามแผนเร่งรัดกำจัดโรคหัด กระทรวงสาธารณสุข</b>
      </p>
      <p>เมื่อเร็วๆ นี้ นายวิโรจน์ คณูวัฒนา นายกเทศมนตรี เทศบาลเมืองสองพี่น้อง อ.สองพี่น้อง จ.สุพรรณบุรี เป็นประธานเปิดโครงการรณรงค์ให้วัคซีนป้องกันโรคหัด ในกลุ่มเด็กอายุ 1-12 ปี ทั่วประเทศ พ.ศ. 2562- พ.ศ. 2563 ตามแผนเร่งรัดกำจัดโรคหัดของประเทศไทย กระทรวงสาธารณสุข โดยได้ร่วมกับเจ้าหน้าที่สาธารณสุขอำเภอสองพี่น้อง และโรงพยาบาลสมเด็จพระสังฆราชองค์ที่ 17 พร้อมด้วย น.ส.กนิษฐา ศรีแตงอ่อน หัวหน้าศูนย์พัฒนาเด็กเล็กเทศบาลเมืองสองพี่น้อง น.ส.กรรณนิกา พัฒนมณีกุล น.ส.รัศน์ชญา สิริวักรัยกุล น.ส.เนตรนรินทร์ เอี่ยมสอาด น.ส.ฐิติชญา ศรีเผือก น.ส.ญัฐสุดา ศรีจันทร์อ่อน คณะครูกลุ่มสาระการเรียนรู้สังคมศึกษาและวัฒนธรรม พร้อมด้วยคณะกรรมการสถานศึกษาขั้นพื้นฐาน นำคณะเด็กนักเรียนศูนย์พัฒนาเด็กเล็กเทศบาลเมือง ร่วมกิจกรรมฉีดวัคซีนป้องกันโรคหัด อย่างพร้อมเพรียงกัน</p>
      <figure>
        <img src="https://www.dailynews.co.th/admin/upload/20191123/news_WmFSOwHRgs232702_533.jpg?v=20191124043?v=9924"/>
      </figure>
      <p>นายวิโรจน์ คณูวัฒนา นายกเทศมนตรี เทศบาลเมืองสองพี่น้อง กล่าวว่า ตามที่ประเทศไทยซึ่งเป็นหนึ่งใน 11 ประเทศสมาชิกในภูมิภาคเอเชียตะวันออกเฉียงใต้ ได้ให้ข้อตกลงร่วมกันในการกำจัดโรคหัดให้หมดไปจากภูมิภาค โดยกำหนดเป้าหมายให้อุบัติการณ์ของโรคหัดไม่เกิน 1 ต่อประชากรล้านคน และไม่มีการติดเชื้อภายในประเทศ ปัจจุบันสถานการณ์โรคหัดพบว่ามีการระบาดทั่วทุกภูมิภาคของโลก มีผู้ป่วยจำนวน 423,962 ราย สำหรับสถานการณ์โรคหัดของไทย ปี 2562 ข้อมูลเดือนตุลาคม 2562 พบผู้ป่วยที่ได้รับการตรวจยืนยันทางห้องปฏิบัติการ จำนวน 2,861 ราย เสียชีวิตจำนวน 21 ราย พบการระบาดใหญ่ใน 4 จังหวัดชายแดนภาคใต้  ผู้ป่วยส่วนใหญ่เป็นเด็กอายุต่ำว่า 5 ปี  ซึ่งไม่เคยได้รับวัคซีนโรคหัด หรือได้รับไม่ครบตามเกณฑ์</p>
      <figure>
        <img src="https://www.dailynews.co.th/admin/upload/20191123/news_McOQGcymvA232701_533.jpg?v=20191124043?v=9685"/>
      </figure>
      <p>เทศบาลเมืองสองพี่น้อง ขอเชิญชวนผู้ปกครองที่มีบุตรหลานอายุระหว่าง 1-12 ปี ที่ยังไม่ได้รับวัคซีนป้องกันโรคหัดครบตามเกณฑ์ ไปขอรับการฉีดวัคซีนฟรี จนถึงเดือนมีนาคม พ.ศ. 2563 ได้ที่สถานบริการสาธารณสุขทุกแห่ง คนละ 1 เข็ม เพื่อกระตุ้นภูมิคุ้มกันโรค เนื่องจากโรคหัดเป็นโรคไข้ออกผื่น เกิดจากเชื้อไวรัสหัด อีกทั้งยังเป็นโรคที่สามารถเกิดขึ้นได้ตลอดทั้งปี พบได้ในลำคอของผู้ป่วย โดยสามารถติดต่อกันได้ทางการไอ จาม หรือพูดกันในระยะใกล้ชิด และผู้ติดเชื้อจะเป็นโรคนี้เกือบทุกรายหลังจากที่ได้รับเชื้อประมาณ 3-5 วัน ดังนั้นการได้รับวัคซีนป้องกันโรคให้ครบตามเกณฑ์ จึงเป็นสิ่งจำเป็นต่อสุขภาพ<br/> <br/>ครรชิต กระโห้แก้ว ผู้สื่อข่าวเว็บไซต์เดลินิวส์ออนไลน์ จ.สุพรรณบุรี<br/> </p>
    </article>
  </body>
</html>