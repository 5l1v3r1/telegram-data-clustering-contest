<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/marznace-opady-daly-sie-we-znaki-mieszkancom-regionu-wideo/"/>
    <meta property="og:site_name" content="lublin112.pl"/>
    <meta property="article:published_time" content="2019-11-23T16:23:00+00:00"/>
    <meta property="og:title" content="Marznące opady dały się we znaki mieszkańcom regionu (wideo)"/>
    <meta property="og:description" content="Dzisiejsze marznące opady deszczu dały się we znaki mieszkańcom regionu. Kilkadziesiąt uszkodzonych pojazdów, jeden tragiczny wypadek i urazy od upadków na śliskiej nawierzchni – to obraz sobotniego przedpołudnia na drogach i chodnikach województwa lubelskiego."/>
  </head>
  <body>
    <article>
      <h1>Marznące opady dały się we znaki mieszkańcom regionu (wideo)</h1>
      <address>
        <time datetime="2019-11-23T16:23:00+00:00">23 Nov 2019, 16:23</time>
      </address>
      <p>
        <b>Dzisiejsze marznące opady deszczu dały się we znaki mieszkańcom regionu. Kilkadziesiąt uszkodzonych pojazdów, jeden tragiczny wypadek i urazy od upadków na śliskiej nawierzchni – to obraz sobotniego przedpołudnia na drogach i chodnikach województwa lubelskiego.</b>
      </p>
      <p>Po dzisiejszym dniu zakłady blacharskie będą miały co robić. Na ulicach Lublina i drogach regionu doszło do wielu groźnych zdarzeń drogowych spowodowanych głównie oblodzeniem niektórych fragmentów dróg, ale także przez kierowców, którzy nie dostosowywali prędkości do panujących warunków na drodze.</p>
      <p>Najgorzej było na wiaduktach i drogach wojewódzkich w południowej i centralnej części województwa lubelskiego, a także na obwodnicy Lublina. Kierowcy zwracali także uwagę na to, że pomimo prognoz pogodowych, solarki pojawiły się na drogach w momencie, kiedy było już za późno.</p>
      <p>Od samego poranka otrzymywaliśmy informacje od Czytelników o dużych utrudnieniach w ruchu na drogach województwa lubelskiego. Uszkodzonych zostało kilkadziesiąt pojazdów, do szpitala zaś co chwila trafiali poszkodowani ze zdarzeń drogowych, a także piesi po upadkach na śliskich chodnikach.</p>
      <p> </p>
      <figure>
        <img src="https://www.lublin112.pl/wp-content/uploads/2019/11/IMG_20191123_144551-1280x960.jpg"/>
      </figure>
      <p> </p>
      <p>Alarmowaliście nas, że w wielu miejscach na osiedlowych chodnikach jest bardzo ślisko i zarządcy nie zadbali o bezpieczeństwo na nich. Marznący deszcz utworzył cienką, niewidoczną warstwę lodu. Do groźnego zdarzenia doszło na Czubach, tam na jednym z chodników upadła piesza.</p>
      <p> </p>
      <figure>
        <img src="https://www.lublin112.pl/wp-content/uploads/2019/11/lod1.jpg"/>
      </figure>
      <p> </p>
      <p>Nasz Czytelnik zarejestrował także, groźną sytuację na parkingu przy ul. Koncertowej. Kierowcy pojazdów, nie zdając sobie sprawy z tego, że powierzchnia podjazdu na parking jest pokryta lodem, próbowali wjechać na górę. Część z nich przypłaciła to uszkodzeniem auta, ponieważ ześlizgiwały się one bez żadnej kontroli ze wzniesienia.</p>
      <figure>
        <iframe src="https://www.youtube.com/embed/LR0iU9YS0uA" width="640" height="360" data-service="Youtube" scrolling="no"/>
      </figure>
      <p>(fot. wideo nadesłane Tomasz, Romuald, Asd – dziękujemy!)</p>
    </article>
  </body>
</html>