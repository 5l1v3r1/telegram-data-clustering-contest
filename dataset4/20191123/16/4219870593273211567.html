<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/ekonomija/aktuelno.239.html:831947-Radnici-Krasa-podlegli-ucenama-brace-Pivac-Saranoviceva-kompanija-o-akciji-sprecavanja-da-preuzme-hrvatsku-firmu"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T16:32:00+00:00"/>
    <meta property="og:title" content="Radnici „Kraša“ podlegli ucenama braće Pivac: Šaranovićeva kompanija o akciji sprečavanja da preuzme hrvatsku firmu"/>
    <meta property="og:description" content="Razvoj događaja u potpunosti potvrđuje spekulacije da MI Braća Pivac i Kraš Esop sinhronizovano pokušavaju da spreče preuzimanje „Kraša“, saopštava kiparska firma Nebojše Šaranovića"/>
  </head>
  <body>
    <article>
      <h1>Radnici „Kraša“ podlegli ucenama braće Pivac: Šaranovićeva kompanija o akciji sprečavanja da preuzme hrvatsku firmu</h1>
      <address><time datetime="2019-11-23T16:32:00+00:00">23 Nov 2019, 16:32</time> by <a rel="author">Tanjug</a></address>
      <p>
        <b>Razvoj događaja u potpunosti potvrđuje spekulacije da MI Braća Pivac i Kraš Esop sinhronizovano pokušavaju da spreče preuzimanje „Kraša“, saopštava kiparska firma Nebojše Šaranovića</b>
      </p>
      <p>Kompanija Kappa Star Limited srpskog biznismena Nebojše Šaranovića saopštila je danas da su potvrđene spekulacije da Mesna industrija Braća Pivac i Kraš Esop pokušavaju da spreče tu kompaniju sa sedištem na Kipru da preuzme hrvatski Kraš.</p>
      <p>"Od početka su nas upozoravali na sinhronizovano delovanje MI Pivac i Kraš Esopa, a ovaj razvoj događaja u potpunosti potvrđuje takve spekulacije, što je i formalno potvrđeno potpisom ugovora", navodi se u saopštenju, koje prenosi Indeks.hr.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%B5%D0%BA%D0%BE%D0%BD%D0%BE%D0%BC%D0%B8%D1%98%D0%B0.397.html:831915-%D0%A1%D1%80%D0%B1%D0%B8%D0%BD-%D0%B8%D0%BF%D0%B0%D0%BA-%D0%B8%D0%B7%D0%B3%D1%83%D0%B1%D0%B8%D0%BE-%D0%B1%D0%B8%D1%82%D0%BA%D1%83-%D0%91%D1%80%D0%B0%D1%9B%D0%B0-%D0%9F%D0%B8%D0%B2%D0%B0%D1%86-%D0%BF%D1%80%D0%B5%D1%83%D0%B7%D0%B5%D0%BB%D0%B0-%D0%9A%D1%80%D0%B0%D1%88"/>
      </related>
      <p>Portal je ranije javio da se na radnike "Kraša" vrši pritisak da ne prodaju deonice Šaranoviću, mada je on dao daleko najbolju ponudu i podigao cenu "Krašovih" deonica sa 400 kuna (oko 54 evra) na više od 1.000 kuna (oko 134 evra).</p>
      <p>Kappa Star Limited u saopštenju poručuje da je spreman da bude aktivan manjinski deoničar u Krašu, čije će delovanje biti usmereno na dobrobit kompanije i radnika.</p>
      <p>Skupština Kraš Esopa danas je prodala sve svoje deonice "Kraša" Mesnoj industriji braće Pivac, prenose hrvatski mediji, čime je, kako se navodi, sprečeno da kompaniju preuzme srpski biznismen Nebojša Šaranović.</p>
      <p>Budući da Kraš Esop ima 18 odsto deonica, Mesna industrija braće Pivac će sada imati 49,18 odsto udela i tako postati većinski vlasnik s većinom deonica s pravom glasa.</p>
      <p>Radnicima će Pivac platiti najmanje 860 kuna po deonici, a obavezali su se i da ih neće prodavati trećoj osobi bez garancije radničkih prava, prenosi Indeks.</p>
      <p>Takođe moraju zadržati sva prava radnika iz kolektivnih ugovora i drugih dokumenata koji se tiču radničkih prava.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%B5%D0%BA%D0%BE%D0%BD%D0%BE%D0%BC%D0%B8%D1%98%D0%B0.397.html:829122-%D0%A6%D0%B5%D0%BD%D0%BE%D0%BC-%D0%BB%D0%BE%D0%BC%D0%B8-%D0%91%D1%80%D0%B0%D1%9B%D1%83-%D0%9F%D0%B8%D0%B2%D0%B0%D1%86-%D0%A8%D0%B0%D1%80%D0%B0%D0%BD%D0%BE%D0%B2%D0%B8%D1%9B-%D0%B2%D0%BB%D0%B0%D1%81%D0%BD%D0%B8%D0%BA-%D0%B2%D0%B8%D1%88%D0%B5-%D0%BE%D0%B4-25-%D0%BE%D0%B4%D1%81%D1%82%D0%BE-%D0%9A%D1%80%D0%B0%D1%88%D0%B0"/>
      </related>
      <p>Tako je sprečeno preuzimanje "Kraša" koje je pokušao biznismen Nebojša Šaranović, koji je, kako se navodi, krenuo u „agresivno" preuzimanje deonica i sa više od 45 miliona evra došao do 25,7 odsto udela.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/ekonomija/aktuelno.239.html:831915-Srbin-ipak-izgubio-bitku-Braca-Pivac-preuzela-Kras"/>
        <a href="http://www.novosti.rs/vesti/naslovna/ekonomija/aktuelno.239.html:831408-To-su-zlonamerna-tumacenja-i-potpuno-neistinita-Saranovic-o-planovima-za-Kras"/>
        <a href="http://www.novosti.rs/vesti/naslovna/ekonomija/aktuelno.239.html:830046-Mrtva-trka-za-Kras-Braca-Pivac-i-Saranovic-ne-otkrivaju-koji-su-im-sledeci-koraci"/>
        <a href="http://www.novosti.rs/vesti/naslovna/ekonomija/aktuelno.239.html:829122-Cenom-lomi-Bracu-Pivac-Saranovic-vlasnik-vise-od-25-odsto-Krasa"/>
        <a href="http://www.novosti.rs/vesti/naslovna/ekonomija/aktuelno.239.html:828308-Sve-uzbudljiviji-finis-bitke-za-Kras-Braca-Pivac-nude-premalo-hoce-li-mali-akcionari-prodati-akcije-Saranovicu"/>
      </related>
    </article>
  </body>
</html>