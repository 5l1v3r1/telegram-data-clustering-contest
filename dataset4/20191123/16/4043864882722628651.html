<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232829/"/>
    <meta property="og:site_name" content="Українська правда"/>
    <meta property="article:published_time" content="2019-11-23T16:08:49+00:00"/>
    <meta property="og:title" content="У Дніпрі організатор конвертцентру чинив опір і пошкодив десяток авто"/>
    <meta property="og:description" content="У Дніпрі організатор викритого СБУ конвертцентру під час затримання чинив опір правоохоронцям та пошкодив майже 10 приватних авто."/>
  </head>
  <body>
    <article>
      <h1>У Дніпрі організатор конвертцентру чинив опір і пошкодив десяток авто</h1>
      <address>
        <time datetime="2019-11-23T16:08:49+00:00">23 Nov 2019, 16:08</time>
      </address>
      <p>У Дніпрі організатор викритого СБУ конвертцентру під час затримання чинив опір правоохоронцям та пошкодив майже 10 приватних авто.</p>
      <p><b>Джерело</b>: <a href="https://ssu.gov.ua/ua/news/1/category/2/view/6751#.K5oCIklI.dpbs">пресцентр СБУ</a></p>
      <p><b>Дослівно</b>: "Правоохоронці, згідно санкції суду, розпочали проведення обшуків в офісному приміщенні, квартирах та автомобілях, що належать фігурантам справи. У ході офіційних слідчих дій в автомобілі одного із організаторів конверту, зловмисник намагався чинив опір та втекти від правоохоронців.</p>
      <p>Його було зупинено без ризику для життя та здоров’я громадян, проте він встиг пошкодити майже 10 приватних автівок. Під час затримання чоловік намагався погрожувати "оперативникам"  неіснуючими зв’язками у правоохоронних органах".</p>
      <p><b>Деталі</b>: Оперативники спецслужби встановили, що організатори конвертаційного центру надавали замовникам "послуги" із переведення коштів у готівку через здійснення фіктивних фінансово-господарських операцій. Конвертцентр також забезпечував штучну мінімізацію податкових платежів до бюджету.</p>
      <figure>
        <img src="https://img.pravda.com/images/doc/7/8/78e77cc-dnipro-sbu1.jpg"/>
      </figure>
      <p>Серед "клієнтів" зловмисників було понад 20 комерційних структур  реального сектору економіки  та кілька державних та комунальних підприємств регіону.</p>
      <p>Нелегальний бізнес щомісяця виводив у тінь майже 30 мільйонів гривень.</p>
      <figure>
        <img src="https://img.pravda.com/images/doc/8/4/84a4742-dnipro-sbu2.jpg"/>
      </figure>
      <p>У машині зловмисника співробітники СБУ виявили понад 2,1 мільйони гривень, отриманих від протиправної діяльності. В офісних приміщеннях "конверту" правоохоронці вилучили валюту у сумі понад один мільйон у гривневому еквіваленті, документацію та печатки, які підтверджують організацію оборудки.</p>
      <p>У межах кримінального провадження слідчими управління СБУ в Дніпропетровській області під процесуальним керівництвом обласної прокуратури продовжується слідство  за ст. 366. 358 та  212 Кримінального кодексу України.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/23/7232826/"/>
        <a href="https://www.pravda.com.ua/news/2019/11/22/7232769/"/>
        <a href="https://www.pravda.com.ua/news/2019/11/22/7232755/"/>
      </related>
    </article>
  </body>
</html>