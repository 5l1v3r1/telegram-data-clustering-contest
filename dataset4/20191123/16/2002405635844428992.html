<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291571,skandal-w-sejmie-z-anulowanym-glosowaniem-polacy-masowo-ogladaja-to-wideo"/>
    <meta property="og:site_name" content="na:Temat"/>
    <meta property="article:published_time" content="2019-11-23T16:13:02+00:00"/>
    <meta property="og:title" content="PiS nie uda się tego ukryć. Nasz film o skandalu w Sejmie obejrzano już milion razy"/>
    <meta property="og:description" content="Prawo i Sprawiedliwość na wszelkie sposoby próbuje bagatelizować skandal z anulowanym głosowaniem, który miał miejsce w Sejmie w nocy z czwartku na piątek. Jednak Polacy chcą wiedzieć, co się wówczas wydarzyło. W ciągu zaledwie doby przygotowany przez naTemat.pl film o sejmowym skandalu obejrzano już ponad milion razy."/>
  </head>
  <body>
    <article>
      <h1>PiS nie uda się tego ukryć. Nasz film o skandalu w Sejmie obejrzano już milion razy</h1>
      <address><time datetime="2019-11-23T16:13:02+00:00">23 Nov 2019, 16:13</time> by <a rel="author">redakcja naTemat</a></address>
      <p>Prawo i Sprawiedliwość na wszelkie sposoby próbuje bagatelizować skandal z anulowanym głosowaniem, który miał miejsce w Sejmie w nocy z czwartku na piątek. Jednak Polacy chcą wiedzieć, co się wówczas wydarzyło. W ciągu zaledwie doby przygotowany przez naTemat.pl film o sejmowym skandalu obejrzano już ponad milion razy.<br/><br/><br/>Ostatnie wydarzenia zapisane zostaną na najczarniejszych kartach historii polskiego parlamentaryzmu. Nie dość, że wybór Krystyny Pawłowicz, Stanisława Piotrowicza i Jakuba Steliny w skład Trybunału Konstytucyjnego odbył się na kolejnym nocnym posiedzeniu Sejmu, to jeszcze w jego czasie nastąpiła sytuacja skandaliczna.<br/><br/>Gdy wszyscy obecni na sali posłowie oddali głosy, w Prawie i Sprawiedliwości pojęto, iż wynik głosowania może być inny od zakładanego przez partię rządzącą. – <a href="https://natemat.pl/291445,trzeba-anulowac-bo-przegramy-powiedziala-to-joanna-borowiak-z-pis">Trzeba anulować, bo my przegramy</a> – zakrzyknęła do marszałek Elżbiety Witek jedna z posłanek PiS. W całym tym zamieszaniu brał udział też sam Jarosław Kaczyński. – <a href="https://natemat.pl/291507,kaczynski-po-glosowaniu-nad-krs-krzyczal-do-opozycji-ze-i-tak-zrobia-swoje">I tak zrobimy swoje. I tak zrobimy swoje!</a> – rzucił w pewnym momencie do ław opozycji.<br/><br/>Ostatecznie marszałek Sejmu rzeczywiście głosowanie anulowała - gwałcąc zasady, które rządzą polskim parlamentem i nie podając pierwotnych wyników. Co więcej, Elżbieta Witek uczyniła to pomimo sugestii pomagającego jej w prowadzeniu obrad Dariusza Salamończyka z Kancelarii Sejmu. Mikrofony zarejestrowały, jak mówił on: <a href="https://natemat.pl/291529,kim-jest-cichy-bohater-awantury-w-sejmie-salamonczyk-strofowal-witek">Pani Marszałek, tak nie można</a>.</p>
      <figure>
        <iframe src="https://www.youtube.com/embed/7R1z3nhcYjA" width="780" height="439" data-service="Youtube" scrolling="no"/>
      </figure>
      <p>W obozie "dobrej zmiany" oczywiście twierdzą, że nic się nie stało, ale wygląda na to, iż zapewnienia te nie przekonują Polaków, którzy chcą wiedzieć, co wydarzyło się w Sejmie. W piątek <a href="https://www.youtube.com/channel/UCH5UB8PulkZ75fOHgcSGt2g">redakcja naTemat.pl</a> w serwisie <a href="https://natemat.pl/t/505,youtube">YouTube</a> opublikowała powyższy film podsumowujący skandal z anulowanym głosowaniem. W ciągu zaledwie doby obejrzano go ponad milion razy, a liczba odtworzeń dynamicznie rośnie.</p>
    </article>
  </body>
</html>