<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/the-pink-ball-test-virat-kohli-breezes-past-legends-to-make-century-at-eden-dgtl-1.1074373"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-23T16:32:35+00:00"/>
    <meta property="og:title" content="সচিন-পন্টিংয়ের চেয়ে অনেকটাই দ্রুত, ইডেনে ৭০তম সেঞ্চুরি করলেন বিরাট"/>
    <meta property="og:description" content="আন্তর্জাতিক ক্রিকেটে কোহালির শতরানের সংখ্যা এখন ৭০। যার জন্য ৪৩৯ ইনিংস লাগল তাঁর। ক্রিকেট ইতিহাসে এটাই দ্রুততম। ৭০ শতরানে পৌঁছতে সচিন তেন্ডুলকরের লেগেছিল ৫০৫ ইনিংস।"/>
  </head>
  <body>
    <article>
      <h1>সচিন-পন্টিংয়ের চেয়ে অনেকটাই দ্রুত, ইডেনে ৭০তম সেঞ্চুরি করলেন বিরাট</h1>
      <address><time datetime="2019-11-23T16:32:35+00:00">23 Nov 2019, 16:32</time> by <a rel="author">নিজস্ব প্রতিবেদন</a></address>
      <p>ফের রেকর্ড গড়লেন বিরাট কোহালি। <a href="https://www.anandabazar.com/topic/pink-ball-test">গোলাপি বলের টেস্টে</a> প্রথম ভারতীয় হিসেবে সেঞ্চুরি করলেন তিনি। একইসঙ্গে দ্রুততম ব্যাটসম্যান হিসেবে পৌঁছলেন আন্তর্জাতিক ক্রিকেটে ৭০তম শতরানের ক্লাবে।</p>
      <p>শনিবার ইডেনে অধিনায়ক হিসেবে টেস্টে ২০তম সেঞ্চুরি পূর্ণ করলেন ভারত অধিনায়ক। তিনি টপকে গেলেন অধিনায়ক হিসেবে রিকি পন্টিংয়ের টেস্টে ১৯ শতরানের রেকর্ডকে। অধিনায়ক হিসেবে সবচেয়ে বেশি সেঞ্চুরির রেকর্ডে এখন দুই নম্বরে কোহালি। সামনে শুধু দক্ষিণ আফ্রিকার প্রাক্তন অধিনায়ক গ্রেম স্মিথ। টেস্টে অধিনায়ক হিসেবে ২৫ সেঞ্চুরি রয়েছে স্মিথের।</p>
      <p>আন্তর্জাতিক ক্রিকেটে <a href="https://www.anandabazar.com/topic/virat-kohli">বিরাট কোহালির</a> শতরানের সংখ্যা এখন ৭০। যার জন্য ৪৩৯ ইনিংস লাগল তাঁর। ক্রিকেট ইতিহাসে এটাই দ্রুততম। ৭০ শতরানে পৌঁছতে সচিন তেন্ডুলকরের লেগেছিল ৫০৫ ইনিংস। তিনি এখন দ্রুততমের তালিকার দুই নম্বরে। রিকি পন্টিংয়ের লেগেছিল ৬৪৯ ইনিংস। তিনি এখন এই তালিকার তিনে।</p>
      <p>
        <b>আরও পড়ুন: <a href="https://www.anandabazar.com/sport/the-pink-ball-test-match-report-of-day-2-of-2nd-test-at-eden-dgtl-1.1074327">গোলাপি বলের টেস্টে প্রথম ভারতীয় হিসেবে সেঞ্চুরি বিরাট কোহালির​</a></b>
      </p>
      <p>
        <b>আরও পড়ুন: <a href="https://www.anandabazar.com/sport/the-pink-ball-test-bangladesh-has-only-mustafizur-as-fit-player-in-squad-dgtl-1.1074318">আর এক জন চোট পেলে জল নিয়ে যাওয়ার লোকও থাকবে না বাংলাদেশ ড্রেসিং রুমে!​</a></b>
      </p>
      <p>টেস্টে কোহালির শতরানের সংখ্যা এখন ২৭। ১৪১ ইনিংস লাগল তাঁর ২৭ শতরানে পৌঁছতে। সচিন তেন্ডুলকরেরও লেগেছিল ১৪১ ইনিংস। ২৭ শতরানের পৌঁছনোর ক্ষেত্রে  সচিন-বিরাট এখন যুগ্ম ভাবে দ্বিতীয়। এক নম্বরে অবশ্যই ডন ব্র্যাডম্যান। সবার ধরাছোঁয়ার বাইরে তিনি। মাত্র ৭০ ইনিংস লেগেছিল তাঁর টেস্টে ২৭ শতরানে পৌঁছতে।</p>
      <figure>
        <iframe data-src="https://twitter.com/BCCI/status/1198163632485330944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>শুক্রবারই অধিনায়ক হিসেবে টেস্টে দ্রুততম ৫০০০ রান পূর্ণ করেছিলেন কোহালি। অধিনায়ক হিসেবে ৮৬ ইনিংস নিয়েছেন তিনি পাঁচ হাজার রান করতে। অস্ট্রেলিয়ার রিকি পন্টিং (৯৭ ইনিংস), ওয়েস্ট ইন্ডিজের ক্লাইভ লয়েড (১০৬ ইনিংস), দক্ষিণ আফ্রিকার গ্রেম স্মিথ (১১০ ইনিংস), অস্ট্রেলিয়ার অ্যালান বর্ডার (১১৬ ইনিংস), নিউজিল্যান্ডের স্টিফেন ফ্লেমিং (১৩০ ইনিংস)— সবাই রয়েছেন পিছনে।</p>
      <figure>
        <iframe data-src="https://twitter.com/ESPNcricinfo/status/1198171069368061954?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>অধিনায়ক হিসেবে আন্তর্জাতিক ক্রিকেটে ১৮৮ ইনিংসে ৪১ সেঞ্চুরি করে ফেললেন কোহালি। যা এল তিন ফরম্যাট মিলিয়ে। অধিনায়ক হিসেবে সব ফরম্যাটে সবচেয়ে বেশি শতরানের রেকর্ডে এখন পন্টিংয়ের সঙ্গে একবিন্দুতে দাঁড়িয়ে তিনি। পন্টিংও ক্যাপ্টেন হিসেবে করেছিলেন ৪১ সেঞ্চুরি। তবে কোহালির তুলনায় অনেক বেশি ইনিংস নিয়েছিলেন তিনি। পন্টিংয়ের লেগেছিল ৩৭৬ ইনিংস।</p>
      <figure>
        <iframe data-src="https://twitter.com/BCCI/status/1198167203272544261?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>