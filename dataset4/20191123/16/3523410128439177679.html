<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641612/%D9%86%D8%B4%D8%B1%DB%8C%D9%87-%D9%86%D9%82%D8%AF-%D9%88-%D8%A8%D8%B1%D8%B1%D8%B3%DB%8C-%DA%A9%D8%AA%D8%A7%D8%A8-%D8%AC%D9%88%D9%84%D8%A7%D9%86%DA%AF%D8%A7%D9%87-%D8%B6%D8%AF-%D8%A7%D9%86%D9%82%D9%84%D8%A7%D8%A8"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T16:38:00+00:00"/>
    <meta property="og:title" content="نشریه نقد و بررسی کتاب، جولانگاه ضد انقلاب!"/>
    <meta property="og:description" content="هنگامی که نشریه ای بر اساس قوانین مجوزی می گیرد، باید به آن قوانین احترام بگذارد. علی الخصوص نشریاتی که متعلق به همین جماعت مثلا روشنفکر و دگراندیش هستند که مدعی هستند با فرهنگ تر و اندیشمندتر از ایشان مادر گیتی نزاییده است"/>
  </head>
  <body>
    <article>
      <h1>
        <a href="https://www.bultannews.com/fa/news/641612/%D9%86%D8%B4%D8%B1%DB%8C%D9%87-%D9%86%D9%82%D8%AF-%D9%88-%D8%A8%D8%B1%D8%B1%D8%B3%DB%8C-%DA%A9%D8%AA%D8%A7%D8%A8-%D8%AC%D9%88%D9%84%D8%A7%D9%86%DA%AF%D8%A7%D9%87-%D8%B6%D8%AF-%D8%A7%D9%86%D9%82%D9%84%D8%A7%D8%A8">نشریه نقد و بررسی کتاب، جولانگاه ضد انقلاب!</a>
      </h1>
      <h2>هنگامی که نشریه ای بر اساس قوانین مجوزی می گیرد، باید به آن قوانین احترام بگذارد. علی الخصوص نشریاتی که متعلق به همین جماعت مثلا روشنفکر و دگراندیش هستند که مدعی هستند با فرهنگ تر و اندیشمندتر از ایشان مادر گیتی نزاییده است</h2>
      <address><time datetime="2019-11-23T16:38:00+00:00">23 Nov 2019, 16:38</time> by <a rel="author">بولتن نیوز | bultannews.com</a></address>
      <p><b>گروه فرهنگی:</b> نشریه ای تحت عنوان<b> «نقد و بررسی کتاب»</b> و با مدیرمسئولی<b> همایون هرمزپور</b> در داخل کشور و با مجوز و نظارت وزارت ارشاد منتشر می شود که به صورت فصلنامه در اختیار مخاطبان قرار می گیرد. در شماره 61 این نشریه و در کمال تعجب که چرا و چگونه معاونت مطبوعاتی وزارت فرهنگ و ارشاد اسلامی مجوز چاپ آن مطلب را داده است، به چاپ شعری از شاعری ضد انقلاب که اتفاقا آن شعر هم کاملا سیاسی و ضد اسلام و انقلاب است، اقدام کرده است.   <br/>به گزارش بولتن نیوز، مطلب چاپ شده شعری است از<b> نادر نادرپور</b> با عنوان <b>«کهن دیارا»</b> که توسط خواننده ضد انقلاب <b>داریوش اقبالی</b> نیز با همین نام خوانده شده است. این شعر تماما علیه اسلام و انقلاب است و چاپ آن علی رغم نظارت هایی که بر مطبوعات وجود دارد و تذکرات فراوانی که بابت اننتشار یک مطلب عادی داده می شود، بسیار عجیب است.  </p>
      <figure>
        <img src="https://www.bultannews.com/files/fa/news/1398/9/2/1201194_465.jpg"/>
      </figure>
      <p>در همان شماره از نشریه نقد و بررسی کتاب شعر دیگری از نادرپور که موضوعش تجلیل از <b>امیر پیشداد</b> است، منتشر گشته. امیر پیشداد از اعضای <b>نیروی سوم</b> و طرفداران مصدق بود و پس از زندانی شدن در کودتای مرداد 32 و آزادی از زندان به فرانسه مهاجرت کرد و تا آخر عمر در آن کشور ماند. در همین شماره از نشریه مطلبی منتشر گشته است تحت عنوان<b> «سوگواران امیر پیشداد»</b> که به تجلیل از وی پرداخته اند. در این مطلب از افرادی نام بره شده است که اساسا از سابقه ای به شدت منفی برخوردارند و به ضدیت با اسلام و انقلاب و جمهوری اسلامی شهره گشته اند.  </p>
      <figure>
        <img src="https://www.bultannews.com/files/fa/news/1398/9/2/1201187_952.jpg"/>
      </figure>
      <p>با علم به همه این موارد چگونه ممکن است که نشریه ای تحت نظر <b>وزارت ارشاد جمهوری اسلامی ایران</b> اقدام به انتشار نظرات و عقاید مخالفان نظام نماید و حتی تا جایی پیش برود که اشعاری ضد انقلاب نیز منتشر نماید. اگر قرار باشد که آزادی مطبوعات به صورت کامل برقرار شود و هر کسی هر آنچه که میلش بود را منتشر کند، دیگر <b>دادسرای فرهنگ و رسانه</b> و <b>دادگاه مطبوعات</b> و<b> معاون مطبوعاتی وزارت ارشاد</b> به چه کار می آمدند. جالب اینکه این نشریه چنین آزادانه دست به انتشار این مطلب زده است اما رسانه هایی هستند که با انتشار مطالبی معمولی به راحتی توقیف می شوند و از ادامه بازداشته می شوند.        <br/>هنگامی که نشریه ای بر اساس قوانین مجوزی می گیرد، باید به آن قوانین احترام بگذارد. علی الخصوص نشریاتی که متعلق به همین جماعت مثلا <b>روشنفکر</b> و <b>دگراندیش</b> هستند که مدعی هستند با فرهنگ تر و اندیشمندتر از ایشان مادر گیتی نزاییده است و علی رغم تمام ادعاهایشان اندک ارزشی برای قوانین جمهوری اسلامی و مجوزی که بر اساس همان قوانین دریافت کرده اند، قائل نیستند. اینجاست که از وزارت ارشاد، دادسرای فرهنگ و رسانه و تمام مقام های مسئول باید درخواست کرد نسبت به این اهانت مستقیم به اسلام و انقلاب سکوت نکنند و اجازه انتشار خزعبلاتی را که نه تنها نظام بلکه اساس اسلام را نشانه گرفته است را ندهند و در مقابل این اقدامات خلاف قانون به صورتی جدی موضع گیری نمایند.</p>
    </article>
  </body>
</html>