<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474332-na-podzialach-miedzy-polakami-korzystaja-nasi-wrogowie"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T16:53:18+00:00"/>
    <meta property="og:title" content="Na podziałach miedzy Polakami zawsze korzystają nasi wrogowie. To groźne także w czasach relatywizacji zdrady"/>
    <meta property="og:description" content="Zewnętrznym graczom nie chodzi o demokrację czy wolności w Polsce, lecz zawsze o możliwość podporządkowania sobie państwa i społeczeństwa."/>
  </head>
  <body>
    <article>
      <h1>Na podziałach miedzy Polakami zawsze korzystają nasi wrogowie. To groźne także w czasach relatywizacji zdrady</h1>
      <address><time datetime="2019-11-23T16:53:18+00:00">23 Nov 2019, 16:53</time> by <a rel="author" href="https://wpolityce.pl/autorzy/4-stanislaw-janecki" target="_blank">Stanisław Janecki</a></address>
      <p>
        <b>Zewnętrznym graczom nie chodzi o demokrację czy wolności w Polsce, lecz zawsze o możliwość podporządkowania sobie państwa i społeczeństwa.</b>
      </p>
      <p>Zróbmy coś z tymi podziałami w społeczeństwie, a nawet w rodzinach, bo wszyscy powariujemy albo się pozabijamy – słychać od jakiegoś czasu, szczególnie w związku z nową konfiguracją Sejmu i Senatu. Czasem przyjmuje to fredrowską formę: „Zgoda! Zgoda! Tak jest – zgoda, a Bóg wtedy rękę poda”. Jako argument pada też informacja, że większość „nawalających się” w studiach parlamentarzystów jest na „ty” i prywatnie nie robią sobie tego wszystkiego paskudnego, agresywnego, a wręcz przemocowego, co opinia publiczna sądzi, że mogliby robić, gdyby nie obawiali się konsekwencji albo nie miarkowali z powodu swego statusu społecznego. Nie robią, bo wcale nie jest między nimi tak źle, nawet gdy mają świadomość, że uczestniczą w pewnego rodzaju teatrze absurdu.</p>
      <p><b>Całkiem realnym problemem jest to, dlaczego społeczeństwo jest znacznie bardziej rozhuśtane emocjonalnie niż jego przedstawiciele w Sejmie i Senacie. Dlaczego jedni uważają, że rządzący są jak „miękka faja”, czyli tylko gadają, a nie robią w nic w sprawach wołających o pomstę do nieba?</b> I z drugiej strony – dlaczego obecna władza trwa, skoro użyto już wszelkiej dostępnej amunicji, z niekończącymi się donosami do wszystkich, którzy chcą i nie chcą ich słuchać. Dlaczego trwa, skoro uruchomiono wszelkie możliwe sankcje? Mamy więc takie oto przeciwstawienie: dlaczego bandzie zdrajców Polski i szkodników wszystko uchodzi płazem oraz dlaczego wrogowie demokracji, wszelakich praw i zasad nie są w jakiejś Berezie Kartuskiej, tylko w najważniejszych urzędach i instytucjach Rzeczpospolitej.</p>
      <p>Dla części pokoleń pamiętających czasy komuny, a niekiedy jeszcze niemieckiej okupacji nie do pojęcia jest powszechne od kilku lat donoszenie na Polskę oraz satysfakcja, że ktoś z tego powodu nasz kraj próbuje karać, dyskryminować, a co najmniej zohydzać i oczerniać. Uważają to za oczywistą zdradę, obrzydliwą kolaborację, a przynajmniej karygodne zaprzaństwo. Dla innej części społeczeństwa owo donoszenie i domaganie się sankcji wynika z przekonania, że przecież zawsze się tak robiło, gdy miało się do czynienia z okupacją czy półokupacją – jak za późnej komuny. Tak, są w Polsce pod koniec 2019 r. obywatele, w tym powszechnie znani, uważający rządy zjednoczonej prawicy za okupację, której należy się przeciwstawić wszelkimi środkami i sposobami. A donoszenie i zohydzanie wydają im się najbardziej adekwatne.</p>
      <p><b>Gdyby patrzeć na ostatnie kilka dekad istnienia I Rzeczpospolitej, na ostatni okres istnienia II Rzeczpospolitej, na niemiecką okupację w czasach II wojny światowej i sowiecką – od 1944 do roku mniej więcej 1955, też były ostre podziały i przekonanie, że nie ma lepszej obrony dla wolności w I RP niż rosyjscy carowie i rosyjscy żołdacy, zaś w II RP – niż bolszewicy.</b> Z Niemcami w czasach Hitlera to już nie było takie oczywiste, choć zadziwia obecny kult niektórych zwolenników sojuszu z Hitlerem. Podobnie jest z Sowietami po 1944 r. Co nie zmienia faktu, że we wszystkich tych okresach dochodziło o deprawacji społeczeństwa na wielką skalę.</p>
      <p>W przeszłości prędzej czy później zdrada była jednak traktowana jak zdrada. Targowiczan (niewielu, ale jednak) wieszano w maju 1794 r. w Warszawie, choćby niektórych tylko in effigie. Zdrajcy II RP, czyli kolaborujący z bolszewią komuniści trafiali do więzień, kolaboranci z Niemcami byli likwidowani po wyrokach sądów Polskiego Państwa Podziemnego. Upiekło się tylko zdrajcom z lat 1944-1955, bo jeszcze za komuny wyroki na niektórych były niskie i nieliczne, zaś w III RP to już była wręcz kpina. Podobnie łagodnie obchodzono się ze sprawcami zbrodni przypadających na czasy komuny w okresach jej wzmożonej agresji przeciwko własnemu społeczeństwu, czyli w latach 1956, 1968, 1970, 1976, 1981-1985.</p>
      <p><b>Od kilku lat ci, których w przeszłości uznano by za zdrajców, uważają, że nie robią nic złego, skoro odwołują się do instytucji i organów Unii Europejskiej, której dobrowolnie Polska oddała część swej suwerenności, a w szczególności prawodawstwa.</b> Wprawdzie opozycja w innych państwach UE tak nie postępuje, ale tej polskiej nie spędza to snu z powiek. A wręcz czuje się ona demokratycznie spełniona, w indywidualnych sumieniach usprawiedliwiona, gdy donosy i skargi są skuteczne, choć obiektywnie szkodzą także jej. Istnieje bowiem wiara w wyższe dobro. Ta część społeczeństwa, która popiera rządy zjednoczonej prawicy uważa takie podejście za oczywistą relatywizację zła, w tym relatywizację zdrady. A gorycz tych ludzi pogłębia sądownictwo, usprawiedliwiające wszelkie działania opozycji i jej zwolenników, a wręcz w wielu wypadkach (indywidualnych bądź zbiorowych - poprzez stowarzyszenia i różne organizacje) dumne, że może „dokopać” rządzącym i ich zwolennikom.</p>
      <p>Powody podziałów we współczesnej Polsce nie są błahe i nie dotyczą tylko społeczeństwa, ale też instytucji państwa, szczególnie samorządów. Od ostrości sporów nie zależy wprawdzie jeszcze niepodległość Polski, jak bywało w przeszłości, ale już zależy funkcjonowanie naszego kraju we wspólnocie międzynarodowej. A mimo to sytuacja wydaje się beznadziejna, skoro jedni uważają, że zdrada, zaprzaństwo, dyskryminacja, upokarzanie czy choćby stygmatyzacja uchodzą płazem, przede wszystkim w sądach, zaś drudzy nawet nie dopuszczają myśli, że rządy zjednoczonej prawicy są demokratyczne i nie zagrażają ani ludziom, ani ich prawom i wolnościom.</p>
      <p><b>Między przeciętnymi ludźmi podziały są, paradoksalnie, znacznie głębsze i intensywniejsze, niż w politycznych elitach, które jednak mają z sobą całkiem częste kontakty.</b> Ale owe elity w żaden sposób nie starają się łagodzić podziałów „na dole”, gdyż są one bardzo efektywnym politycznym paliwem. Oni w większości grają, a przeciętni ludzie tym naprawdę żyją. Oczywiście istnieje obiektywne zło w różnych formach wzajemnej walki, szczególnie gdy chodzi o zewnętrzny interes Polski. Dlatego takie wydarzenia, jak „zwycięstwo” Roberta Biedronia w europarlamencie i jego samozadowolenie z tego powodu (w kwestii zwalczania pedofilii przedstawionego jako walka z edukacją seksualną) niektórych doprowadzają albo do furii albo poczucia kompletnej bezsilności. A to tylko pogłębia podziały.</p>
      <p>Nie da się wyjść z patowej sytuacji bez uznania przez opozycję, a przynajmniej powiedzenia tego własnym zwolennikom, że rządy zjednoczonej prawicy to nie rodzaj okupacji, to żaden zamach na demokrację, bo modeli demokracji jest wiele i ta „nasza” nie ma żadnych praw wyłączności. I to jest warunek podstawowy. Ale nie widać woli, żeby do czegoś takiego doszło. Przede wszystkim dlatego, że to i straszak, i najlepszy motywator, utrzymujący mobilizację własnego elektoratu i gwarantujący pomoc z zewnątrz. Wszystko inne ma mniejsze znaczenie, i to po obu stronach, gdyż rządzący także mają sporo do zrobienia i zademonstrowania. Na razie wszystko kończy się na słowach, choć istnieje jakieś głębokie przekonanie, że dalej jest już tylko ciemność.</p>
      <p><b>Podczas debaty po expose premiera Mateusza Morawieckiego polityk lewicy Adrian Zandberg wystąpił z bardzo niebezpieczną, choć nie wypowiedzianą wprost, koncepcją Europy przyjaciół.</b> W tej koncepcji Polska nie musi poprawiać swoich zdolności obronnych, nie musi nawet przesadnie troszczyć się o niepodległość, by wystarczy, że na poziomie polityki zagranicznej ogłosi miłość do sąsiadów, a oni oczywiście odpowiedzą tym samym. Co oznacza, że możliwa byłaby nawet demilitaryzacja Europy. To marzenie Sowietów przez lata zimnej wojny, kiedy to ZSRS skutecznie robił pokojową wodę z mózgu dużej części zachodnich społeczeństw, żeby wrogo nastawić je do polityki obronnej swoich rządów i całego NATO. A wtedy ZSRS nakryłby Zachód czapkami i zaprowadził tam swoje porządki. Nie wiem, czy Zandberg jest tak naiwny, czy tak przebiegły, ale to koncepcja absolutnie dla Polski zabójcza. Ale zwraca to uwagę na fundamentalne kwestie niepodległości i suwerenności, czyli na to, co może jednak łączyć Polaków, niezależnie od tego, jak głęboko byliby podzieleni.</p>
      <p><b>Historyczne doświadczenia wszystkich wcieleń Rzeczpospolitej dowodzą, że wewnętrzne podziały prędzej niż później skutkują najpierw utratą suwerenności, a potem niepodległości.</b> Dlatego właściwie zawsze są podsycane z zewnątrz, a zewnętrzni gracze zachęcają do zwracania się do nich po pomoc czy rozwiązania. Tym zewnętrznym graczom nie chodzi o demokrację czy wolności, lecz zawsze o możliwość podporządkowania sobie (w różnych formach, czyli współcześnie nie musi to być okupacja czy zabory) państwa i społeczeństwa, którego przedstawiciele się o pomoc czy wsparcie zwracają. Tu nie ma żadnej bezinteresowności. I może to otrzeźwi podzielonych Polaków i będzie jakimś wstępnym minimum do zasypywania rowów. Inaczej będzie tak jak już nieraz bywało i nikt niczego się nie nauczył przed szkodą.</p>
    </article>
  </body>
</html>