<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cultura-spettacoli/2019/11/23/news/subsonica-microchip-temporale-emozionale-coez-elisa-achille-lauro-1245021/"/>
    <meta property="og:site_name" content="Il Tempo"/>
    <meta property="article:published_time" content="2019-11-23T16:22:47+00:00"/>
    <meta property="og:title" content="Subsonica vent'anni dopo. Da Coez a Elisa, tutti insieme per &quot;Microchip temporale&quot;"/>
    <meta property="og:description" content="I Subsonica tornano alla carica con &quot;Microchip temporale&quot;. Da Coez a Elisa, tutti attorno alla rilettura dei celebri brani di &quot;Microchip emozionale&quot;. Per migliaia di adolescenti o poco più &quot;Microchip emozionale&quot; dei Subsonica, uscito nel 1999, segnava un’ep..."/>
  </head>
  <body>
    <article>
      <h6 class="kicker">A VOLTE RITORNANO</h6>
      <h1>Subsonica vent'anni dopo. Da Coez a Elisa, tutti insieme per "Microchip temporale"</h1>
      <address>
        <time datetime="2019-11-23T16:22:47+00:00">23 Nov 2019, 16:22</time>
      </address>
      <p>I Subsonica tornano alla carica con "Microchip temporale". Da Coez a Elisa, tutti attorno alla rilettura dei celebri brani di "Microchip emozionale". Per migliaia di adolescenti o poco più "Microchip emozionale" dei Subsonica, uscito nel 1999, segnava un’epoca. Non solo: quel disco ha anche portato un certo tipo di elettronica al grande pubblico in Italia. Ecco perché, 20 anni dopo, la band torinese ha deciso di celebrare l’album e anche di regalargli una seconda vita. Già, perché ai cinque musicisti, cresciuti tra i Murazzi e Casasonica, non si accontentano di festeggiare e omaggiare la loro creatura. Come sempre, vogliono anche innovare e rinnoversi.</p>
      <p>Ecco allora che il modo migliore era con "Microchip temporale": le quattordici tracce dell’album completamente riviste, rimodernate e, in alcuni casi, addirittura riscritte dalla nuova generazione di musicisti. Artisti che oggi hanno la stessa età che i Sub avevano nel 1999, che "Microchip emozionale" l’hanno ascoltato e riascoltato e che, in qualche modo, ne sono anche stati influenzati nelle loro successive scelte discografiche. «È un viaggio a ritroso nel tempo per guardare da fuori quel che è successo. Abbiamo scelto voci della musica italiana di attualità fra quelle che sentiamo più vicine. Questo progetto ci dà il lusso di guardarci da fuori e vedere cosa abbiamo fatto fino ad oggi», spiega Samuel. </p>
      <p>Per approfondire leggi anche: <a href="https://tv.iltempo.it/tv-news/2019/11/19/video/microchip-temporale-i-subsonica-riscrivono-la-loro-storia-1242297/">I Subsonica riscrivono la loro storia</a></p>
      <p>E così ecco che Nitro presta la voce a "Colpo di pistola", Coma_Cose &amp; Mamakass a "Aurora sogna", Motta a "Tutti i miei sbagli", Lo Stato Sociale a "Liberi tutti", Achille Lauro a "Il mio d.j.", Ensi a "Il cielo su Torino", Fast animals and slow kids a "Albe meccaniche", Myss Keta a Depre e Gemitaiz a "Perfezione". Le "chicche" del disco, però, sono "Sonde", riscritta da Willie Peyote che ha reso il testo ancora più attuale, "Disco labirinto", sulla quale Cosmo si è sbizzarrito anche per l’arrangiamento portandola totalmente nel suo mondo («Se Cosmo non avesse accettato - spiega Max Casacci - avrei avuto dubbi su tutto l’album. Con lui c’è un legame stretto»), e "Strade", trascinata da Coez nel suo mondo funky e nostalgico. Unica eccezione tra tanti artisti della nuova generazione è Elisa, che ha prestato la voce per "Lasciati": «Con lei - racconta Max Casacci - la collaborazione è rimasta sospesa per un sacco di tempo. C’è sempre stata, abbiamo passato insieme tante avventure. Fra l’altro nel panorama di oggi non ci sono tantissime voci femminili, e volevamo riequilibrare». </p>
      <p>Per i Subsonica, quindi, questo remake del disco è anche un modo di portare i brani storici della band ai più giovani che non li hanno mai sentiti. Una generazione che, secondo Casacci, non conosce la «rassegnazione, anzi, rivendica un ruolo attivo negli aspetti emergenziali: penso ai ragazzi di Greta, fino ad arrivare a quelli in piazza a Bologna pochi giorni fa. Sono segnali molto netti. Lo sconforto deriva dal fatto che in Italia si fa fatica a lasciare spazio alle nuove generazioni che hanno smarrimento, incertezza, ansie ma anche una reazione che è visibile».<br/>Dopo venti anni è impossibile che il pensiero non vada al Festival di Sanremo, dove la band portò proprio una canzone di questo disco, "Tutti i miei sbagli", riuscendo ad avvicinare al proprio suono anche il grande pubblico. Al momento, però, i cinque non pensano ad un ritorno: «Troppa tv in così poco tempo...non so se ce la faccio (scherza Samuel, attualmente sul piccolo schermo come giudice di "X Factor", <i>ndr</i>). Magari Sanremo lo spostiamo un po' in avanti».</p>
      <p>Della stessa idea Casacci: «In gara no, ma forse se ci ospitassero...È stato comunque un pezzo importante della nostra vita».<br/>Intanto, però, i Subsonica porteranno dal vivo "Microchip temporale" (in uscita venerdì 22 novembre) dal 5 marzo nei club. Dove sicuramente arriveranno come ospiti gli artisti che hanno fatto i featuring dell’album. Per festeggiare ancora una volta tutti insieme uno degli album che ha segnato la fine degli anni ’90.</p>
      <related>
        <h4>Articoli Correlati</h4>
        <a href="https://tv.iltempo.it/tv-news/2019/11/19/video/microchip-temporale-i-subsonica-riscrivono-la-loro-storia-1242297/"/>
        <a href="https://www.iltempo.it/cultura-spettacoli/2017/07/11/news/jovanotti-subsonica-e-negramaro-insieme-in-sala-di-registrazione-1031410/"/>
      </related>
    </article>
  </body>
</html>