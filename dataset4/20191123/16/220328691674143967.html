<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/vizhte-grubite-narusheniya-na-vik-pernik-407451.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T16:18:00+00:00"/>
    <meta property="og:title" content="Вижте грубите нарушения на ВиК-Перник"/>
    <meta property="og:description" content="Пълно неизпълнение на бизнес плана на „ВиК“ ООД"/>
  </head>
  <body>
    <article>
      <h1>Вижте грубите нарушения на ВиК-Перник</h1>
      <address><time datetime="2019-11-23T16:18:00+00:00">23 Nov 2019, 16:18</time> by <a rel="author">Стандарт</a></address>
      <ul>
        <li>
          <p>Пълно неизпълнение на бизнес плана на „ВиК“ ООД</p>
          <figure>
            <img src="https://svobodnoslovo.eu/wp-content/uploads/2019/11/FotoJet-9-1-678x381.jpg"/>
          </figure>
        </li>
        <li>
          <b>Общите загуби на вода по трасето са 75,17% при заложени 68,31%</b>
        </li>
        <li>
          <b>Инвестициите – наполовина по-малко</b>
        </li>
        <li>
          <b>1 млн. куб. м. повече източени от язовир Студена</b>
        </li>
        <li>
          <b>ВиК дружествата с държавно участие в страната масово не изпълняват одобрените планове, КЕВР иска дискусии за вземането на мерки</b>
        </li>
      </ul>
      <p><b>Серия груби нарушения на ВиК-Перник, които обясняват защо в яз. „Студена” няма вода, а над 100 000 души в областния град и още три околни села са на воден режим</b>, разкри Комисията за енергийно и водно регулиране. КЕВР излезе с писмено становище в отговор на писмо от омбудсмана Диана Ковачева по повод обявения воден режим в Перник.</p>
      <p>Пълно неизпълнение на бизнес плана на „ВиК“ ООД – Перник още за 2017 г., констатира КЕВР.  По показател № 46 - Общи загуби, дружеството е отчело 75,17%  при заложени в бизнес плана 68,31%. Направените инвестиции в публични ВиК активи са били 243 хил. лв., вместо заложените в бизнес плана 441 хил. лв. За капак от яз. „Студена” са източени 1 млн. куб.м повече от това, което екоминистерството е разрешило на дружеството.</p>
      <p>
        <a href="https://www.standartnews.com/balgariya-obshtestvo/pernik-s-navodneni-ulitsi-i-preskhnali-cheshmi-407276.html">
          <b>ВИЖ ОЩЕ: Перник - с наводнени улици и пресъхнали чешми</b>
        </a>
      </p>
      <p>През 2019 г. е извършена нова планова проверка за изпълнението на одобрения бизнес план за 2018 г., като предстои работната група да представи за разглеждане и одобрение от Комисията на доклад за резултатите, обясняват от КЕВР.</p>
      <p>
        <b>Омбудсманът: Необосновано източване на почти 1/3 от водите на "Студена"</b>
      </p>
      <figure>
        <img src="https://nstatic.nova.bg/public/pics/nova/article/980x551_1567671204.jpg"/>
      </figure>
      <p>С това комисията на практика потвърждава изразените от Диана Ковачева притеснения, че причината за въвеждане на режим не е единствено липсата на валежи, а редица други фактори като големи загуби на вода, ползване на водата от язовира за стопански нужди, необосновано източване на почти 1/3 от водите му през втората половина на 2018 г. и други.<br/>Омбудсманът е посочила данни за постигнатите резултати от „ВиК“ ООД – Перник за 2017 г. публикувани от КЕВР, включително за показателя за общи загуби на вода, за който Комисията е поставила оценка „пълно неизпълнение“.  Според Ковачева КЕВР следва да извърши извънредна проверка за изпълнението на показателите за качество и инвестициите в утвърдения бизнес план на дружеството.</p>
      <p>„Комисията вече се самосезира и изиска с писмо от 11 ноември 2019 г. информация от дружеството. „ВиК“ ООД – Перник е представил информация на 19 ноември 2019 г., а на 22 ноември 2019 г. е изискана допълнителна информация от дружеството, отговарят от регулатора на Ковачева.</p>
      <p>
        <b>В началото на 2019 г. „Студена” бил по-пълен от предходните две години</b>
      </p>
      <p>Според КЕВР по данни на месечните режимни графици по чл. 53 от Закона за водите, които са публично достъпни на интернет страницата на Министерство на околната среда и водите, в графика за ноември са намалени разрешените количества водовземане от язовира – 1,463 млн. куб. м, в т.ч. за питейно-битово водоснабдяване 1 млн. куб. м.</p>
      <p>„На 7 ноември 2019 г. е утвърдено изменение на месечния график поради нисък обем на язовира (5 731 млн. куб. м) до размер от 1,233 млн. куб. м, в т.ч. 1 млн. куб. м за питейно-битово водоснабдяване. На 19 ноември 2019 г. е извършено последващо изменение на месечния график поради нисък обем на язовира (4 759 млн. куб. м), като се разрешава водовземане само за питейно-битови нужди в размер на 1 млн. куб. м.”, съобщават от Комисията</p>
      <p>КЕВР разкрива, че <b>в началото на 2019 г. наличният обем на яз. „Студена” е бил по-голям спрямо предходните две години</b>. Същевременно данните към средата и края на 2019 г. показват, че в язовира са налични значително по-малки количества спрямо предходните години. В графиците, утвърждавани от министъра на околната среда и водите, не е било ограничено водовземането от яз. „Студена” за други цели освен питейно-битови преди 19 ноември 2019 г., отчитайки разпоредбите на чл. 53, ал. 3 от ЗВ“, заявяват от КЕВР.</p>
      <p>Във връзка с обявения режим на водоподаване в Перник КЕВР е изискала от „ВиК“ ООД -Перник информация по случая, която е представена с писмо от 20 ноември 2019 г.<br/>Източени са 1 млн. куб.м повече</p>
      <figure>
        <img src="https://static.dir.bg/uploads/images/2019/11/22/1906336/384x216.jpg?_=1574411783"/>
      </figure>
      <p>„Съгласно получената информация, притокът в язовира за периода януари – октомври 2019 г. е в общ размер от 11 908 млн. куб. м, а разхода за питейно-битово водоснабдяване – 16 577 млн. куб. м. Разрешеното от МОСВ количество за питейно-битово водоснабдяване за този период е 15 500 млн. куб. м, или дружеството <b>е използвало 1 млн. куб. м в повече</b>“, посочва Комисията.</p>
      <p>
        <b>Контролът – в ръцете на областния управител</b>
      </p>
      <p>КЕВР изрично посочва обаче, че „няма компетентност по осъществяване на контрол върху дейността по стопанисване и управление на публичните ВиК активи, управлението на търговските дружества – ВиК оператори, както и управлението на водите от комплексните и значими язовири“.</p>
      <p>„Язовир „Студена“, както и цялата водопроводна мрежа в обособената територия на дружеството е публична собственост, и тяхната експлоатация и поддръжка е възложена на „Водоснабдяване и канализация“ ООД – Перник от Асоциацията по ВиК за обособената територия на „ВиК“ ООД – Перник (АВиК – Перник) с договор, сключен на 11 март 2016 г. за срок от 15 години. В тази връзка отговорната институция за осъществяването на контрол по стопанисването и експлоатацията на публичните ВиК активи, както и предприемане на действия в случай на констатирани нарушения, включително и прекратяване на договора, е АВиК – Перник, с председател областния управител на Перник Ирена Соколова, обясняват още от комисията.</p>
      <p>
        <b>ВиК операторите с държавно участие масово не изпълняват инвестиционните си програми</b>
      </p>
      <p>КЕВР повдига в становището си и още един много сериозен въпрос – състоянието не са ВиК-Перник, но и на ВиК-дружествата в страната. Комисията е информирала подробно МРРБ и областните управители и председатели на АВиК за установените при плановите проверки грешки и пропуски в дейността на ВиК операторите. „Информацията за състоянието на сектор ВиК, включително индивидуална информация за дейността на отделните ВиК оператори е подробно представена в Сравнителен анализ на ВиК сектора за 2017 г., приет от Комисията в края на 2018 г. и публикуван на интернет страницата на КЕВР“, посочват от Комисията.</p>
      <p>КЕВР уточнява, че осъществява активна политика за повишаване изискванията към ВиК операторите, включително за по-ефективно управление на ВиК мрежите и намаляване загубите на вода.</p>
      <p>„Наредбата за регулиране на качеството на ВиК услугите (НРКВКУ, обн. ДВ бр. 6 от 2016 г.) бяха включени редица показатели за качество, чрез които да се постигне подобрение – включително зониране на водопроводната мрежа (ПК6), активен контрол на течовете (ПК11д), рехабилитация на водопроводната мрежа (ПК11г), както и ефективност на водомерите на СВО (ПК12д и ПК12е), а други показатели бяха значително оптимизирани – загуби на вода (ПК4), аварии на ВиК мрежи (ПК5 и ПК9), енергийна ефективност (ПК11а и 116) и редица други.</p>
      <p>КЕВР съобщава, че е въвела редица изисквания към ВиК операторите, чието изпълнение ще доведе до повишаване на тяхната ефективност – създаване до края на 2018 г на регистри и бази данни, включително с вътрешни процедури и правила, каквито в момента липсват в дружествата с държавно участие; както и внедряване до края на 2019 г. на стандарти за системи за управление БДС EN ISO 9001:2008, БДС EN ISO 14001:2004, BS OHSAS 18001:2007.</p>
      <p>„КЕВР информира МРРБ още през 2018 г., че ВиК операторите с държавно участие не изпълняват инвестиционните си програми в съответствие с одобрените бизнес планове за действащия регулаторен период и постави въпроса за прилагането на механизъм за гарантиране на инвестициите във ВиК сектора, който следва да е въведен във връзка с Тематично предварително условие 6.1. за Европейски структурни и инвестиционни фондове 2014-2020, Действие №7“, посочват от Комисията. И заявяват готовност активно да участват в работни срещи и дискусии за анализ на проблемите във ВиК сектора, и намиране на възможни решения.</p>
    </article>
  </body>
</html>