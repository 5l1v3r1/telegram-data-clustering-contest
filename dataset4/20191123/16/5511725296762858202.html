<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/liepaja-ohl-lidervienibu-dueli-uzveic-kurbads.d?id=51663301"/>
    <meta property="og:site_name" content="DELFI"/>
    <meta property="article:published_time" content="2019-11-23T16:00:42+00:00"/>
    <meta property="og:title" content="'Liepāja' OHL līdervienību duelī uzveic 'Kurbads' "/>
    <meta property="og:description" content="Latvijas &quot;Optibet&quot; hokeja līgas (OHL) līdervienību duelī sestdien uzvaru izcīnīja &quot;Liepāja&quot;, kas tikai spēles noslēdzošajā periodā, spēja uzveikt spēcīgo &quot;Kurbads&quot;."/>
  </head>
  <body>
    <article>
      <h1>'Liepāja' OHL līdervienību duelī uzveic 'Kurbads' </h1>
      <address><time datetime="2019-11-23T16:00:42+00:00">23 Nov 2019, 16:00</time> by <a rel="author">LETA</a></address>
      <p>
        <b>Latvijas "Optibet" hokeja līgas (OHL) līdervienību duelī sestdien uzvaru izcīnīja "<a href="https://www.delfi.lv/temas/liepaja">Liepāja</a>", kas tikai spēles noslēdzošajā periodā, spēja uzveikt spēcīgo "<a href="https://www.delfi.lv/temas/kurbads-hk">Kurbads</a>".</b>
      </p>
      <p>"Kurbads" mājās ar rezultātu 3:4 (1:0, 1:3, 1:1) kapitulēja "Liepājai", piedzīvojot tikai otro zaudējumu 15 spēlēs.</p>
      <p>Liepājnieki pamatu uzvarai ielika otrajā periodā, kad mača 23.minūtē 1:1 panāca Māris Diļevka, bet 30. un 33. minūtē Kurzemes komandu vadībā izvirzīja lietuvietis Marks Kaļeiņikovs. Noslēdzošās trešdaļas ceturtajā minūtē Jēkabs Rēdlihs atjaunoja līdzsvaru uz rezultāta tablo, taču Mārtiņa Freimaņa precīzais raidījums 13 minūtes līdz spēles beigām, panāca 4:3, ar ko bija gana, lai pārspētu spēcīgo "Kurbads".</p>
      <p>Uzvara liepājniekiem ļauj ieņemt drošākas pozīcijas tabulas galvgalī, tiesa "Kurbads" aizvadījuši par četriem mačiem mazāk.</p>
      <p>Tikmēr čempionvienība "Mogo" mājās ar rezultātu 6:1 (1:0, 1:0, 4:1) uzveica Hokeja skolu "Rīga". Uzvarētāju rindās ar diviem vārtiem izcēlās Rūdolfs Maslovskis, bet Elviss Želubovskis un Renārs Demiters pievienoja vārtus un rezultatīvas piespēles. Tāpat divus rezultativitātes punktus (0+2) nopelnīja Andris Siksnis un Artjoms Pankevičs.</p>
      <p>Citviet "Prizma"/IHS viesos ar rezultātu 3:1 (2:0, 0:1, 1:0) uzvarēja "Zemgali"/LLU, svinot savu otro panākumu šīs sezonas 16 spēlēs. Visos trijos vārtu guvumos rezultatīvu piespēli atdeva Sandis Grīnbergs, bet pa vārtiem uzvarētāju rindās guva Armands Bērziņš, Edijs Brahmanis un Kristaps Liepa. Zemgaliešiem vienīgos vārtus iemeta Jegors Kurbatovs.</p>
      <p>Visbeidzot Daugavpils "Dinaburga" mājās ar 3:4 (2:1, 1:2, 0:1) piekāpās "Olimp". Līgas jaunpienācējas "Olimp" rindās ar vārtiem un rezultatīvu piespēli izcēlās Aleksandrs Jerofejevs un Kirils Galoha, bet uzvaru nesošais metiens Ričards Puriņa rēķinā. Daugavpils komandā vārtus un divas rezultatīvas piespēles iekrāja Romāns Keda, bet Oskars Ancītis pievienoja par vienu piespēli mazāk (1+1).</p>
      <p>Ar 29 punktiem 19 mačos pirmo vietu ieņem "Liepāja", tālāk ar 26 punktiem, aizvadot par četrām spēlēm mazāk, seko "Kurbads", bet labāko trijnieku ar 22 punktiem 14 dueļos noslēdz "Olimp". "Mogo" 14 spēlēs iekrājuši 19 punktus, bet "Zemgale"/LLU, aizvadot par trim spēlēm vairāk, tikuši pie 18 punktiem. Tikpat spēlēs desmit punktus nopelnījusi Daugavpils "Dinaburga", Hokeja skola "Rīga" ar astoņiem punktiem 17 spēlēs ir septītā, bet "Prizma"/IHS iekrājusi piecus punktus 16 dueļos.</p>
      <p>Šajā sezonā par OHL kausu spēkojas astoņas komandas. Debiju OHL turnīrā piedzīvo "Olimp", bet daugavpilieši Latvijas virslīgā pēdējo reizi piedalījās 2013./14. gada sezonā.</p>
      <p>Katra komanda regulārajā čempionātā aizvadīs 35 spēles (piecu apļu turnīrs). Pavisam kopā OHL regulārajā turnīrā tiks izspēlēti 140 mači.</p>
      <p>Izslēgšanas turnīrs sāksies 2020. gada 10. martā. OHL "playoff" pusfināla spēlēm automātiski kvalificēsies divas labākās regulārā turnīra komandas. Savukārt 3., 4., 5., un 6. vietās esošās vienības aizvadīs cīņas, lai iekļūtu pusfinālos. Šie mači ilgs līdz kādas komandas divām uzvarām.</p>
      <p>Pusfinālu uzvarētāji tiks finālā, kur cīnīsies par zeltu. Savukārt trešo vietu čempionātā iegūst komanda, kas zaudējusi izslēgšanas spēļu pusfinālā, bet ieguvusi augstāku vietu čempionāta pirmajā etapā. Čempionāta uzvarētāji saņems ne tikai OHL kausu, bet arī iespēju pārstāvēt Latviju Starptautiskās hokeja federācijas (IIHF) rīkotajā Kontinentālajā kausā.</p>
      <p>Iepriekšējā sezonā OHL čempionāta finālā "Mogo" sērijā līdz četrām uzvarām ar 4-2 uzveica "Kurbads" vienību.</p>
      <related>
        <h4>Lasi vēl</h4>
        <a href="https://www.delfi.lv/sports/news/hokejs/liepaja-atspelejas-un-izcina-desmito-panakumu-ohl-cempionata.d?id=51646311"/>
        <a href="https://www.delfi.lv/sports/news/hokejs/kurbads-gust-devinus-vartus-un-sagrauj-hs-rigu.d?id=51642137"/>
        <a href="https://www.delfi.lv/sports/news/hokejs/latvijas-hokeja-klubu-izlasi-parsvara-parstaves-mogo-hokejisti.d?id=51609655"/>
      </related>
    </article>
  </body>
</html>