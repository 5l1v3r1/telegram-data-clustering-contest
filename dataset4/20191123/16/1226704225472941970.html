<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/fortuna-liga/431879-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T16:18:00+00:00"/>
    <meta property="og:title" content="FORTUNA LIGA: Ružomberok v druhom polčase zmazal dvojgólové manko"/>
    <meta property="og:description" content="Po otvorení druhého dejstva Macík ratoval svoju bránu pred Castanaňedom. O chvíľu na to delovku na gólmana MFK vyslal Akinyoola."/>
  </head>
  <body>
    <article>
      <h1>FORTUNA LIGA: Ružomberok v druhom polčase zmazal dvojgólové manko</h1>
      <h2>Po otvorení druhého dejstva Macík ratoval svoju bránu pred Castanaňedom. O chvíľu na to delovku na gólmana MFK vyslal Akinyoola.</h2>
      <address><time datetime="2019-11-23T16:18:00+00:00">23 Nov 2019, 16:18</time> by <a rel="author">TASR</a></address>
      <p>Ružomberok 23. novembra (TASR) - Futbalisti MFK Ružomberok remizovali v zápase 16. kola Fortuna ligy s FK Senica 2:2, keď v druhom polčase zmazali dvojgólové manko.</p>
      <h3>MFK Ružomberok – FK Senica 2:2 (0:2)</h3>
      <p><b>Góly:</b> 63. Qose, 83. Twardzik (z 11 m) - 22. Akinyola, 39. Castanaňeda. <b>Rozhodovali:</b> Dohál - Pozor, Hrmo, <b>ŽK:</b> Kostadinov, Čurma – Akinyoola, Yenne, Vorel, Ščasný (tréner), Didiba, 987 divákov</p>
      <p><b>Ružomberok:</b> Macík – Čurma, J. Maslo, Twardzik – Kojnok (70. Gerec), Kostadinov, Qose, Takáč (58. Qose), Mojžiš – T. Bobček, Regáli</p>
      <p><b>Senica:</b> Vorel – Didiba, Dias, Krč (69. Cascardo)– Klapan, Cvek – Addo, Baumgartner (90. Totka), Yenne – Castanaňeda (81. Moses), Akinyoola</p>
      <p>
        <b>Ján Haspra, tréner Ružomberka: </b>
        <i>"Všetci sme sa tešili na zápas, pred domácimi fanúšikmi sme chceli zvíťaziť. Vstup do stretnutia nám absolútne nevyšiel. Boli sme strašne pomalí, mĺkvi, nekoncentrovaní. Klobúk dole, čo kolega dokázal s mužstvo Senice. Kvalitnému individuálnemu ansáblu dal kolektívnu pečať. Je to nepríjemný tím, rýchly, silný, energický, ktorý nám robil obrovské problémy. Mali veľa šancí a tým, že ich nepremenili, nás posadili na koňa. Do 2. polčasu sme išli s tým, že zápas chceme zlomiť. Qose znížil na 1:2 a priniesol do hry niečo, čo nám dovtedy chýbalo. V závere sa nám podarilo vyrovnať. Všetkými desiatimi ten bod berieme.“</i>
      </p>
      <p>
        <b>Michal Ščasný, tréner Senice:</b>
        <i> „Prišli sme s rešpektom, ale aj napriek sile Ružomberka a dobrej robote, ktorú tamojší tréneri odvádzajú, sme chceli získať tri body, čo sa aj mohlo podariť. Mužstvo malo strašne veľa stopercentných šancí. Zápas sme si prehrali sami, že sme svoje príležitosti nepremenili. Vedeli sme, že aj súper, ktorý hrá organizovane a produkuje veľmi dobrý futbal, si vytvorí šance, čo sa tiež potvrdilo. A ešte chcem povedať, že išlo o hrubé ovplyvnenie zápasu rozhodcom. Čo predvádzal druhý polčas, bolo niečo neskutočné a vyvrcholilo to pokutovým kopom, ktorý absolútne nebol.“</i>
      </p>
      <p>V 5. minúte spoza šestnástky napriahol Akinyoola a Macík vytiahol svoj prvý zákrok. O dve minúty si po rýchlej domácej akcii streleckú parketu vo nahotoval Takáč, ale minul cieľ. V 9. minúte sa zrodila prvá tutovka zápasu, pred Macíkom sa zoči-voči ocitol Castanaňeda a z minisúboja vyšiel so štítom gólman Ruže. V 14. minúte hlavičku J. Masla po rohovom kope hostia vytesnili mimo bránu. V 22. minúte Seničania predviedli peknú akciu po ľavej strane a po prihrávke Yenneho nekompromisne skóroval Akinyoola. V 29. minúte Twardzikova rana z diaľky skončila v „koši“ Vorela. V 31. minúte sa Ružomberčania postarali o rozruch pred svätyňou hostí, ale jej strážcu neohrozili. V 35. minúte z bezprostrednej blízkosti hlavou zakončoval Didiba a Macík fantasticky zasiahol. V 39. minúte sa už Záhoráci tešili z druhého presného nástrelu, keď center Yenneho hlavou do siete dopravil Castanaňeda. O tri minúty na to si Liptáci vydýchli po koncovke Didibu.<br/>Po otvorení druhého dejstva Macík ratoval svoju bránu pred Castanaňedom. O chvíľu na to delovku na gólmana MFK vyslal Akinyoola. V 63. minúte striedajúci Qose, po akcii T. Bobčeka, razantnou strelou spoza šestnástky vykresal Liptákom nádej. V 70. minúte senický Baumgartner z ofsajdovej situácie napálil do brvna MFK. V 73. minúte na druhej strane Qose zo šiestich metrov prestrelil. V 83. minúte Yenne vo vlastnej šestnástke fauloval Gereca a Twardzik z penalty vyrovnal na konečných 1:1.</p>
      <related>
        <h4>Prečítajte si aj:</h4>
        <a href="https://www.teraz.sk/sport/michalovce-s-novym-koucom-majorosom-d/431868-clanok.html"/>
        <a href="https://www.teraz.sk/sport/nove-vedenie-futbalovej-nitry-predlzi/428705-clanok.html"/>
        <a href="https://www.teraz.sk/sport/fortuna-liga-zilina-prehrala-s-trenc/427830-clanok.html"/>
      </related>
    </article>
  </body>
</html>