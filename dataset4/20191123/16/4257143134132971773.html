<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/23/megszavazza-a-dk-az-uj-europai-bizottsagot"/>
    <meta property="og:site_name" content="infostart"/>
    <meta property="article:published_time" content="2019-11-23T16:56:00+00:00"/>
    <meta property="og:title" content="Megszavazza a DK az új Európai Bizottságot"/>
    <meta property="og:description" content="Ara-Kovács Attila, a párt EP-képviselője jelentette be a DK elnökségének erről szóló döntését."/>
  </head>
  <body>
    <article>
      <h1>Megszavazza a DK az új Európai Bizottságot</h1>
      <address><time datetime="2019-11-23T16:56:00+00:00">23 Nov 2019, 16:56</time> by <a rel="author">Infostart / MTI</a></address>
      <h3>Ara-Kovács Attila, a párt EP-képviselője jelentette be a DK elnökségének erről szóló döntését.</h3>
      <p>A Demokratikus Koalíció (DK) európai parlamenti képviselői (EP) megszavazzák az új Európai Bizottságot - jelentette be Ara-Kovács Attila, a párt EP-képviselője Budapesten. Ara-Kovács Attila sajtótájékoztatóján örömtelinek nevezte a DK elnökségének erről szóló döntését, ugyanis - hangsúlyozta - mindannyian elkötelezett európaiak, a DK a legeurópaibb pártként tekint magára. Érdekük, hogy minél hamarabb, minél intenzívebben és hatékonyabban tudjon működni az Európai Unió, ehhez az kell, hogy minél előbb felálljon az EU "kormánya" - tette hozzá, kiemelve: a DK legfontosabb célja, hogy működjön a rendszer és a magyar érdekeket képviselni tudják.</p>
      <p>Azt mondta, azért is örömmel szavazzák meg az új Európai Bizottságot, mert Ursula von der Leyen vezetésével végre egy olyan "kormánya" lesz az uniónak, amelynek programjában sok olyan elem szerepel, amely a DK EP-választási programjában is, mint például az Európai minimálbér vagy a multinacionális cégek megadóztatása.</p>
      <p>Ugyanakkor a történet árnyoldalának nevezte a magyar szereplést. Ara-Kovács Attila azt mondta: Orbán Viktor első jelöltje, Trócsányi László "nagyon nagy kudarcot vallott és csúfosan elbukott". Majd <a href="https://infostart.hu/search?mode=article&amp;q=v%C3%A1rhelyi+oliv%C3%A9r">Várhelyi Olivért is háromszor szólította magához az EP</a>, hogy válaszoljon kérdéseikre.</p>
      <p>Ezzel együtt azt mondta, Várhelyi Olivér karrierdiplomata, és senki sem kérdőjelezte meg, hogy szakmailag fogja végezni a dolgát, a kérdés az volt, mennyire lesz lojális az Ursula von der Leyen vezette bizottsághoz. Ugyanakkor a jelölt háromszor is azt válaszolta, hogy neki nem Orbán Viktor a főnöke, hanem Ursula von der Leyen.</p>
      <p>November 27-ére, szerdára írta ki a szavazást az új összetételű Európai Bizottság jóváhagyásáról az Európai Parlament (EP) házbizottságaként működő úgynevezett Elnökök Értekezlete, miután csütörtökön értékelte, majd hivatalosan is lezárta a meghallgatásokat.</p>
      <p>Kérdésre válaszolva - arra a felvetésre, hogy a DK-nak köze lehet <a href="https://infostart.hu/belfold/2019/11/20/eloallt-es-vallalja-a-nevet-is-a-borkai-ugy-kulcsfiguraja">a Borkai Zsoltról készült felvételek nyilvánosságra hozásához</a> - Barkóczi Balázs, a DK szóvivője azt mondta: a zsarolás bűncselekmény, amelyet elítélnek. Ugyanakkor hősnek nevezte azt, aki nyilvánosságra hozta a Győr korábbi fideszes polgármesteréről készült felvételeket, mert ezzel hozzájárult az "orbáni korrupciós rendszer megdöntéséhez".</p>
      <p>
        <i>Nyitókép: MTI/Koszticsák Szilárd</i>
      </p>
    </article>
  </body>
</html>