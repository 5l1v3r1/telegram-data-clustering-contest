<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119704-hiljade-ljudi-na-skupu-u-nemackoj-protiv-ekstremne-desnice?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-23T16:00:08+00:00"/>
    <meta property="og:title" content="Hiljade ljudi na skupu u Nemačkoj protiv ekstremne desnice"/>
    <meta property="og:description" content="Više od 5.000 ljudi odazvalo se danas pozivu guverneru nemačke države Donje Saksonije i u Hanoveru protestovalo zbog skupova ekstremnih desničara.Guverner Štefan Vajl je pozvao narod da se okupi protiv najavljenog protestnog marša  ekstremnodesničarske partije NPD koja tim skupom želi da zastraši novinare koji su kritički izveštavali o toj nacionalističkoj partiji.&quot;Treba jasno i glasno reći: ekstremnodesničarski protesti protiv novinara.. i slobode medija su napad na našu demokratiju&quot;, poručio je Vajl na Tviteru.Policija u Hanoveru pokušala je da zabrani protest NPD-a ali je sud kasno sinoć odlučio da ekstremnodesničarski protest može da se održi.Samo oko 100 demonstranata ekstremne desnice došlo je na svoj marš, a naspram njih se u centru Hanovera okupilo više od 5.000 ljudi medju kojima i guverner Vajl, zalažući se za slobodu medija i uz podršku prokazanim novinarima.&quot;U Hanoveru može da se vidi nešto što se odnosi na celu Nemačku: neonacisti i oni koji seju strah i agituju protiv novinara su manjina&quot;, ocenio…"/>
  </head>
  <body>
    <article>
      <h1>Hiljade ljudi na skupu u Nemačkoj protiv ekstremne desnice</h1>
      <address>
        <time datetime="2019-11-23T16:00:08+00:00">23 Nov 2019, 16:00</time>
      </address>
      <p><b>Više od 5.000 ljudi odazvalo se danas pozivu guverneru nemačke države Donje Saksonije i u Hanoveru protestovalo zbog skupova ekstremnih desničara.</b><br/><br/>Guverner Štefan Vajl je pozvao narod da se okupi protiv najavljenog protestnog marša  ekstremnodesničarske partije NPD koja tim skupom želi da zastraši novinare koji su kritički izveštavali o toj nacionalističkoj partiji.<br/><br/>"Treba jasno i glasno reći: ekstremnodesničarski protesti protiv novinara.. i slobode medija su napad na našu demokratiju", poručio je Vajl na Tviteru.<br/><br/>Policija u Hanoveru pokušala je da zabrani protest NPD-a ali je sud kasno sinoć odlučio da ekstremnodesničarski protest može da se održi.<br/><br/>Samo oko 100 demonstranata ekstremne desnice došlo je na svoj marš, a naspram njih se u centru Hanovera okupilo više od 5.000 ljudi medju kojima i guverner Vajl, zalažući se za slobodu medija i uz podršku prokazanim novinarima.<br/><br/>"U Hanoveru može da se vidi nešto što se odnosi na celu Nemačku: neonacisti i oni koji seju strah i agituju protiv novinara su manjina", ocenio je nemački ministar spoljnih poslova Hajko Mas na Tviteru i dodao: "Hvala svima koji su mirno demonstrirali protiv tog nečasnog marša" desničara.<br/><br/>NPD je svoj marš reklamirala uz objavljivanje fotografije jednog TV-novinara koji izveštava o ekstremnoj desnici.</p>
    </article>
  </body>
</html>