<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714905-achtsiogloy-20-ayxhsh-eisforon-gia-to-85-ton-mh-misthoton.html"/>
    <meta property="og:site_name" content="madata.gr"/>
    <meta property="article:published_time" content="2019-11-23T16:41:00+00:00"/>
    <meta property="og:title" content="Αχτσιόγλου: 20% αύξηση εισφορών για το 85% των μη μισθωτών"/>
    <meta property="og:description" content="«Για απόλυτη εξαπάτηση της μεσαίας τάξης και των χαμηλότερων εισοδημάτων», κατηγορεί την κυβέρνηση και τον υπουργό Εργασίας Για «απόλυτη εξαπάτηση» της μεσαίας τάξης και των χαμηλότερων"/>
  </head>
  <body>
    <article>
      <h1>Αχτσιόγλου: 20% αύξηση εισφορών για το 85% των μη μισθωτών</h1>
      <address>
        <time datetime="2019-11-23T16:41:00+00:00">23 Nov 2019, 16:41</time>
      </address>
      <p>«Για απόλυτη εξαπάτηση της μεσαίας τάξης και των χαμηλότερων εισοδημάτων», κατηγορεί την κυβέρνηση και τον υπουργό Εργασίας</p>
      <p>Για «απόλυτη εξαπάτηση» της μεσαίας τάξης και των χαμηλότερων εισοδημάτων, κατηγορεί την κυβέρνηση και τον υπουργό Εργασίας η Έφη Αχτσιόγλου, με αφορμή την «ευθεία, μεγάλη και αναίτια οικονομική επιβάρυνση της συντριπτικής πλειονότητας των μη μισθωτών», όπως αναφέρει, που ανακοίνωσε σήμερα ο κ. Βρούτσης.</p>
      <p>Η τομεάρχης Εργασίας του ΣΥΡΙΖΑ αναφέρει ότι «με το σχέδιο που ο ίδιος παρουσίασε η κατώτατη εισφορά αυξάνεται από τα 175 στα 210 ευρώ τον μήνα. Αυξάνονται δηλαδή κατά 20% οι εισφορές για το 85% των μη μισθωτών και η ετήσια επιβάρυνσή τους είναι τουλάχιστον 420 ευρώ». Σημειώνει πως «το σχέδιο της κυβέρνησης της ΝΔ ευνοεί μόνο μία απειροελάχιστη ελίτ εις βάρος του 85% των μη μισθωτών».</p>
      <p>Η κ. Αχτσιόγλου σχολιάζει ότι «η δήθεν «ελεύθερη» επιλογή ασφαλιστικής κλάσης που διαφημίζει ο κ. Βρούτσης πολύ απλά σημαίνει μεγάλη μείωση εισφορών για τα πολύ υψηλά εισοδήματα και μεγάλη επιβάρυνση των χαμηλότερων εισοδημάτων». Προσθέτει ότι «η κοροϊδία επιβεβαιώνεται και από το γεγονός ότι προαιρετική καταβολή υψηλότερων εισφορών για υψηλότερη σύνταξη υπάρχει και σήμερα καθώς νομοθετήθηκε επί ΣΥΡΙΖΑ».</p>
      <p>Κατόπιν αυτών υπογραμμίζει ότι «αυτό δεν είναι απλώς επιβάρυνση αλλά η απόλυτη εξαπάτηση της μεσαίας τάξης και των χαμηλότερων εισοδημάτων. Που όσα κατά παραγγελία πρωτοσέλιδα και αν διαμορφωθούν θα το διαπιστώσουν σύντομα στην τσέπη τους».</p>
      <p>
        <a href="https://www.news.gr/oikonomia/article/2050042/achtsioglou-20-afxisi-isforon-gia-to-85-ton-mi-misthoton.html">www.news.gr</a>
      </p>
    </article>
  </body>
</html>