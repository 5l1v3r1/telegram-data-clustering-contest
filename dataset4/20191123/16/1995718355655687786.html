<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152837-92-richna-luchanka-rozpovila-iak-perezhyla-golod-video"/>
    <meta property="og:site_name" content="ВолиньPost"/>
    <meta property="article:published_time" content="2019-11-23T16:57:00+00:00"/>
    <meta property="og:title" content="92-річна лучанка розповіла, як пережила голод. ВІДЕО"/>
    <meta property="og:description" content="Каже, без сліз згадувати ті часи не може. Люди пухли та вмирали із голоду. В її родині голод забрав двох тіток."/>
  </head>
  <body>
    <article>
      <h1>92-річна лучанка розповіла, як пережила голод. ВІДЕО</h1>
      <address>
        <time datetime="2019-11-23T16:57:00+00:00">23 Nov 2019, 16:57</time>
      </address>
      <p>92-річна лучанка <b>Анастасія Бірук</b> розповіла, як пережила голод. <br/><br/>Про це йдеться у сюжеті <a href="https://vo.suspilne.media/news/48402">Суспільного Волині</a>. <br/><br/>“Ми на печі сидимо всі, а мати ходить по хаті. Ходять якість люди просять. Хтось прийшов,- каже до матері, дайте що небудь у рот положити. А мати каже, що нема нічого. Він каже: он у вас лушпайки під лавою”, - пригадує Анастасія Бірук. <br/><br/>Найважче було перезимувати, каже жінка.<br/><br/>“Мати спече у печі велику половинку гарбуза. Добрий такий був. Я тепер пам’ятаю той смак, пекли цукровий буряк, а зимою різали на скибочки і варили, бо цукру не було. Зимою їли макуху. Батько по такому кусочку макухи давав і сік із буряка цукрового пили. Як діждалися що цвіте акація – то ми так ту акацію їли, а акація солодка”, - каже жінка. <br/><br/>Каже, без сліз згадувати ті часи не може. Люди пухли та вмирали із голоду. В її родині голод забрав двох тіток. Після голодомору – війна, продовжує Анастасія Бірук. 2 роки і 7 місяців дівчам працювала на примусових роботах у Німеччині. Коли повернулася в Україну, пережила ще один голод - повоєнних років. Після навчання у медичному коледжі у місті Лубни Полтавської області працювати направили на Волинь. Тут, говорить, зустріла свою долю. Як сімейну реліквію зберігає 100-літні мамині рушники. Анастасія Бірук разом із чоловіком Петром прожили в парі майже 70 років. Розповідають - сил та бадьорості їм додає чай із лікарських трав, які влітку заготовляють на дачі. 92-річна пенсіонерка Анастасія Бірук розповідає: щодня молиться за майбутнє України.<br/><br/>“А за Україну – то треба боротися самому, бо за нас того робити ніхто не буде. Щоб не було стільки біженців, переселенців, щоб люди жили у своїх домівках. Треба миру над головою. І щоб не було війни проклятої”, – висловилася Анастасія Бірук.</p>
      <figure>
        <iframe src="https://www.youtube.com/embed/BRkxJqE0qqg" width="750" height="422" data-service="Youtube" scrolling="no"/>
      </figure>
    </article>
  </body>
</html>