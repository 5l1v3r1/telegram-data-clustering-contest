<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/21/342619/internet-reconnected/"/>
    <meta property="og:site_name" content="زومیت"/>
    <meta property="article:published_time" content="2019-11-23T16:09:00+00:00"/>
    <meta property="og:title" content="اینترنت به‌زودی وصل می‌شود [به‌روزرسانی]"/>
    <meta property="og:description" content="طبق اخبار رسیده از سوی یک منبع آگاه در وزارت ارتباطات، اینترنت خانگی تهران و کلانشهرهای کشور تا دقایقی دیگر برقرار می‌شود."/>
  </head>
  <body>
    <article>
      <h1>اینترنت به‌زودی وصل می‌شود [به‌روزرسانی]</h1>
      <address><time datetime="2019-11-23T16:09:00+00:00">23 Nov 2019, 16:09</time> by <a rel="author" href="http://www.zoomit.ir/user/mohammad-hossein-jafari/" target="_blank">محمدحسین جعفری</a></address>
      <p>طبق اخبار رسیده از سوی یک منبع آگاه در وزارت ارتباطات، اینترنت خانگی تهران و کلانشهرهای کشور تا دقایقی دیگر برقرار می‌شود.</p>
      <hr/>
      <p>دقایقی پیش به‌گفته‌ی دبیر شورای عالی مجازی، مسئولان به‌دنبال اتصال اینترنت در اسرع وقت هستند و امروز جلسه‌ای برای این موضوع برگزار می‌شود. وی در ادامه با گفت‌و‌گو با ایلنا اظهار کرد:</p>
      <blockquote>امیدواریم شرایط فراهم شود که این اقدام ناخواسته هرچه سریع‌تر پایان پیدا کند. باتوجه به اینکه ما تصمیم‌گیرنده نیستیم و تصمیم در این موضوع مربوط به دستگاه‌های ذیربط و امنیتی است، نمی‌توانم درباره زمان دقیق آن اظهارنظر کنم.</blockquote>
      <p>قطعی اینترنت طی روز‌های گذشته ضرر گسترده‌ای بر شبکه‌ی کسب‌و‌کار کشور زده است. فیروز‌آبادی در خصوص این موضوع گفت:</p>
      <blockquote>قطع اینترنت ضرر و زیان سنگینی را به مردم وارد کرد اما وزارت ارتباطات سعی کرد در کوتاه‌ترین مدت در بخش‌های مختلف ارتباط را برقرار کند به اکنون شاهد آن هستیم که در حوزه‌هایی مانند حمل‌و‌نقل، خرید و فروش بلیت و امور بانکی تا حدودی مشکلات مرتفع شده است. وی ابراز امیدواری کرد که با اقدامات آتی از سوی مسئولان ذیربط در صورت تکرار این اتفاق زیان‌های مردم به حداقل برسد.</blockquote>
      <p>به‌گفته‌ی برخی منابع غیرموثق، ابلاغیه اتصال مجدد برای برخی مناطق صادر شده است و این مشکل به‌زودی حل خواهد شد.</p>
      <p>به گزارش برخی کاربران زومیت، اختلالات اینترنت در برخی از شهر‌های کشور حل و دسترسی به شبکه‌ی بین‌المللی اینترنت مجدد فراهم شده است.</p>
      <p><b>به‌روزرسانی ۱</b>: برخی خبرگزاری‌ها از اتصال تدریجی اینترنت در کشور خبر می‌دهند. براساس این اطلاعات، شورای امنیت کشور به ریاست وزیر کشور دسترسی دوباره به اینترنت را برای برخی مناطق صادر کرده است و باتوجه به گزارش‌های دریافتی، تاکنون قطعی اینترنت خطوط ثابت (ADSL) در استان‌های هرمزگان، کرمانشاه، اراک، مشهد، قم، تبریز، همدان، بوشهر و بخش‌هایی از تهران برطرف شده است.</p>
      <p>با اعلام خبر بنزین ۳۰۰۰ تومانی، برخی از افراد سودجو از نارضایتی و ابهام  مردم در این خبر سوءاستفاده کرده و اقدام به اغتشاش در شهرهای مختلف کردند. به‌دنبال ساماندهی شدن این اغتشاشات در فضای مجازی، این شورا دستور محدودیت اینترنت را ابلاغ کرده بود.</p>
      <p><b>به‌روزرسانی ۲:</b> به نقل از یک منبع آگاه که خواست نامش فاش نشود، احتمالا اینترنت موبایل نیز حداکثر تا فردا متصل خواهد شد. باید دید که آیا این اتفاق تا فردا به واقعیت خواهد پیوست یا خیر. </p>
      <p><b>به‌روزرسانی ۳:</b> یک منبع آگاه در وزارت ارتباطات تأیید کرد که با دریافت مجوزهای لازم، اینترنت خانگی تهران و تعداد زیادی از کلانشهرهای کشور تا دقایقی دیگر برقرار خواهد شد.</p>
      <p>طی چند روز گذشته اخبار مختلفی در مورد زمان وصل مجدد اینترنت بین‌الملل کشور منتشر شده است. گفته می‌شود اینترنت دانشگاه‌ها و ادارات بسیاری از استان‌ها متصل شده است. همچنین گزارش‌های رسیده نشان می‌دهد اینترنت خانگی در استان‌های خراسان شمالی، خراسان جنوبی، گلستان، سمنان، یزد، همدان، چهارمحال و بختیاری، اردبیل، زنجان و ایلام نیز برقرار شده است. امروز همچنین یکی از رسانه‌های داخلی اعلام کرد که اینترنت همراه نیز احتمالا تا صبح فردا یکشنبه ۳ آذر وصل می‌شود. البته به گزارش برخی رسانه‌ها، اینترنت استان‌های فارس، کرمانشاه، خوزستان، کردستان و البرز فعلا وصل نمی‌شود.</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/24/342692/how-to-use-banking-password-otp-video/">رمز دوم پویا چیست و چگونه اجرایی خواهد شد؟ </a>
        <a href="http://www.zoomit.ir/2019/11/24/342679/jahromi-video-apology/">وزیر ارتباطات به‌صورت ویدیوی از مردم عذرخواهی کرد </a>
        <a href="http://www.zoomit.ir/2019/11/23/342658/telecommunication-adds-10-days-internet/">مخابرات حجم مصرف‌نشده این ماه کاربران را به ماه بعد منتقل می‌کند </a>
        <a href="http://www.zoomit.ir/2019/11/23/342660/mobile-internet-connects-after-home-internet/">اینترنت همراه پس از اینترنت ثابت و خانگی وصل می‌شود </a>
        <a href="http://www.zoomit.ir/2019/11/23/342656/bmtf-blockchain-ai-iot/">بنیاد ملی توسعه فناوری برای توسعه کارآفرینی افتتاح شد</a>
      </p>
      <hr/>
      <p>منبع <a href="https://www.isna.ir/news/98090200938/%D8%A2%D8%BA%D8%A7%D8%B2-%D8%A7%D8%AA%D8%B5%D8%A7%D9%84-%D8%A7%DB%8C%D9%86%D8%AA%D8%B1%D9%86%D8%AA-%D8%AE%D8%A7%D9%86%DA%AF%DB%8C-%D8%AF%D8%B1-%D8%AA%D9%87%D8%B1%D8%A7%D9%86">isna</a> <a href="https://www.entekhab.ir/fa/news/513799/%D8%A7%D9%85%D8%B1%D9%88%D8%B2-%D8%AF%D8%B1%D8%A8%D8%A7%D8%B1%D9%87-%D8%A7%D8%AA%D8%B5%D8%A7%D9%84-%D8%A7%DB%8C%D9%86%D8%AA%D8%B1%D9%86%D8%AA-%D8%AA%D8%B5%D9%85%DB%8C%D9%85%E2%80%8C%DA%AF%DB%8C%D8%B1%DB%8C-%D9%85%DB%8C%E2%80%8C%D8%B4%D9%88%D8%AF">entekhab</a> <a href="https://www.zoomit.ir/">زومیت</a></p>
    </article>
  </body>
</html>