<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179827/citta-segrete-il-viaggio-di-corrado-augias-riparte-da-mosca"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-23T16:52:00+00:00"/>
    <meta property="og:title" content="Città Segrete: il viaggio di Corrado Augias riparte da Mosca"/>
    <meta property="og:description" content="Un nuovo tour tra le città più belle del mondo attende Corrado Augias. Dopo il buon riscontro ottenuto dagli speciali andati in onda lo scorso anno, torna – da questa sera alle 21.45 su Rai3 – Città Segrete, un viaggio tra luoghi incantevoli e affascinanti storie. Quattro serate raccontate dal giornalista e scrittore che porterà con mano i telespettatori alla scoperta delle piazze, dei monumenti, delle opere d’arte e dei personaggi che hanno segnato la storia di importanti città."/>
  </head>
  <body>
    <article>
      <h1>Città Segrete: il viaggio di Corrado Augias riparte da Mosca</h1>
      <address><time datetime="2019-11-23T16:52:00+00:00">23 Nov 2019, 16:52</time> by <a rel="author">Saverio Capobianco</a></address>
      <figure>
        <img src="https://images.davidemaggio.it/pics3/2019/11/Augias-citta-segrete.jpg"/>
        <figcaption>Città Segrete</figcaption>
      </figure>
      <p>Un nuovo tour tra le città più belle del mondo attende <b><a href="https://www.davidemaggio.it/tag/corrado_augias">Corrado Augias</a></b>. Dopo il buon riscontro ottenuto dagli speciali andati in onda lo scorso anno, torna – da questa sera <b>alle 21.45 su Rai3</b> – <b><a href="https://www.davidemaggio.it/tag/citta-segrete">Città Segrete</a></b>, un viaggio tra luoghi incantevoli e affascinanti storie. <b>Quattro serate </b>raccontate dal giornalista e scrittore che porterà con mano i telespettatori alla scoperta delle piazze, dei monumenti, delle opere d’arte e dei personaggi che hanno segnato la storia di importanti città.</p>
      <p><b>Mosca</b>, <b>Vienna</b>, <b>Venezia</b>, <b>Roma</b>: sono questi i luoghi di cui Augias approfondirà <b>i segreti mai raccontati</b>, gli enigmi non ancora rivelati, in una narrazione che oscillerà tra la storia più remota e quella più recente, che coniugherà una lettura storica e artistica dei fatti, ad una più ‘politica’, per le ripercussioni che alcune vicende e monumenti hanno avuto per la società e il nostro vivere civile. In un misto di <b>ricostruzioni certosine</b>, <b>reportage</b> e vere e proprie <b>docufiction,</b> il fil rouge dei viaggi sarà lo stile caratteristico di Augias, che si destreggerà tra la figura di divulgatore televisivo e quella di giornalista.</p>
      <p>Dopo Parigi, Londra, Roma e Gerusalemme, <i>Città segrete</i> <b>fa tappa a Mosca</b>, metropoli di imperi e poteri assoluti. Da sempre con le sue avanguardie Mosca è il faro, la guida di un immenso Paese. Provare a comprenderne l’anima e i tanti segreti significa avere una chiave per decifrare la Russia intera: questa sera Corrado Augias farà scoprire <b>i segreti della capitale russa</b>. Un viaggio tra luoghi indimenticabili e misteriosi, <b>una galleria di storie e personaggi diversi</b>: da <b>Ivan il Terribile</b> si passerà ai giorni nostri con <b>l’omicidio di Anna Politkovskaja</b>, passando per <b>Tolstoj e Gagarin</b>. Qualcuno ha detto che Mosca racchiude in sé i profondi contrasti che definiscono la grande terra russa. Viene da chiedersi quale sia l’anima ‘autentica’ di questa capitale. Ma forse la verità è che Mosca non ha una sola anima. Ne ha tante quante sono le etnie che la popolano, le culture e le utopie che l’hanno nutrita, i dominatori che, cento volte, l’hanno distrutta e la tenacia con la quale cento volte è stata ricostruita.</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/169056/citta-segrete-alla-scoperta-di-parigi-londra-e-roma-con-corrado-augias"/>
        <a href="https://www.davidemaggio.it/archives/168984/quante-storie-augias-inaugura-la-fiera-del-libro-di-roma-con-una-puntata-speciale-sulla-capitale"/>
        <a href="https://www.davidemaggio.it/archives/163789/corrado-augias-super-stipendio-lintellettuale-di-rai-3-guadagna-piu-del-direttore-generale"/>
        <a href="https://www.davidemaggio.it/archives/147133/otto-e-mezzo-gaffe-di-corrado-augias-%c2%abla-moglie-di-macron-ce-speranza-per-tutte%c2%bb"/>
      </related>
    </article>
  </body>
</html>