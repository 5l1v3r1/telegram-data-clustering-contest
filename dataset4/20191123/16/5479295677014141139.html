<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/territori/citt%C3%A0/omicida-di-veronetta-operato-d-urgenza-pareva-inoffensivo-1.7796288"/>
    <meta property="og:site_name" content="L'Arena"/>
    <meta property="article:published_time" content="2019-11-23T16:34:46+00:00"/>
    <meta property="og:title" content="Omicida di Veronetta operato d'urgenza: «Pareva inoffensivo»"/>
    <meta property="og:description" content="."/>
  </head>
  <body>
    <article>
      <h1>Omicida di Veronetta operato <br/>d'urgenza: «Pareva inoffensivo»</h1>
      <address>
        <time datetime="2019-11-23T16:34:46+00:00">23 Nov 2019, 16:34</time>
      </address>
      <p>È stato<b> operato d’urgenza nella notte</b> ma non è in pericolo di vita,<b> Rodolfo Paugger, il 49enne</b> che ieri mattina a Veronetta ha ucciso il padre di 80 anni, Gualtiero, detto Walter, accoltellandolo alla schiena. Altri particolari del delitto sono stati forniti stamani in una conferenza stampa dalla dirigente della Questura scaligera, Anna Capozzo. Il parricida, ancora sotto choc, è piantonato all’ospedale di Borgo Trento e dalla prossima settimana potrà rispondere alle domande del pubblico ministero, Carlo Boranga.</p>
      <p>Gli investigatori hanno spiegato che l’uomo ha ucciso l’anziano padre, da tempo malato e costretto su una sedia a rotelle, con due diversi coltelli dalla lama di 22 centimetri, poi è andato in cucina e con un terzo coltello ha cercato di togliersi la vita conficcandoselo nell’addome. La ferita non è stata mortale e Paugger è stato soccorso dai sanitari del 118, dopo che la badante, terrorizzata per avere assistito all’omicidio, ha dato l’allarme dopo essersi rifugiata da una vicina.</p>
      <p>Rudy Paugger era conosciuto nel quartiere di Veronetta, mostrava segni di disturbo ma <b>era considerato inoffensivo</b>. La morte della madre, avvenuta alcuni mesi fa, potrebbe averne aggravato lo stato psichico. A scatenare la sua ira, probabilmente, un’incomprensione sulla spesa: il padre aveva commissionato al figlio l’acquisto di un filetto di manzo, ma quest’ultimo è rientrato con un pezzo di carne di maiale. L’anziano si è arrabbiato e così è scoppiato il litigio, sfociato poi nel sangue.</p>
      <related>
        <a href="https://www.larena.it/home/video/news/intervista-ad-anna-capozzo-1.7795555?ot=it.athesis.pagelayout.EmptyPageLayout.ot"/>
      </related>
    </article>
  </body>
</html>