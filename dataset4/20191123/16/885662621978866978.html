<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125857/kokkina-daneia-26-dis-tha-sikosei-apo-tis-trapezes-o-iraklis"/>
    <meta property="og:site_name" content="Insider"/>
    <meta property="article:published_time" content="2019-11-23T16:59:00+00:00"/>
    <meta property="og:title" content="Κόκκινα δάνεια 26 δισ. θα «σηκώσει» από τις τράπεζες ο Ηρακλής"/>
    <meta property="og:description" content="Το σχέδιο βρίσκεται στην Επιτροπή Ανταγωνισμού της ΕΕ και στην ΕΚΤ για γνωμοδότηση και εκτιμάται ότι εντός Δεκεμβρίου θα τεθεί προς ψήφιση στη Βουλή. "/>
  </head>
  <body>
    <article>
      <h1>Κόκκινα δάνεια 26 δισ. θα «σηκώσει» από τις τράπεζες ο Ηρακλής</h1>
      <h2>Το σχέδιο βρίσκεται στην Επιτροπή Ανταγωνισμού της ΕΕ και στην ΕΚΤ για γνωμοδότηση και εκτιμάται ότι εντός Δεκεμβρίου θα τεθεί προς ψήφιση στη Βουλή. </h2>
      <address><time datetime="2019-11-23T16:59:00+00:00">23 Nov 2019, 16:59</time> by <a rel="author">Βάσω Αγγελέτου</a></address>
      <p>Στη <b>συστημική λύση «Ηρακλής» </b>ποντάρουν τράπεζες και κυβέρνηση για την εξυγίανση των κόκκινων χαρτοφυλακίων των τραπεζών και μείωση του δείκτη NPE κάτω του 10% έως το 2021.</p>
      <p>Σύμφωνα με τον σχεδιασμό που παρουσίασαν μαζί με τα αποτελέσματα εννεαμήνου την εβδομάδα που πέρασε και οι τέσσερις συστημικές τράπεζες, ο όγκος των NPEs που θα τιτλοποιηθούν μέσω του «Ηρακλή» αγγίζει τα 26 δισ. ευρώ σε βάθος δύο ετών. Ως προς το χρονοδιάγραμμα, η συστημική λύση βρίσκεται αυτή τη στιγμή στην Επιτροπή Ανταγωνισμού της ΕΕ και στην ΕΚΤ για γνωμοδότηση και εκτιμάται ότι εντός Δεκεμβρίου θα τεθεί προς ψήφιση στη Βουλή.</p>
      <p>Η διάρκεια του σχεδίου ανέρχεται στους 18 μήνες -στα πρότυπα του ιταλικού GACs- ωστόσο αναμένεται να δοθεί παράταση προκειμένου να έχουν οι τράπεζες τη δυνατότητα να τιτλοποιούν σταδιακά τα επισφαλή τους δάνεια. Ο λόγος είναι το κόστος του «Ηρακλή» που διαφαίνεται υψηλό, αφού η καταβολή της προμήθειας της κρατικής εγγύησης που παρέχει το πρόγραμμα θα πρέπει να προκαταβάλλεται από κάθε τράπεζα που τιτλοποιεί ένα χαρτοφυλάκιο, σύμφωνα με ασφαλείς πληροφορίες του insider.gr.</p>
      <ul>
        <li>Χαρακτηριστικό παράδειγμα η <b>Eurobank</b>, η οποία υπολογίζει ότι το κόστος των κρατικών εγγυήσεων θα ανέλθει σε 270 εκατ. ευρώ για την τιτλοποίηση «Cairo» ύψους 7,5 δισ. ευρώ, σύμφωνα με τα όσα δήλωσε η διοίκηση σε ενημέρωση ξένων αναλυτών την Πέμπτη.</li>
        <li>Ως προς τις υπόλοιπες τράπεζες, η <b>Alpha Bank </b>εξήγγειλε την τιτλοποίηση NPEs ύψους έως 12 δισ. ευρώ στο πλαίσιο του ευρύτερου σχεδίου μετασχηματισμού της, το οποίο προβλέπει απόσχιση (carve-out) αυτής της μερίδας επισφαλών απαιτήσεων και διακράτηση ενός κόκκινου χαρτοφυλακίου 7-8 δισ. ευρώ, το οποίο θα ανατεθεί προς διαχείριση μαζί με τις τιτλοποιήσεις στη «νέα Cepal», η οποία θα λειτουργεί ως αποκλειστικός servicer της τράπεζας.</li>
        <li>Η <b>Τράπεζα Πειραιώς</b> ανακοίνωσε ότι θα εντάξει στον «Ηρακλή» τιτλοποιήσεις ύψους 3 δισ. ευρώ το πρώτο εξάμηνο του 2020, τις οποίες ήδη προετοιμάζει. Πρόκειται για τα χαρτοφυλάκια στεγαστικών δανείων 2 δισ. ευρώ (Phoenix) και επιχειρηματικών δανείων με εξασφαλίσεις, ύψους 1 δισ. ευρώ (Bridge).</li>
        <li>Η <b>Εθνική Τράπεζα</b>, τέλος, είναι η μόνη από τα τέσσερα ιδρύματα που δεν έχει «ανοίξει» τα χαρτιά της όσον αφορά στην αξιοποίηση του «Ηρακλή». Ο CEO της τράπεζας, Παύλος Μυλωνάς, πάντως έχει προαναγγείλει την επίσπευση των τιτλοποιήσεων, από το 2021 στο 2020, και σύμφωνα με το σχέδιο μετασχηματισμού που ανακοίνωσε την περασμένη άνοιξη, σχεδιάζονται τιτλοποιήσεις ύψους 3,3 δισ. ευρώ. Είναι σαφές, πάντως, ότι η τράπεζα ρίχνει το βάρος της εξυγίανσης στη θεραπεία των κόκκινων δανείων, μέσω λύσεων όπως το split &amp; settle που προσφέρει λύσεις βιώσιμης ρύθμισης των δανείων και τυγχάνει μεγάλης ανταπόκρισης, όπως δήλωσε στην ενημέρωση των αναλυτών η διοίκηση.</li>
      </ul>
      <p>Η θεραπεία των χαρτοφυλακίων χωλαίνει στις ελληνικές τράπεζες, όπως έχει καταστεί σαφές σε όλους τους τόνους, και τα ιδρύματα θα πρέπει να δώσουν μεγαλύτερη έμφαση με πιο γενναίες αναδιαρθρώσεις δανείων, αναφέρουν στο insider.gr αρμόδιες εποπτικές αρχές.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/125437/pataei-gkazi-o-iraklis-ti-shediazei-kathe-trapeza"/>
        <a href="https://www.insider.gr/epiheiriseis/trapezes/125450/megaloy-erikson-diamorfonetai-neo-topio-stin-agora-kokkinon-daneion"/>
        <a href="https://www.insider.gr/epiheiriseis/trapezes/125401/xefortonoyn-ta-kokkina-akinita-oi-trapezes"/>
      </related>
    </article>
  </body>
</html>