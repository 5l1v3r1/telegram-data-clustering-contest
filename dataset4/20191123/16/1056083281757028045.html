<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201023/%D9%BE%D8%B3%D9%88%D9%86%D8%AF-%D9%85%D8%AD%D8%B1%D9%88%D9%85%DB%8C%D8%AA-%D8%A7%D8%B2-%D9%86%D8%A7%D9%85-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A8%D8%B1%D8%AF%D8%A7%D8%B4%D8%AA%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T16:24:54+00:00"/>
    <meta property="og:title" content="پسوند محرومیت از نام خراسان جنوبی برداشته می‌شود"/>
    <meta property="og:description" content="ایسنا/خراسان جنوبی استاندار خراسان جنوبی با بیان اینکه نباید فرصت طلایی توجه دولت به خراسان جنوبی را از دست داد، گفت: همه باید تلاش کنیم تا پسوند و وصله ناجور «محرومیت» را از خراسان جنوبی برداشته و آن را جشن بگیریم."/>
  </head>
  <body>
    <article>
      <h6 class="kicker">با نگاه ویژه مسئولان؛</h6>
      <h1>پسوند محرومیت از نام خراسان جنوبی برداشته می‌شود</h1>
      <address><time datetime="2019-11-23T16:24:54+00:00">23 Nov 2019, 16:24</time> by <a rel="author">زهرا حمیدی</a></address>
      <p>ایسنا/خراسان جنوبی استاندار خراسان جنوبی با بیان اینکه نباید فرصت طلایی توجه دولت به خراسان جنوبی را از دست داد، گفت: همه باید تلاش کنیم تا پسوند و وصله ناجور «محرومیت» را از خراسان جنوبی برداشته و آن را جشن بگیریم.</p>
      <p>محمدصادق معتمدیان، امروز شنبه ۲ آذر، در جلسه بررسی مصوبات سفر استاندار خراسان جنوبی به شهرستان‌های استان، اظهار کرد: طرح‌هایی که در سفر به شهرها و روستاهای استان مصوب شده است، حاصل چندین مرحله کار کارشناسی بوده و به شخصه هیچ کار غیرکارشناسی را تایید نمی‌کنم، بنابراین از یک مورد این مصوبات هم به سادگی عبور نخواهیم کرد چرا که تعهد داده‌ایم و باید پاسخگوی مردم باشیم.<br/><br/>وی ادامه داد: کارهای بزرگ و بی سابقه‌ای در استان در حال انجام است که مصوبات سفر، بخش کوچکی از آن است.<br/><br/>به گزارش ایسنا، به نقل از روابط عمومی استانداری خراسان جنوبی، استاندار خراسان جنوبی بر تسریع در اجرایی شدن مصوبات تاکید کرد و گفت: هیچ گونه تاخیر و تعللی در اجرای مصوبات پذیرفته نیست.<br/><br/>معتمدیان با اشاره به ابلاغ اعتبار 20 میلیارد تومانی جاده نهبندان به سربیشه و 15 میلیارد تومانی جاده سربیشه به درح، تصریح کرد: در شرایط سخت کنونی کشور که اغلب پروژه‌ها در سایر استان‌ها 40 درصد تخصیص اعتبار داشته‌اند، در خراسان جنوبی برخی از پروژه‌ها ۹۰۰ درصد افزایش تخصیص داشته است.<br/><br/>وی خاطرنشان کرد: ما و تیم مدیریتی استان در این دوره هم قسم شده‌ایم تا اتفاقات بزرگی در استان رقم بخورد و به فضل الهی، جشن محرومیت زدایی بگیریم؛ روحیه امید نیز باید در مردم تقویت شود و بدانند که مدیران استان در حال تلاش مضاعف در راستای توسعه و رفع مشکلات استان هستند.<br/><br/>استاندار خراسان جنوبی با اشاره به سرمایه ارزشمند نیروی انسانی در استان افزود: یکی از بخش‌هایی که ما را نسبت به توسعه استان امیدوار می‌کند نیروی انسانی توانمند و دلسوز خراسان جنوبی است؛ افرادی که بدون چشمداشت، حق ماموریت، حق اضافه کاری و... چند برابر کار می‌کنند و شایسته تقدیرند.<br/><br/>معتمدیان ادامه داد: لازم می‌دانم از تلاش‌های همه مدیران، فرمانداران، بخشداران و کارشناسان دستگاه های اجرایی که قطار توسعه استان را به حرکت درآورده اند، صمیمانه قدردانی کنم.<br/><br/>وی با تاکید بر ضرورت اطلاع‌رسانی خدمات دولت در استان اظهار کرد: اطلاع‌رسانی خدمات نظام مقدس جمهوری اسلامی به مردم، همواره مورد تاکید مقام معظم رهبری و ریاست جمهوری بوده است و در شرایط فعلی کشور که با رایزنی‌های گسترده، بیشترین جذب اعتبار را در استان داشته‌ایم، عدم اطلاع‌رسانی خدمات دولت قابل قبول نیست و همه دستگاه‌های اجرایی استان باید در این بخش فعال باشند.<br/><br/>در این جلسه که با حضور معاون هماهنگی امور عمرانی استانداری و مدیران استانی برگزار شد، فرمانداران شهرستان‌های نهبندان، طبس، سربیشه، قاین، بشرویه، خوسف، درمیان، زیرکوه، سرایان و فردوس به صورت ویدیوکنفرانس در جلسه مشارکت داشتند و روند پیشرفت پروژه‌ها مورد بررسی قرار گرفت.<br/><br/>انتهای پیام</p>
    </article>
  </body>
</html>