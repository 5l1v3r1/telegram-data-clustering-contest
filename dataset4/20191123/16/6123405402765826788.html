<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/fioramonti-di-maio-ha-troppi-ruoli-una-debolezza-638937.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-23T16:01:00+00:00"/>
    <meta property="og:title" content="Fioramonti: &quot;Di Maio ha troppi ruoli, è una debolezza&quot;"/>
    <meta property="og:description" content="DICHIARAZIONI DI LORENZO FIORAMONTI A &amp;ldquo;L&amp;rsquo;INTERVISTA&amp;rdquo; DI MARIA LATELLA SU SKY TG24M5S SOFFRE MANCANZA DI ORGANIZZAZIONE. DI MAIO HA MOLTI..."/>
  </head>
  <body>
    <article>
      <h1>Fioramonti: "Di Maio ha troppi ruoli, è una debolezza"</h1>
      <address>
        <time datetime="2019-11-23T16:01:00+00:00">23 Nov 2019, 16:01</time>
      </address>
      <p>
        <b>DICHIARAZIONI DI LORENZO FIORAMONTI A “L’INTERVISTA” DI MARIA LATELLA SU SKY TG24</b>
      </p>
      <p>
        <b>M5S SOFFRE MANCANZA DI ORGANIZZAZIONE. DI MAIO HA MOLTI RUOLI, QUESTO RISCHIA DI ESSERE UNA DEBOLEZZA PER IL MOVIMENTO</b>
      </p>
      <p>“Non ho l’ambizione di gestire il Movimento 5 Stelle, non saprei neanche come cominciare. Il M5S soffre di una grande debolezza che è la mancanza di struttura e organizzazione. Devo fare i complimenti a Luigi Di Maio perché non è facile gestire il M5S che è così destrutturato da richiedere un impegno enorme da parte di una persona che, io l’ho definito un po’ un giocoliere, deve avere molti ruoli e giocare molte parti in commedia. Questo rischia di essere una debolezza strutturale per un Movimento che invece giustamente porta degli elementi molto innovativi nel dibattito politico italiano e può governare questo Paese”. Lo ha detto il ministro dell’Istruzione Lorenzo Fioramonti a “L’Intervista” di Maria Latella su Sky TG24.</p>
      <p><b>PLASTIC E SUGAR TAX/ SONO FAVOREVOLE AD AUMENTARE IVA SU CONSUMI NEGATIVI PER AMBIENTE E SALUTE. SU QUESTO C’È STATO INTERVENTO RETORICO DI ITALIA VIVA</b><br/><br/>Su plastic e sugar tax “sono stato da subito favorevole a un approccio diverso, che il Governo purtroppo non ha seguito, cioè quello di aumentare l’Iva su beni, consumi e servizi negativi per l’ambiente e per la salute. Se oggi si compra una bottiglia di Coca Cola da una macchinetta si paga il 10% di Iva, ma se compriamo qualsiasi altra cosa che aiuta i nostri figli si paga il 22%. Perché favoriamo con l’Iva una bottiglia di Coca Cola, che non mi sembra sia un bene di primissima necessità e nemmeno un bene italiano che dobbiamo sostenere?”. Lo ha detto il ministro dell’Istruzione Lorenzo Fioramonti a “L’Intervista” di Maria Latella su Sky TG24</p>
      <p>“Purtroppo – ha continuato Fioramonti - su questa questione dell’Iva c’è stato un intervento retorico da parte di alcune forze politiche, in particolar modo da parte di Italia Viva, che ha falsato la conversazione. Invece di comprendere che l’Iva si poteva aumentare in alcuni casi e abbassare in altri casi, redistribuendo risorse anche attraverso questo, si è deciso di bloccare 23 miliardi per sterilizzare la clausole di salvaguardia nella loro interezza. Questo è significato una Manovra con poco altro per fare grandi investimenti”. “Per quanto riguarda la sugar tax – ha concluso il ministro – secondo me l’impianto resterà perché è stata concepita abbastanza bene”.</p>
      <p>
        <b>NELLA FORMAZIONE DELLA MANOVRA LE LOBBY PESANO MOLTISSIMO</b>
      </p>
      <p>Nella formazione della Manovra “le lobby pesano moltissimo. In questi mesi ho ricevuto molti rappresentanti delle associazioni di settore e ho detto loro chiaramente che rispondo al Paese e che voglio fare il bene dei nostri figli. Voglio fare in modo che loro siano informati e che se vogliono fare una scelta sappiano che pagheranno di più. Ho ricevuto le solite pressioni, le lobby vengono da te e ti dicono che se fai una certa cosa distruggi posti di lavoro, senza concepire che con ogni tassa o ogni incentivo fiscale magari diminuisce il lavoro in un settore ma aumenta in un altro. Non è un gioco a somma zero”. Lo ha detto il ministro dell’Istruzione Lorenzo Fioramonti a “L’Intervista” di Maria Latella su Sky TG24</p>
      <p>
        <b>MATURITÀ/ ABBIAMO ASCOLTATO SOCIETÀ CIVILE E MONDO DELLA SCUOLA</b>
      </p>
      <p>“Non abbiamo modificato l’impianto dell’esame di Stato, anzi resta esattamente lo stesso anche per dare continuità. Abbiamo soltanto voluto ascoltare due richieste che ci venivano da una lato dalla società civile, di reintrodurre la traccia di storia, e dall’altro dal mondo degli studenti e degli insegnanti che ci chiedevano di eliminare il sorteggio delle buste, che è un elemento marginale ma che induceva molto stress negli studenti e abbiamo voluto ascoltarli per fare in modo che l’esame di Stato sia il più possibile un momento di verifica della preparazione di uno studente e non una lotteria”. Lo ha detto il ministro dell’Istruzione Lorenzo Fioramonti a “L’Intervista” di Maria Latella su Sky TG24</p>
      <p>
        <b>MANOVRA/ MI IMPEGNO PER MAGGIORI FONDI ALL’ISTRUZIONE STO LAVORANDO PER AUMENTARE LO STIPENDIO DEGLI INSEGNANTI</b>
      </p>
      <p>“L’investimento sulla scuola è un investimento di civiltà fondamentale. Questo Paese per troppi anni ha investito poco o quasi niente e anzi ha tagliato su scuola, formazione, università e ricerca. Intendo fare questa battaglia per il Paese e non la vedo come una battaglia di bandiera, non è una battaglia del M5S, del PD o di Leu o Italia Viva. È una battaglia per il futuro di tutti noi”. Lo ha detto il ministro dell’Istruzione Lorenzo Fioramonti a “L’Intervista” di Maria Latella su Sky TG24 rispondendo a una domanda sui fondi per il suo ministero all’interno della Manovra.<br/><br/>“Per questo motivo – ha continuato il ministro - dal primo giorno mi sono impegnato per evitare che, come in passato, si facessero dei tagli sull’istruzione e sulla scuola e ci sono riuscito. Poi dal secondo giorno ho cominciato a dire che servono più soldi con un obiettivo di tre miliardi e ogni settimana ho acquisito qualche centinaia di milioni in più. Stiamo garantendo più fondi per il diritto allo studio universitario, quindi le borse di studio, più fondi per il sostegno nelle scuole. Stiamo cercando di ottenere altri risultati per la ricerca e l’università, che altrimenti andranno in grosse difficoltà a partire dal prossimo anno perché aumentano i salari. Poi sto lavorando anche per aumentare lo stipendio dei nostri insegnanti che sono i meno pagati in Europa”.</p>
      <p>
        <b>SCUOLA E UNIVERSITÀ/ IN CDM NON C’È CONSAPEVOLEZZA DI QUANTO È DELICATA LA SITUAZIONE<br/>CON GUALTIERI STO LAVORANDO VERAMENTE BENE</b>
      </p>
      <p>“All’interno del Consiglio dei Ministri quella sull’istruzione “ è sicuramente una sensibilità che viene da parte di tutti, però non posso dire che in questo momento ci sia una consapevolezza di quanto è delicata la situazione della scuola e dell’università nel nostro Paese. Rischiamo davvero che dopo aver tirato la corda per troppo tempo si spezzi definitivamente”. Lo ha detto il ministro dell’Istruzione Lorenzo Fioramonti a “L’Intervista” di Maria Latella su Sky TG24. “Il ministro Gualtieri – ha poi aggiunto Fioramonti  -  è molto sensibile a queste questioni, quindi sto lavorando veramente bene con lui e spero che in questa fase si possa lavorare anche meglio”.</p>
      <p>
        <b>GOVERNO/ SERVE MAGGIORE CORAGGIO E NON PARLARE ALLA PANCIA DEL PAESE</b>
      </p>
      <p>“Il Movimento 5 Stelle è impegnato nella direzione di sostegno a questo Governo che sta facendo molto bene. Potrebbe fare molto meglio con maggiore coraggio nel parlare al Paese, e non alla pancia del Paese, dicendo che abbiamo bisogno di testa e di investire sui giovani perché altrimenti rischiamo di fallire per sempre. Non è più il tempo di girare intorno ad alcune questioni, ma bisogna incoraggiare gli italiani a prendersi tutti insieme la responsabilità di risollevare questo Paese”.  Lo ha detto il ministro dell’Istruzione Lorenzo Fioramonti a “L’Intervista” di Maria Latella su Sky TG24<br/> </p>
    </article>
  </body>
</html>