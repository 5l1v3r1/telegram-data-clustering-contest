<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kozelet/helyi-kozelet/ha-futar-szallitja-hazhoz-az-arut-nem-mindegy-hogy-mit-irunk-ala-2138478/"/>
    <meta property="og:site_name" content="BAMA"/>
    <meta property="article:published_time" content="2019-11-23T16:33:00+00:00"/>
    <meta property="og:title" content="Ha futár szállítja házhoz az árut, nem mindegy, hogy mit írunk alá"/>
    <meta property="og:description" content="Lapunkat kereste meg panaszával egy olvasónk."/>
  </head>
  <body>
    <article>
      <h6 class="kicker">FOGYASZTÓVÉDELEM</h6>
      <h1>Ha futár szállítja házhoz az árut, nem mindegy, hogy mit írunk alá</h1>
      <address><time datetime="2019-11-23T16:33:00+00:00">23 Nov 2019, 16:33</time> by <a rel="author">W. K.</a></address>
      <h4>– Két hónapot vártak a gyerekeim egy bútorra, a minap meg is érkezett. Átvételkor aláírták a papírokat, majd este, a munkájuk végeztével bontották ki a csomagot. A bútor szövete sérült volt. Jelezték az áruháznak a problémát. A válasz az volt, hogy átvették, aláírták, hogy hibátlan az áru, tehát nincs mit tenni – kereste meg lapunkat panaszával egy olvasónk.</h4>
      <p>Fogyasztóvédelmi szakemberek álláspontja szerint az ilyen esetekben különbséget kell tenni a csomag és a termék átvétele között. A fogyasztó késedelem nélkül köteles meggyőződni arról, hogy a vásárolt termék minősége megfelelő-e. Futárszolgálat közreműködése esetén a kárveszély a vállalkozásról akkor száll át a fogyasztóra, amikor a terméket birtokba veszi. A birtokbavétel azonban az adott esetben nem a csomag, hanem a bútor birtokba vételét jelent. Ez akkor valósul meg, amikor a fogyasztó a terméket kicsomagolta, megvizsgálta. Eddig az időpontig áll tehát fenn a vállalkozás oldalán a kárveszély. Ha az eladó nem tudja bizonyítani, hogy az áru a kicsomagolás időpontjában sértetlen volt, azt sem tudja bizonyítani, hogy a sérülés az átadás után keletkezett.</p>
      <p>Az eset nagy tanulsága, hogy arra is kell figyelni, hogy amikor megérkezik a megrendelt termék, mit írunk alá. Nem mindegy ugyanis, hogy a csomag, vagy a termék átvételét látjuk el kézjegyünkkel. Ha előbbit, és a terméknek valamilyen hibája, van – például kibontjuk, és azt észleljük, hogy törött –, úgy a vállalkozást terheli a bizonyítás, hogy a hiba a megrendelőnél keletkezett. Ha a termék átvételét írjuk alá, úgy minden esetben először ellenőrizni kell annak hibátlanságát, ellenkező esetben a fogyasztót terhelő bizonyítás nehézségekbe ütközhet.</p>
    </article>
  </body>
</html>