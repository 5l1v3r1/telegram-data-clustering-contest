<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/spain/statichni-polozheniq-spasiha-barselona-v-madrid-1409057.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-23T16:18:00+00:00"/>
    <meta property="og:title" content="Статични положения спасиха Барселона в Мадрид"/>
    <meta property="og:description" content="Слаба и безидейна Барселона може да благодари на статичните положения и малшанса на Леганес, че достигна до победа в Мадрид, печелейки с 2:1 над Леганес в първи мач от 13-ия кръг на Ла Лига Блауграна се добра до пълен обрат, след като изоставаше до почивката, но определено притесни феновете на тима със слабата и безидейна игра в нападение, която доведе до едва едно добро положение, създадено от игра"/>
  </head>
  <body>
    <article>
      <h1>Статични положения спасиха Барселона в Мадрид</h1>
      <address><time datetime="2019-11-23T16:18:00+00:00">23 Nov 2019, 16:18</time> by <a rel="author">Sportlive.bg</a></address>
      <p>Слаба и безидейна <b><a href="https://www.sportlive.bg/tags/2223">Барселона</a></b> може да благодари на статичните положения и малшанса на Леганес, че достигна до победа в Мадрид, печелейки с 2:1 над Леганес в първи мач от 13-ия кръг на Ла Лига. "Блауграна" се добра до пълен обрат, след като изоставаше до почивката, но определено притесни феновете на тима със слабата и безидейна игра в нападение, която доведе до едва едно добро положение, създадено от игра. </p>
      <p>Още в 12' домакините от столицата поведоха с 1:0 след образцова акция и брутално изпълнение на Несири. Рубен Перес умело задържа топката между няколко футболисти на каталунците и подаде на Роке Меса в центъра на терена. Плеймейкърът от своя страна веднага пусна по дясното крило за Несири, който развинти Жерар Пике и прати топката в горния десен ъгъл - страховит гол и аванс за Леганес. </p>
      <p>Само няколко минути по-късно отличен шанс за попадение се откри и пред Оскар, но ударът му мина с малко встрани от вратата. В края на полувремето пък Суарес можеше да изравни, но пропусна от удобна позиция. </p>
      <p>За цялата първа част обаче каталунците създадоха твърде малко положения, а новата схема 4-2-1-3 определено не се отрази добре на атаките на Барселона. Гризман беше забит по дясното крило и имаше нулев принос към атаките на гостите, а Меси беше постоянно пазен зонално от 3-4 души и също имаше нисък коефициент на полезно действие. </p>
      <p>След почивката ситуацията на терена не се промени особено и Барселона продължи трудно да създава положения. Все пак в 53' резултатът беше изравнен, благодарение на статично положение. Лео Меси центрира отлично в наказателното поле, а топката достигна до Суарес, който с глава изравни. </p>
      <p>В последствие Валверде върна схемата в 4-3-3 и извади от игра Гризман и Бускетс, за да усили натиска в средата на терена. Това не даде особен резултат и положенията отново липсваха, въпреки че Барселона имаше контрол. Все пак в 79' отново падна гол след статично положение в полза на шампионите. Осман Дембеле центрира от корнер, като топката се удари в крак на защитник на Леганес и се озова в краката на Видал, който бе останал сам срещу вратаря и от близка дистанция се разписа. Домакините претендираха за засада, но VAR потвърди, че топката е достигнала до чилиеца след своеобразно подаване на защитника на мадридчани. </p>
      <p>Победният гол беше 4-и за Видал през този сезон, като само за 9 мача (а и най-често като резерва) чилиецът вече има повече попадения спрямо миналия сезон, когато изигра 33 мача за Барселона. Попадението му пък може да се окаже безценно, тъй като каталунците ще запазят лидерската си позиция с актив от 28 точки - 3 повече от Реал Мадрид, който има тежък тест у дома в събота вечер срещу Реал Сосиедад. </p>
      <related>
        <h4>Още по темата</h4>
        <a href="https://www.sportlive.bg/worldfootball/spain/Barselona-reshi-na-koi-pozicii-shte-se-podsilva-prez-lqtoto-i-za-koi-igrachi-shte-se-bori-1408997.html"/>
        <a href="https://www.sportlive.bg/worldfootball/spain/Valverde-kym-edin-ot-liderite-na-Barselona-Ako-ne-e-fokusiran-nqma-da-igrae-1408886.html"/>
        <a href="https://www.sportlive.bg/worldfootball/italy/Barselona-i-Betis-s-interes-kym-nenuzhen-v-Yuventus-1408878.html"/>
        <a href="https://www.sportlive.bg/worldfootball/italy/De-Liht-Ne-syzhalqvam-che-izbrah-Yuventus-1408517.html"/>
      </related>
    </article>
  </body>
</html>