<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/zderzenie-karetki-na-sygnale-z-autem-osobowym-zablokowana-droga-na-turniej-skokow-w-wisle/"/>
    <meta property="og:site_name" content="Polsat News"/>
    <meta property="article:published_time" content="2019-11-23T16:46:00+00:00"/>
    <meta property="og:title" content="Zderzenie karetki na sygnale z autem osobowym. Zablokowana droga na turniej skoków w Wiśle"/>
    <meta property="og:description" content="Jadąca na sygnale karetka zderzyła się w sobotę po południu z samochodem osobowym. Do wypadku doszło na głównym skrzyżowaniu w Skoczowie, w ciągu drogi krajowej 81. Powstały tam utrudnienia na pasie w kierunku Wisły - podała cieszyńska policja. Wypadek utrudnił kibicom dotarcie na konkurs drużynowy w skokach narciarskich. Po godzinie 16:40 przejazd wiślanką został udrożniony."/>
  </head>
  <body>
    <article>
      <h1>Zderzenie karetki na sygnale z autem osobowym. Zablokowana droga na turniej skoków w Wiśle</h1>
      <address>
        <time datetime="2019-11-23T16:46:00+00:00">23 Nov 2019, 16:46</time>
      </address>
      <p>
        <b>Jadąca na sygnale karetka zderzyła się w sobotę po południu z samochodem osobowym. Do wypadku doszło na głównym skrzyżowaniu w Skoczowie, w ciągu drogi krajowej 81. Powstały tam utrudnienia na pasie w kierunku Wisły - podała cieszyńska policja. Wypadek utrudnił kibicom dotarcie na konkurs drużynowy w skokach narciarskich. Po godzinie 16:40 przejazd wiślanką został udrożniony.</b>
      </p>
      <related>
        <a href="https://www.polsatnews.pl/wiadomosc/2019-11-23/w-mazowieckiem-wydobyto-30-bomb-lotniczych-trafily-na-poligon/"/>
      </related>
      <p>Według ustaleń Polsat News karetka pogotowia na sygnale jechała tzw. korytarzem życia. Gdy ambulans wjechał na czerwonym świetle na skrzyżowanie z sygnalizacją, został uderzony w bok przez inne auto osobowe, które mając zielone światło nadjeżdżało drogą 81. Karetka uległa wywróceniu.</p>
      <p>
        <b>Nikt nie odniósł poważnych obrażeń</b>
      </p>
      <p>Rzecznik cieszyńskiej policji asp. Krzysztof Pawlik poinformował, że ze wstępnych ustaleń funkcjonariuszy wynika, iż nikt nie odniósł poważniejszych obrażeń, mimo, że karetka w wyniku zderzenia przewróciła się na bok.</p>
      <p>- Pacjent przewożony karetką został przewieziony do miejsca docelowego innym pojazdem - powiedział Pawlik w Polsat News.</p>
      <p>- Badany jest jeden z ratowników jadących karetką - dodał Pawlik.</p>
      <p>Asp. Pawlik powiedział, że droga w kierunku Wisły jest zablokowana, ale policjanci kierują już kierowców jadących w kierunku Beskidów na objazdy. Policjant poinformował po godzinie 16:00, że utrudnienia w miejscu wypadku zostały usunięte.</p>
      <p>- Karetka została podniesiona. Policjanci otworzyli ruch w stronę Wisły - powiedział Pawlik.</p>
      <p>- Robimy wszystko, aby jak najszybciej usunąć utrudnienia dla kibiców, którzy jadą w kierunku Wisły na konkurs skoków - powiedział rzecznik policji w Polsat News</p>
      <p>Droga krajowa 81, popularnie zwana wiślanką, przebiega z Katowic przez Skoczów i Ustroń do Wisły.</p>
      <p>
        <b>Utrudnienia dla kibiców skoków</b>
      </p>
      <p>W Wiśle w sobotę zaplanowano inaugurację tegorocznego cyklu Pucharu Świata w skokach narciarskich i konkurs drużynowy.</p>
      <p>Piotr Żyła, Jakub Wolny, Kamil Stoch i Dawid Kubacki - to skład Polski na sobotni konkurs drużynowy Pucharu Świata w skokach narciarskich w Wiśle-Malince - poinformował trener biało-czerwonych Michal Dolezal.</p>
      <p>Jego zdaniem Polacy powinni w sobotę walczyć o miejsce na podium.</p>
      <p>Czeski szkoleniowiec przyznał, że nie miał problemów z wybraniem składu drużyny. Dla niego naturalnym czwartym zawodnikiem jest Wolny.</p>
      <p>
        <a href="https://www.polsatnews.pl/wideo/wypadek-w-turcji-na-wycieczce-dostala-rachunek-na-80-tys-euro_6760115/">WIDEO - Wypadek w Turcji na wycieczce. Dostała rachunek na 80 tys. euro</a>
      </p>
      <figure>
        <img src="https://r.dcs.redcdn.pl/http/o2/redefine/cp/5x/5x1299b76p6i6hoyvka57ubxps72u2b9.jpg"/>
      </figure>
    </article>
  </body>
</html>