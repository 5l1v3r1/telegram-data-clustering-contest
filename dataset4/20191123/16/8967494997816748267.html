<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/bizar/het-leukste-van-het-web/tv-reporter-meldt-zich-ziek-via-mail-en-stuurt-bericht-naar-duizenden-werknemers-collega-s-reageren-met-hilarische-steunbetuiging~a78af02e/"/>
    <meta property="og:site_name" content="HLN"/>
    <meta property="article:published_time" content="2019-11-23T16:01:00+00:00"/>
    <meta property="og:title" content="Tv-reporter meldt zich ziek via mail en stuurt bericht naar duizenden werknemers: collega’s reageren met hilarische steunbetuiging"/>
    <meta property="og:description" content="Wel eens schrik gehad dat je bij het verzenden van een e-mail per ongeluk op ‘iedereen beantwoorden’ klikt waardoor je mailtje in de verkeerde mailboxen belandt? Nick Vasos, een Amerikaanse tv-repo..."/>
  </head>
  <body>
    <article>
      <h1>Tv-reporter meldt zich ziek via mail en stuurt bericht naar duizenden werknemers: collega’s reageren met hilarische steunbetuiging</h1>
      <address><time datetime="2019-11-23T16:01:00+00:00">23 Nov 2019, 16:01</time> by <a rel="author">AW</a></address>
      <p>
        <b>Wel eens schrik gehad dat je bij het verzenden van een e-mail per ongeluk op ‘iedereen beantwoorden’ klikt waardoor je mailtje in de verkeerde mailboxen belandt? Nick Vasos, een Amerikaanse tv-reporter, heeft alvast bewezen dat zo’n ongelukje immense gevolgen kan hebben.</b>
      </p>
      <p>Nick Vasos is een lokale tv-reporter voor het Amerikaanse tv-station Fox4 in Kansas City. Toen hij zich afgelopen week niet zo goed voelde, besloot hij om een mailtje te sturen waarin hij zijn afwezigheid rechtvaardigde. Terwijl dat mailtje enkel bedoeld was voor zijn leidinggevenden, stuurde hij het door naar een ‘breaking news’-contactenlijst waar duizenden collega’s - die werken voor een 200-tal verschillende tv-stations - lid van uitmaken.</p>
      <related>
        <h4>Lees ook</h4>
        <a href="https://www.hln.be/nieuws/buitenland/ceo-stuurt-elk-jaar-persoonlijke-verjaardagskaart-naar-9-200-werknemers-zo-toon-ik-mijn-dankbaarheid-voor-hun-inzet~a9dfdb77/"/>
      </related>
      <p>Zijn kleine vergissing had al snel grote gevolgen. Hij ontving niet alleen steunbetuigingen van zijn collega’s, maar ook wat porties kippensoep, knuffels en kaartjes. En zijn bureau werd door zijn directe collega’s omgetoverd tot een soort van herdenkingsaltaar, ingelijste foto’s, kaarsen en vlaggetjes incluis.</p>
      <figure>
        <iframe data-src="https://twitter.com/Jayhawk96/status/1197952947147231233" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dat lijkt misschien al een pittige weerslag van zo’n onbenullige mail, toch bleef het daar niet bij. De hashtag #PrayersforNick werd in het leven geroepen, opgepikt door anderen en ging in geen tijd viraal.</p>
      <p>“Hoe breng je alle collega’s van de grootste eigenaar van lokale tv-stations in Amerika samen?”, staat er in een van de talrijke Twitterberichten te lezen. “Stuur per ongeluk dat je ziek bent naar het hele bedrijf.” In de bijlage van het bericht zijn enkele steunbetuigingen gevoegd.</p>
      <figure>
        <iframe data-src="https://twitter.com/TedNesi/status/1197722603022143488" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hilariteit alom, en Vasos kan er gelukkig ook zelf om lachen. “Aandacht #NexstarNation,” tweette hij. “Geloof me, als je jezelf ziek meldt, stuur dat dan niet naar news@Nexstar.tv. Graag gedaan. #PrayersForNick Nu tijd om te rusten. Welterusten.”</p>
      <figure>
        <iframe data-src="https://twitter.com/NickVasos/status/1197708618247880705" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>