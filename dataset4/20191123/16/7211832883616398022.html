<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607258"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T16:16:00+00:00"/>
    <meta property="og:title" content="ไม่รู้ให้ถาม! &quot;มาดามเดียร์&quot; สอน&quot;ช่อ&quot; ชี้ขายหุ้นในตลาดหลักทรัพย์ไม่ต้องรายงานพาณิชย์"/>
    <meta property="og:description" content="&quot;มาดามเดียร์&quot; โพสต์เฟซบุ๊ก ยืนยันขายหุ้นบริษัทสื่อก่อนยื่นใบสมัคร กกต.ชี้การขายหุ้นในตลาดหลักทรัพย์ไม่ต้องไปรายงานกระทรวงพาณิชย์ ยินดีให้อภัยคนที่ไม่รู้"/>
  </head>
  <body>
    <article>
      <h1>ไม่รู้ให้ถาม! "มาดามเดียร์" สอน"ช่อ" ชี้ขายหุ้นในตลาดหลักทรัพย์ไม่ต้องรายงานพาณิชย์</h1>
      <address><time datetime="2019-11-23T16:16:00+00:00">23 Nov 2019, 16:16</time> by <a rel="author">PostToday</a></address>
      <p>"มาดามเดียร์" โพสต์เฟซบุ๊ก ยืนยันขายหุ้นบริษัทสื่อก่อนยื่นใบสมัคร กกต.ชี้การขายหุ้นในตลาดหลักทรัพย์ไม่ต้องไปรายงานกระทรวงพาณิชย์ ยินดีให้อภัยคนที่ไม่รู้</p>
      <p>เมื่อวันที่ 23 พ.ย. น.ส.วทันยา วงษ์โอภาสี ส.ส.บัญชีรายชื่อ พรรคพลังประชารัฐ (พปชร.) โพสต์ข้อความผ่านเฟซบุ๊ก ชี้แจง กรณี น.ส.พรรณิการ์ วานิช หรือ ช่อ ส.ส.บัญชีรายชื่อ และโฆษกพรรคอนาคตใหม่ (อนค.) แถลงว่า ได้มอบให้ทนายความไปยื่นคำร้องต่อ กกต. เพื่อให้ตรวจสอบคุณสมบัติและลักษณะต้องห้ามของการเป็นส.ส.ตามรัฐธรรมนูญของ น.ส.วทันยา โดยระบุว่า แม้ น.ส.วทันยาจะได้โอนหุ้นบริษัทเครือเนชั่น ออกไปแล้ว แต่พบว่ามีการยื่นสำเนาบัญชีรายชื่อผู้ถือหุ้น หรือแบบ บมจ.6 ซึ่งเป็นแบบที่ใช้แจ้งเปลี่ยนชื่อผู้ถือหุ้นในบริษัทจำกัดมหาชน ต่อกรมพัฒนาธุรกิจการค้า กระทรวงพาณิชย์ ในช่วงเดือนก.ย. 2562 หรือหลังรับสมัครเลือกตั้งเป็นเวลา 6 เดือนนั้น โโยเทียบเคียงได้กับกรณี นายธนาธร จึงรุ่งเรืองกิจ หัวหน้าพรรคอนาคตใหม่ ว่า "ดิฉันขอยืนยันอีกครั้งว่าได้ขายหุ้นบริษัทสื่อมวลชนทั้งหมดก่อนวันยื่นใบสมัครต่อ กกต. และมีเอกสารที่ยืนยันได้ตามกฎหมายครบถ้วน ส่วนที่ สส. บางท่านไม่เข้าใจว่าการขายหุ้นในตลาดหลักทรัพย์ไม่ต้องไปรายงานใดๆกับกระทรวงพาณิชย์ เพราะบริษัทในตลาดหลักทรัพย์มี “ศูนย์รับฝากหลักทรัพย์” หรือ”TSD” เป็นนายทะเบียน ดิฉันและบริษัทจดทะเบียนในตลาดหลักทรัพย์ ยินดีให้อภัยคนที่ไม่รู้ #ไม่รู้ให้ถาม #ผิดเป็นครู"</p>
    </article>
  </body>
</html>