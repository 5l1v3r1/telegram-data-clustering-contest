<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/23/voennoto-prisystvie-na-sasht-v-iaponiia-bezpokoi-moskva.430592"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T16:34:00+00:00"/>
    <meta property="og:title" content="Военното присъствие на САЩ в Япония безпокои Москва"/>
    <meta property="og:description" content="От Токио уверили Лавров, че ще реагират на руските тревоги | Dnes.bg"/>
  </head>
  <body>
    <article>
      <h1>Военното присъствие на САЩ в Япония безпокои Москва</h1>
      <h2>От Токио уверили Лавров, че ще реагират на руските тревоги</h2>
      <address><time datetime="2019-11-23T16:34:00+00:00">23 Nov 2019, 16:34</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Американското военно присъствие в Япония пречи на сближаването между Токио и Москва и поражда безпокойство в Русия в сферата на сигурността. Това каза днес руският външен министър Сергей Лавров в японския град Нагоя, предаде Франс прес.</p>
      <p>"Американското военно присъствие, разбира се, е проблем по пътя към еволюция в качеството на руско-японските отношения. Изразихме пред нашите японски колеги всички конкретни безпокойства на Руската федерация в сферата на сигурността във връзка с присъствието, развитието и постоянното засилване на военно-политическия съюз между Япония и САЩ. Японските ни колеги обещаха да реагират на тревогите ни. Ще очакваме техния отговор и ще продължим обсъжданията", заяви Лавров на пресконференция след срещата на външните министри на държавите от Г-20.</p>
      <p>Русия и Япония редовно обсъждат как да стигнат до подписване на мирен договор след края на Втората световна война. Трудностите в процеса се дължат на спора за принадлежността на четири острова от Курилския архипелаг. Токио смята островите, анексирани от Съветския съюз през 1945 г., за своя територия.</p>
      <p>През ноември миналата година руският президент Владимир Путин и японският премиер Шиндзо Абе постигнаха съгласие в Сингапур да ускорят преговорите на базата на декларацията от 1956 г.</p>
      <p>"Когато се обсъждаше декларацията от 1956 г., Съветският съюз вече бе казал, че тази декларация не може да бъде докрай приложена, освен в контекста на прекратяването на американското присъствие в Япония", изтъкна Лавров.</p>
      <p>Декларацията от 1956 г., която е документът, позволил възстановяване на дипломатическите отношения между Япония и Съветския съюз, предвижда връщане на четирите острова на Япония, но само след подписването на мирен договор. Този текст бе анулиран от Съветския съюз през 1960 г. след подписването на договор за сътрудничество между Токио и Вашингтон. (БТА)</p>
    </article>
  </body>
</html>