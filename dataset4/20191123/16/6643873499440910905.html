<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/pLx0mw/nato-er-den-stoerste-trusselen-mot-verdensfreden"/>
    <meta property="og:site_name" content="Bergens Tidende"/>
    <meta property="article:published_time" content="2019-11-23T16:24:46+00:00"/>
    <meta property="og:title" content="Debatt: – Nato er den største trusselen mot verdensfreden"/>
    <meta property="og:description" content="Russland er kun et påskudd for å opprettholde alliansen, skriver professor George Chabert."/>
  </head>
  <body>
    <article>
      <h1>Debatt: – Nato er den største trusselen mot verdensfreden</h1>
      <h2>Russland er kun et påskudd for å opprettholde alliansen.</h2>
      <address><time datetime="2019-11-23T16:24:46+00:00">23 Nov 2019, 16:24</time> by <a rel="author">George Chabert</a></address>
      <p>Debattinnlegg</p>
      <p><b>Fregatter som synker</b> ved første anledning, problemfylte amerikanske kampfly med kort levetid: NATO-medlemskapet koster Norge milliarder. Da Sovjetunionen og Warszawapakten fantes, var det nordatlantiske samarbeidet betryggende for rikets sikkerhet.</p>
      <p>I dag står Russland alene og har et bruttonasjonalprodukt på størrelse med Spanias, og er ikke annet enn et påskudd for den verdensomspennende militæralliansen. Europas sikkerhet er ikke lenger i fokus, men det er ikke hele sannheten.</p>
      <figure>
        <img src="https://images.sacdn.no/v2/images/307312d3-16d1-44aa-8bb9-055d273f6d57?fit=crop&amp;h=400&amp;w=400&amp;s=1a0eb340234eb2d391dc23a31dfa8798af480c4b"/>
        <figcaption>George Chabert<cite>NTNU</cite></figcaption>
      </figure>
      <p><b>I 2005 uttalte</b> Vladimir Putin at Sovjetunionens fall var «<a href="http://news.bbc.co.uk/2/hi/4480745.stm">den største geopolitiske katastrofe i forrige århundre</a>.» Vesten, det vil si USA og dets europeiske satellitter, befant seg i 1991 plutselig uten troverdig militær motstand, og tok seg derfor til rette.</p>
      <p>Et betydelig antall land er siden blitt bombet, med millioner av flyktninger som resultat. Krigførende parter er blitt oppmuntret og støttet med penger og våpen, og krigene har totalt ødelagt infrastrukturen i områder tilsvarende en tredjedel av Europas areal.</p>
      <p>Putin overdrev ikke: Verden har måttet betale dyrt for vestens militære dominans.</p>
      <p><b>Jo større ødeleggelsene</b> er, desto mer insisterende blir propagandaen. De utvalgte motstanderne tegnes som djevler for å rettferdiggjøre krigene. For George H.W. Bush var<a href="https://www.baltimoresun.com/news/bs-xpm-1990-11-28-1990332087-story.html"> Saddam Hussein verre enn Hitler</a>.</p>
      <p>Ifølge senator Lindsey Graham skulle Gaddafi angripe Europa: «<a href="https://www.theatlantic.com/international/archive/2011/07/is-qaddafi-the-new-hitler/241502/">Hitler mente det; Gaddafi mener det</a>.» Bashar al-Assad? Hitler han også, skal vi tro en <a href="https://www.aftenposten.no/verden/i/Oxb3A/trumps-talsmann-maatte-beklage-sleivete-hitler-uttalelse">talsmann for Det hvite hus</a>.</p>
      <p><b>Avisene følger ivrig</b> opp: Mellom august 1990 og januar 1991 ble det i Washington Post og New York Times <a href="https://books.google.no/books?id=UgxNXg4o3-8C&amp;pg=PA158&amp;lpg=PA158&amp;dq=Washington+Post+and+New+York+Times+228+articles++hitler+sadam&amp;source=bl&amp;ots=n5io-uBYvO&amp;sig=ACfU3U28zdY1AlrchLaKO9qVFi_EUwVPbA&amp;hl=no&amp;sa=X&amp;ved=2ahUKEwiLqsXC0fjlAhUr_SoKHUyfAtAQ6AEwAXoECAoQAQ#v=onepage&amp;q=Washington%20Post%20and%20New%20York%20Times%20228%20articles%20%20hitler%20sadam&amp;f=false">publisert 228 artikler</a> der Saddam Hussein ble sammenliknet med Hitler.</p>
      <p>To av dem som ble utropt som en ny Hitler, er blitt torturert, drept og begravd, og over én million irakere har mistet livet i krigene siden 2003.</p>
      <p><b>Amerikansk geopolitikk</b> tvinger Europa til å være i permanent konflikt med Russland. I beste James Bond-stil beskriver utenriksminister Mike Pompeo den russiske presidenten som en ekte Specter-agent, og forklarer at Kinas leder «<a href="https://www.euronews.com/2019/11/08/citing-competition-of-values-pompeo-lays-into-russia-china">undertrykker sitt eget folk</a>.»</p>
      <p>
        <a href="https://www.bt.no/utenriks/i/3Jee0X/merkel-og-stoltenberg-avviser-at-nato-alliansen-er-hjernedoed">Les også<br/>Merkel og Stoltenberg avviser at NATO-alliansen er hjernedød</a>
      </p>
      <p><b>Europa advares mot </b>å kjøpe russisk gass og kinesisk teknologi fremfor produkter made in USA, fordi «<a href="https://www.bbc.com/news/world-europe-50350545">vi er i konkurranse om verdier med ufrie nasjoner.</a>» Pressen trykker gjerne artikler om «Putins pudler» og andre sympatiske husdyr. Den dagen Vladimir Putin eller Xi Jinping blir oppgraderte til Hitler i papirpressen, kan vi for alvor bekymre oss, for da er krigen nær.</p>
      <p>«<a href="https://www.google.com/search?client=safari&amp;rls=en&amp;q=Charles+de+Gaulle+Alain+Peyrefitte+:+%22lorsque+le+communisme+disparaitra,+l'Otan+devra+disparaitre%22&amp;ie=UTF-8&amp;oe=UTF-8%20Se%20https://www.amazon.fr/C%C3%A9tait-Gaulle-Alain-Peyrefitte/dp/2070765067/ref=sr_1_1?__mk_fr_FR=%C3%85M%C3%85%C5%BD%C3%95%C3%91&amp;keywords=Charles+de+Gaulle+Alain+Peyrefitte&amp;qid=1574248516&amp;sr=8-1">Når kommunismen forsvinner, må Nato forsvinne</a>», sa Charles de Gaulle. Tvert om, Nato er blitt forsterket med stadig nye land, og i dag er militæralliansen den største trusselen mot verdensfreden.</p>
      <p>Gang på gang – i går i Irak og Libya, i dag i Syria – undergraver Nato FNs konvensjoner. Det er i europeernes interesse at Russland og Kina videreutvikler sine egne våpensystemer.</p>
      <p><b>Så lenge Nato</b> består, er vi faktisk best tjent med at land som Iran videreutvikler sitt forsvar, hvis da ikke USAs forsvarsallianse gjentar scenarioene fra Irak, Libya og Syria, og gjør 80 millioner iranerne til flyktninger.</p>
      <p>Erna Solberg og Jonas Gahr Støre går med stearinlys sammen i tog som skal minne oss om Krystallnatten. De lover å arbeide for å «<a href="https://www.regjeringen.no/no/aktuelt/markering-av-krystallnatten/id2677404/">hindre at fordommer blir etablert og sprer seg</a>», som Solberg sa.</p>
      <p>Men det er først og fremst vestlige militære fremstøt i Asia, Midtøsten og Nord-Afrika som sprer et hat som forflytter seg til Europa.</p>
      <p><b>Din mening betyr noe</b><br/>I BT trenger du ikke å være ekspert eller politiker for å slippe til. Skriv om det du har på hjertet! <a href="https://www.bt.no/btmeninger/debatt/dinmening">Skriv et innlegg</a></p>
      <related>
        <h4>Les også</h4>
        <a href="https://www.bt.no/btmeninger/kronikk/i/7Ved8/maktspill-truer-samarbeid"/>
        <a href="https://www.bt.no/btmeninger/debatt/i/MRXvvE/vi-kan-aldri-ta-friheten-for-gitt"/>
        <a href="https://www.bt.no/btmeninger/leder/i/kJxP1k/macron-undergrev-nato-samarbeidet"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/kJPR56/ap-profil-vil-gjoere-olav-kyrres-gate-til-gaagate"/>
        <a href="https://www.bt.no/btmeninger/kommentar/i/qLx2Po/martyren-paa-ytre-hoegre"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/innenriks/i/9vWE9w/ulovlig-aa-dra-til-utlandet-mente-nav-men-de-spurte-ikke-direkte-om-d"/>
        <a href="https://www.bt.no/nyheter/lokalt/i/BR4l5v/se-hele-lysfesten"/>
      </related>
      <ol>
        <li>
          <a href="https://www.bt.no/tag/Russland">Russland</a>
        </li>
        <li>
          <a href="https://www.bt.no/tag/Libya">Libya</a>
        </li>
        <li>
          <a href="https://www.bt.no/tag/Vladimir_Putin">Vladimir Putin</a>
        </li>
        <li>
          <a href="https://www.bt.no/tag/USA">USA</a>
        </li>
        <li>
          <a href="https://www.bt.no/tag/Det_hvite_hus">Det hvite hus</a>
        </li>
      </ol>
    </article>
  </body>
</html>