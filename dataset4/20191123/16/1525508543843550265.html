<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779053/%D8%B4%D9%88%D8%B1%D8%A7%DB%8C-%DA%AF%D9%81%D8%AA%DA%AF%D9%88-%D8%B8%D8%B1%D9%81%DB%8C%D8%AA-%D8%A7%D8%B1%D8%B2%D8%B4%D9%85%D9%86%D8%AF%DB%8C-%D8%A8%D8%B1%D8%A7%DB%8C-%D8%B4%D9%86%D8%A7%D8%B3%D8%A7%DB%8C%DB%8C-%D9%88-%D8%AD%D9%84-%D9%85%D8%B4%DA%A9%D9%84%D8%A7%D8%AA-%D8%AA%D9%88%D9%84%DB%8C%D8%AF-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T16:04:00+00:00"/>
    <meta property="og:title" content="رئیس اتاق بازرگانی استان قزوین: شورای گفتگو ظرفیت ارزشمندی برای شناسایی و حل مشکلات تولید است"/>
    <meta property="og:description" content="قزوین- رئیس اتاق بازرگانی استان قزوین گفت: شورای گفتگو ظرفیت ارزشمندی برای شناسایی موانع کسب و کار و ارائه راهکار برای حل آنها و رونق تولید است."/>
  </head>
  <body>
    <article>
      <h1>رئیس اتاق بازرگانی استان قزوین: شورای گفتگو ظرفیت ارزشمندی برای شناسایی و حل مشکلات تولید است</h1>
      <address>
        <time datetime="2019-11-23T16:04:00+00:00">23 Nov 2019, 16:04</time>
      </address>
      <p>به گزارش <a href="https://www.mehrnews.com/">خبرنگار مهر</a>، پنجاه و ششمین جلسه شورای گفتگو با حضور استاندار، معاون اقتصادی، رئیس سازمان مدیریت و برنامه ریزی و دادستان و مدیران دستگاههای اجرایی و بخش خصوصی عصر شنبه دراستانداری برگزار شد.</p>
      <p>مهدی بخشنده در این جلسه اظهارداشت: در دیدار اخیر صنعتگران با رهبری، ایشان رهنمودهای کلیدی مطرح فرمودند و این که دستگاهها دنبال اصلاح روش های غلط گذشته در امور بانکی، گمرکی باشند تا فضای کسب و کار بهبود یابد.</p>
      <p>وی بیان کرد:بهبود فضای کسب و کار نیازمند اصلاح برخی قوانین، تسهیل در فرآیندها، رفع موانع دست و پاگیر و نگاه کارشناسی است تا راه کارها به نتیجه برسد.</p>
      <figure>
        <img src="https://media.mehrnews.com/d/2019/11/23/4/3301614.jpg"/>
      </figure>
      <p>بخشنده یادآورشد: شورای گفتگو ظرفیت ارزشمندی برای شناسایی مشکلات و ارائه راهکار عملی برای حل آنهاست.</p>
      <p>رئیس اتاق بازرگانی استان قزوین تصریح کرد: مصوبات گدشته شورای گفتگوی دولت و بخش خصوصی شامل تعلیق عوارض ناوگان خارجی، تغییر مصوبه استاندارد در خصوص مشتقات نفتی و معافیت مالیاتی شرکت های تعاونی و اتحادیه ها برای فروش محصولات به غیر عضو، درخواست استفاده نکردن بانکها از اجراییات ثبتی و قراردادهای داخلی برای مسدود کردن حسابها و ممنوع الخروجی ضامن های تسهیلات گیرندگان و درخواست تفویض اختیار به محیط زیست برای صدور مجوزهای محیط زیستی برای واردات است که در این جلسه بررسی می شود تا برای آن تصمیم گیری کنیم.</p>
      <p>وی اضافه کرد: برخی بانک های استان فعالان خوب اقتصادی را به دلیل ضمانت وام گیرندگان بدهکار ممنوع الخروج کرده اند در حالی که این کار باید آخرین اقدام باشد نه اهرم فشار زیرا شرایط اقتصادی در کشور بحرانی است.</p>
      <p>این فعال اقتصادی یادآورشد: الان روسای شعب بانکها هم قادرند فعال اقتصادی را ممنوع الخروج کنند در حالی که بر اساس قانون این کار فقط از اختیارات مدیرعامل بانک است.<br/> <br/>بخشنده اظهارداشت: زنان کارآفرین استان ظرفیت بسیار خوبی هستند که باید از توان آنها بیشتر استفاده شود.</p>
      <figure>
        <img src="https://media.mehrnews.com/d/2019/11/23/4/3301615.jpg"/>
      </figure>
      <p>در ادامه سیروس صارمی مدیرکل استاندارد استان بیان کرد: بخش عمده ای از پرونده ها که طولانی شده و منتظر رای کمیسیون بود بسرعت در حال رسیدگی است تا پاسخ لازم به آنها داده شود.</p>
      <p>وی گفت:پیشنهاد شد دو کارگروه جدید استانداردسازی هم تشکیل شود تا کارها سریعتر انجام شود اما نیازمند تامین هزینه آن برای استفاده از کارشناس متخصص هستیم تا این فرایند تسریع شود.</p>
      <p>در ادامه جواد حق لطفی مدیرکل راهداری و حمل ونقل جاده ای استان قزوین در خصوص عوارض ۱۰ درصدی استفاده از ناوگان خارجی مطالبی بیان کرد.</p>
      <figure>
        <img src="https://media.mehrnews.com/d/2019/11/23/4/3301612.jpg"/>
      </figure>
      <p>پور امیدی مدیرکل امور مالیاتی استان قزوین هم گفت: برای اعمال معافیت مالیاتی برای تعاونی ها باید از تهران استعلام شود و در بررسی بیشتر به نتیجه برسیم و بهتر است این موضوع به آینده موکول شود.</p>
    </article>
  </body>
</html>