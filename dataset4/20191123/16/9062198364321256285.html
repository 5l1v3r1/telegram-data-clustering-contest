<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386394/seattleda-7inci-kez-turk-filmleri-festivali-duzenlendi"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T16:30:00+00:00"/>
    <meta property="og:title" content="Seattle'da 7'inci kez Türk Filmleri Festivali düzenlendi"/>
    <meta property="og:description" content="Bu yıl 7'incisi 21-24 Kasım tarihleri arasında düzenlenen Seattle Türk Filmleri Festivali 8 uzun metraj, 1 belgesel, kısa film ve panel bölümü ile dört gün boyunca Türk filmlerini Kuzey Amerika izleyicileriyle buluşturuyor."/>
  </head>
  <body>
    <article>
      <h1>Seattle'da 7'inci kez Türk Filmleri Festivali düzenlendi</h1>
      <h2>Gösterilen filmler arasında 'Ahlat Ağacı', 'Anons', 'Kız Kardeşler', 'Müslüm', 'Bizim için Şampiyon' yer aldı.</h2>
      <address>
        <time datetime="2019-11-23T16:30:00+00:00">23 Nov 2019, 16:30</time>
      </address>
      <p>Bu yıl 7'incisi 21-24 Kasım tarihleri arasında düzenlenen Seattle Türk Filmleri Festivali 8 uzun metraj, 1 belgesel, kısa film ve panel bölümü ile dört gün boyunca Türk filmlerini Kuzey Amerika izleyicileriyle buluşturuyor.</p>
      <p>Seattle’daki festivalde film severler bu yıl, Nuri Bilge Ceylan'ın ‘Ahlat Ağacı’ını, Mahmut Fazıl Coşkun'un ‘Anons’unu, Emin Alper'in ‘Kız kardeşler’i gibi ödüllü filmlerin yanı sıra, gişe rekorları kıran ‘Müslüm’, Ömür Atay’ın ilk filmi ‘Kardeşler’i ile Mehmet Ali Konar’ın ‘Renksiz Rüya’ı, 1960 ve 70’lerdeki Türk sinemasının kopyalama geleneğini araştıran belgesel 'Remake, Remix, Rip-off’ ve ünlü jokey Halis Karataş’ın hayatını anlatan ‘Bizim için Şampiyon’ yapımlarını izleyecek.</p>
      <p>Festival kapsamında bu yıl Cem Kaya, Farah Zeynep Abdullah, Doğu Demirkol ve Tunahan Kurt Seattle'da konuk olarak ağırlanacak.</p>
      <p>Festivalin açılış filmi olan ve gerçek bir öyküden yola çıkan ‘Bizim İçin Şampiyon’ (Bold Pilot) festival konuklarından oyuncu Abdullah’ın katılımıyla gösterilirken, öncesinde gerçekleştirilen galada filmin başrol oyuncusu ile festivalde ayrıca gösterilecek olan ‘Ahlat Ağacı’ ile adını duyuran başarılı komedyen Demirkol sevenleri ile buluştu.</p>
      <p>Yönetmen Cem Kaya ise ‘Remake, Remix, Rip-off’ filmiyle Türk sinemasının Cumhuriyet tarihi ile eş zamanlı sektör tarihini önde gelen yönetmen ve oyuncularının görüşlerine yer vererek anlatıyor.</p>
      <p>İlgi her sene daha da artıyor<br/>2019 Festival Programı yönetim başkanı Şirin Aysan, Seattle Türk Film Festivali’nin en önemli misyonlarından birinin Türk sinemasının tanıtımını sağlamak olduğunu ve etkinliğe olan ilginin her sene daha da arttığını söyledi.</p>
      <p>Festivalin geleneksel kısa film yarışmasında finale kalan 10 filmden biri olan ‘Tahtakurusu-Bed Bug’ yapımı Tunahan Kurt ödülünü oyuncu Abdullah’ın elinden aldı.</p>
      <p>İlk olarak 2012 yılında Washington eyaleti Türk Amerikan Kültür Derneği (TACAWA) kapsamında gönüllülerden oluşan bir grup tarafından düzenlenen festival, izleyicilere Türk sinemasını tanıtmayı amaçlıyor.</p>
    </article>
  </body>
</html>