<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/170763/policija-raskoj-dobija-pojacanje"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T16:54:00+00:00"/>
    <meta property="og:title" content="Policija u Raškoj dobija pojačanje"/>
    <meta property="og:description" content="Potpredsednik Vlade Republike Srbije i ministar unutrašnjih poslova dr Nebojša Stefanović izjavio je danas da će Policijska stanica u Raškoj uskoro dobiti pojačanje u ljudstvu, ali i da će uslovi rada biti poboljšani kroz nove infrastrukturne projekte, kao što je izgradnja novog objekta Policijske ispostave na Kopaoniku."/>
  </head>
  <body>
    <article>
      <h1>Policija u Raškoj dobija pojačanje</h1>
      <h2>Potpredsednik Vlade Republike Srbije i ministar unutrašnjih poslova dr Nebojša Stefanović izjavio je danas da će Policijska stanica u Raškoj uskoro dobiti pojačanje u ljudstvu, ali i da će uslovi rada biti poboljšani kroz nove infrastrukturne projekte, kao što je izgradnja novog objekta Policijske ispostave na Kopaoniku.</h2>
      <address><time datetime="2019-11-23T16:54:00+00:00">23 Nov 2019, 16:54</time> by <a rel="author">Republika</a></address>
      <p>- U najkraćem periodu, raspisivanjem konkursa za prijem novih policijskih službenika obezbedićemo veći broj policajaca u ovoj opštini, a u planu je i izgradnja nove zgrade Policijske ispostave na Kopaoniku. Nadamo se da će prizemni deo tog objekta, u koji će biti smeštena i policija i vatrogasna jedinica, biti završen do kraja sledeće godine - rekao je Stefanović, nakon obilaska Policijske stanice u Raškoj i razgovora sa policijskim službenicima.</p>
      <p>Ministar je istakao da je stanje bezbednosti u opštini Raška povoljno i da je to rezultat velikog rada policije, posebno imajući u vidu blizinu administrativne linije i veliki broj ljudi koji gravitira ka Raškoj.</p>
      <p>- Povoljno stanje bezbednosti u Raškoj rezultat je ogromnog rada policijskih službenika na smanjenju stope kriminala, ali i sprečavanju drugih bezbednosnih izazova - istakao je Stefanović.</p>
      <p>Stefanović je, inače, danas uručio policajcima "kvad", koji će im pomoći da efikasnije i brže obave posao u uslovima snega i otežanog kretanja na Kopaoniku, ali i najavio da će uskoro biti nabavljena i nova terenska vozila za policiju i vatrogasce u Raškoj, unapređeni uslovi rada u Policijskoj stanici i rešavanjem problema sistema grejanja, ali i unapređenjem video nadzora.</p>
      <figure>
        <img src="https://www.republika.rs/data/images/2019-11-23/124703_3_iff.jpg?1574523776"/>
        <figcaption>
          <cite>MUP Srbije</cite>
        </figcaption>
      </figure>
      <p>- Zadovoljan sam posvećenošću policijskih službenika u Raškoj u prethodnom periodu. Očekujem da nastave sa efikasnim radom i da još žešće pritisnu kriminalce, pokažu da na ozbiljan način štite bezbednost građana i našu decu od narko-dilera - poručio je Stefanović.</p>
      <p>Potpredsednik Vlade, tokom posete Raškoj, razgovarao je i sa rukovodstvom ove opštine, na čelu sa predsednikom Ignjatom Rakitićem.</p>
      <p>- Predsednik Srbije Aleksandar Vučić i Vlada intenzivno su radili na tome da u našu zemlju dovedu kompanije koje će investirati u sve opštine. U Raškoj je nivo nezaposlenosti u prethodnih pet do sedam godina bio 46 odsto, što je nezapamćeno visoka stopa, dok je danas ta stopa na nivou od 12 do 15 odsto i sa dolaskom novih kompanija ona se dodatno smanjuje - rekao je Stefanović.</p>
      <p>On je istakao i da država nastavlja i sa subvencijama za domaće privrednike kako bi otvarali nove pogone i zapošljavali još ljudi.</p>
      <figure>
        <img src="https://www.republika.rs/data/images/2019-11-23/124702_2_iff.jpg?1574523806"/>
        <figcaption>
          <cite>MUP Srbije</cite>
        </figcaption>
      </figure>
      <p>- Više novca kroz zapošljavanje, znači više novca za budžet opštine, a to znači i izgradnju novih lokalnih puteva, vodovoda i kanalizacije i uređenje opštine i svega drugog što je važno za kvalitetniji život građana - istakao je Stefanović.</p>
      <p>Tokom posete Raške, Stefanović je razgovarao i sa građanima i tom prilikom istakao da Vlada nastavlja sa ulaganjima u infrastrukturu i projekte koji su važni za svakodnevni život i za razvoj privrede.</p>
      <p>- Lokalne samouprave moraju u razgovoru sa građanima utvrditi prioritete u koje će Vlada uložiti sredstva iz budžeta i tako ćemo svi zajedno graditi budućnost naših opština u kojima vredi živeti - rekao je Stefanović.</p>
      <related>
        <h4>Pročitajte još:</h4>
        <a href="http://republika.rs/vesti/srbija/170624/Stefanovic-Bezbednost-Vrnjackoj-Banji-izuzetno-visokom-nivou"/>
        <a href="http://republika.rs/vesti/srbija/169919/Namagarceni-Marinika-Bosko-napali-Vacica-onda-podvili-rep-kada-uhvaceni-lazi"/>
        <a href="http://republika.rs/hronika/hronika/168999/VELIKA-AKCIJA-POLICIJE-Pohapseni-clanovi-kriminalne-grupe-koja-dilovala-heroin-celoj-Srbiji"/>
        <a href="http://republika.rs/vesti/drustvo/168575/NESMETANO-PUTUJETE-Novi-pasos-moci-cete-trazite-vise-sest-meseci-pre-isteka-vazeceg"/>
      </related>
    </article>
  </body>
</html>