<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/szicilia-oktatasaval-ismerkedtek-meg-2045016/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T16:00:00+00:00"/>
    <meta property="og:title" content="Szicília oktatásával ismerkedtek meg"/>
    <meta property="og:description" content="A Bercsényi Miklós Általános Iskola támogatást nyert a Tempus Közalapítványtól tanármobilitásokra az Erasmus+KA1 nemzetközi projekt keretében."/>
  </head>
  <body>
    <article>
      <h6 class="kicker">JÁSZBERÉNY</h6>
      <h1>Szicília oktatásával ismerkedtek meg</h1>
      <address><time datetime="2019-11-23T16:00:00+00:00">23 Nov 2019, 16:00</time> by <a rel="author">Illés Anita</a></address>
      <h4>A Bercsényi Miklós Általános Iskola támogatást nyert a Tempus Közalapítványtól tanármobilitásokra az Erasmus+KA1 nemzetközi projekt keretében.</h4>
      <p>A programban az iskola három pedagógusa nemrég a szicíliai Siracusában az olasz oktatási rendszert tanulmányozta, valamint jó gyakorlatokat sajátítottak el.</p>
      <p>Kiss Attila testnevelő tanár elmondta, hogy a <a href="https://www.szoljon.hu/cimke/erasmus/">tanulmányút</a> során egyebek mellett megismerkedtek a sajátos nevelési igényű gyermekek integrált nevelésével, az interkulturális pedagógia módszereivel és hatékony kommunikációs formákkal is. Jó példákat láttak például az eltérő kulturális hagyományokkal élő családok gyermekeinek sikeres együttnevelésére, a hátrányok leküzdésére. Tanulmányozták az óvodások és iskolások együttnevelésének formáit is.</p>
      <p>A pedagógusok nyelvi, matematika, természetismeret és sportfoglalkozásokat látogattak az olasz iskolában. Plenáris ülésen összehasonlították a magyar és olasz nevelési, oktatási rendszert. A hazaérkezést követően tapasztalataikat megosztották kollégáikkal.</p>
    </article>
  </body>
</html>