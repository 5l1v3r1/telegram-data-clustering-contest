<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/bielsko-biala-akcja-katolicka-nagrodzila-za-uswiecanie-swiata-d577404/"/>
    <meta property="og:site_name" content="eKAI"/>
    <meta property="article:published_time" content="2019-11-23T16:35:00+00:00"/>
    <meta property="og:title" content="Bielsko-Biała: Akcja Katolicka nagrodziła „za uświęcanie świata”"/>
    <meta property="og:description" content="Kapłan, były mistrz olimpijski w boksie, emerytowana katechetka, parafialny działacz oraz małżeństwo malarzy artystów – to osoby, które znalazły się wśród tegorocznych laureatów nagród &quot;Pro Conse"/>
  </head>
  <body>
    <article>
      <h1>Bielsko-Biała: Akcja Katolicka nagrodziła „za uświęcanie świata”</h1>
      <address><time datetime="2019-11-23T16:35:00+00:00">23 Nov 2019, 16:35</time> by <a rel="author">rk</a></address>
      <p>
        <b>Kapłan, były mistrz olimpijski w boksie, emerytowana katechetka, parafialny działacz oraz małżeństwo malarzy artystów – to osoby, które znalazły się wśród tegorocznych laureatów nagród „Pro Consecratione Mundi”, przyznawanych od 14 lat przez Akcję Katolicką diecezji bielsko-żywieckiej. Medale są wyróżnieniem dla ludzi, którzy poprzez pracę zawodową i służbę publiczną mają odwagę dawać świadectwo wiary chrześcijańskiej i radykalizmu ewangelicznego.</b>
      </p>
      <p>Specjalny medal, wręczany na podstawie decyzji zarządu DIAK, otrzymał w tym roku, ks. prałat Stanisław Wawrzyńczyk, proboszcz parafii pw. św. Maksymiliana Kolbego w Bielsku-Białej Aleksandrowicach. Medalami zostali uhonorowani także: Marian Kasprzyk – bokserski mistrz z Tokio, który oddał swój olimpijski medal jako wotum wdzięczności MB Jasnogórskiej; Alicja Kozak – emerytowana katechetka, działaczka AK w parafii w Czechowicach-Dziedzicach Podraju; Roman Kucharczyk – inspirator licznych przedsięwzięć i inicjatyw AK w parafii w Drogomyślu, Urszula i Wacław Sobieraj – małżeństwo artystów malarzy, zaangażowane w ruch „Spotkań Małżeńskich”, wolontariusze Hospicjum św. Kamila, działacze AK.</p>
      <p>Medale wręczyli bp senior Tadeusz Rakoczy, ks. prof. Tadeusz Borutka i przewodniczący Kapituły mec. Andrzej Sikora. W imieniu odznaczonych głos zabrał ks. Wawrzyńczyk. „Czuję się zażenowany i zobowiązany” – przyznał kapłan.<br/>Wśród laureatów nagrody „Pro Consecratione Mundi” w latach poprzednich są m.in. były metropolita krakowski kard. Stanisław Dziwisz, emerytowany ordynariusz bielsko-żywiecki bp Tadeusz Rakoczy czy była premier RP Beata Szydło.<br/>Akcja Katolicka w diecezji bielsko-żywieckiej została erygowana przez bp. Tadeusza Rakoczego w listopadzie 1996 r. Obecnie w diecezji istnieje kilkadziesiąt parafialnych oddziałów tego stowarzyszenia.</p>
      <footer>Bielsko-Biała Ⓒ Ⓟ</footer>
    </article>
  </body>
</html>