<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/maltempo-temporali-e-nubifragi-in-arrivo-su-tutta-italia-le-regioni-in-allerta-rossa/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T16:58:48+00:00"/>
    <meta property="og:title" content="Maltempo, temporali e nubifragi in arrivo su tutta Italia: le regioni in allerta rossa"/>
    <meta property="og:description" content="Italia ancora nella morsa del maltempo: per domani, domenica 24 novembre, sono previsti forti temporali con pericoli di frane e alluvioni su gran parte delle regioni italiani, dove la Protezione civile ha diramato allerta meteo: rossa in Liguria, Piemonte e Calabria, ma attenzione anche a Campania, Sicilia e Puglia. Ecco l'elenco di tutti i territori a rischio."/>
  </head>
  <body>
    <article>
      <h1>Maltempo, temporali e nubifragi in arrivo su tutta Italia: le regioni in allerta rossa</h1>
      <h2>Italia ancora nella morsa del maltempo: per domani, domenica 24 novembre, sono previsti forti temporali con pericoli di frane e alluvioni su gran parte delle regioni italiani, dove la Protezione civile ha diramato allerta meteo: rossa in Liguria, Piemonte e Calabria, ma attenzione anche a Campania, Sicilia e Puglia. Ecco l’elenco di tutti i territori a rischio.</h2>
      <address><time datetime="2019-11-23T16:58:48+00:00">23 Nov 2019, 16:58</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Maltempo con <b>temporali</b> e <b>nubifragi</b>, accompagnati da <b>raffiche di vento</b> e fulmini: è questo quanto accadrà in Italia nelle prossime ore, secondo le previsioni meteo e l'ultimo bollettino diramato dalla Protezione civile che ha segnalato <b>allerta</b> in quasi tutte le regioni. Le situazioni più difficili restano quelle di <b>Liguria</b> e <b>Piemonte</b>, dove già oggi sono <b>esondati</b> fiumi e corsi d'acqua a causa della forte pioggia, con le amministrazioni cittadine che hanno chiesto ai cittadini di rimanere in casa e utilizzare prudenza per la propria <b>sicurezza</b>. Dunque, bisogna prepararsi ad una <b>domenica 24 novembre</b> di forte maltempo in quanto gran parte del Paese rimarrà nella morsa di un <b>ciclone</b> in grado di provocare piogge alluvionali ed ancora abbondanti nevicate.</p>
      <h3>Maltempo, allerta meteo rossa in Liguria e Piemonte</h3>
      <figure>
        <iframe data-src="https://twitter.com/DPCgov/status/1198277973025185798" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Resta dunque critica anche per domani, domenica 24 novembre, la situazione meteorologica di alcune regioni del Nord Italia. La Protezione civile ha infatti diramato<b> allerta rossa</b>, la più alta, in Piemonte e Liguria,  già oggi messi in ginocchio da temporali e pioggia abbondante, per il rischio di alluvioni e frane. Attenzione anche alle <b>valanghe</b> che potrebbero formarsi. "Continuano i sopralluoghi sul territorio, a partire dalla Valpolcevera, la zona più colpita a Genova nella notte dal maltempo. Ora la <b>perturbazione</b> si sta concentrando soprattutto sul ponente ligure e sul savonese. Alle 19 seguitemi in diretta per tutti gli aggiornamenti dalla sala operativa della Protezione Civile. Grazie di cuore a chi sta lavorando senza sosta per tutti noi. Massima prudenza, siamo ancora in allerta rossa fino a domani", ha scritto su Facebook il presidente della Regione Liguria, Giovanni Toti. Ma occhi puntati anche sulla <b>Calabria</b>, dove pure è segnalata allerta rossa, in quanto sempre le intense ed abbondanti piogge in arrivo potranno creare forti disagi anche di carattere idrogeologico specie sui rilievi.</p>
      <h3>Maltempo domani, tutte le regioni in allerta</h3>
      <p>La Protezione civile, sul proprio sito internet, ha indicato tutti i territori che possono essere a rischio per piogge e temporali nella giornata di domani, domenica 24 novembre. "Sulla base dei fenomeni previsti e in atto  – si legge nel comunicato – è stata valutata per la giornata di domani, domenica 24 novembre, allerta rossa in Calabria e su alcuni settori di Piemonte e Liguria. Valutata allerta arancione su settori di Piemonte e <b>Veneto</b>, su gran parte dell’<b>Emilia Romagna</b>, sull’area centro-meridionale delle Marche, sul Lazio meridionale, sul versante costiero della <b>Campania</b>, in <b>Puglia</b>, su gran parte di <b>Basilicata</b> e <b>Sicilia</b>. Allerta gialla, inoltre, in Valle d’Aosta, Trentino Alto Adige, Toscana, Umbria, Abruzzo, Molise, su alcuni settori della Lombardia, sull’area meridionale del Friuli Venezia Giulia, sui restanti territori di Piemonte, Veneto, Emilia-Romagna, Lazio, Campania, Basilicata, Puglia e Sicilia".</p>
    </article>
  </body>
</html>