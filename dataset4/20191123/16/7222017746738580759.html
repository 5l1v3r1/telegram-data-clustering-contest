<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/fantastikos-kanadas-prokrithike-ston-teliko-tou-davis-cup/"/>
    <meta property="og:site_name" content="Tennis24"/>
    <meta property="article:published_time" content="2019-11-23T16:30:54+00:00"/>
    <meta property="og:title" content="Φανταστικός Καναδάς προκρίθηκε στον τελικό του Davis Cup! – VIDEO"/>
    <meta property="og:description" content="Τις σημαντικότερες στιγμές της ιστορίας του περνά αυτές τις ώρες το καναδικό τένις καθώς η χώρα προκρίθηκε για πρώτη φορά στον τελικό του Davis Cup μετά από μια εκπληκτική ανατροπή κόντρα στη Ρωσία!   Τεράστιος Καναδάς! Δίχως σε καμία περίπτωση να λογαριάζεται στην αρχή αυτής της εβδομάδας σαν ένα από τα φαβορί για τον τίτλο […]"/>
  </head>
  <body>
    <article>
      <h1>Φανταστικός Καναδάς προκρίθηκε στον τελικό του Davis Cup! – VIDEO</h1>
      <address>
        <time datetime="2019-11-23T16:30:54+00:00">23 Nov 2019, 16:30</time>
      </address>
      <h3>Τις σημαντικότερες στιγμές της ιστορίας του περνά αυτές τις ώρες το καναδικό τένις καθώς η χώρα προκρίθηκε για πρώτη φορά στον τελικό του Davis Cup μετά από μια εκπληκτική ανατροπή κόντρα στη Ρωσία!</h3>
      <p>Τεράστιος Καναδάς!</p>
      <p>Δίχως σε καμία περίπτωση να λογαριάζεται στην αρχή αυτής της εβδομάδας σαν ένα από τα φαβορί για τον τίτλο στο παρθενικό Davis Cup Finals, ο Καναδάς έχει προκριθεί για πρώτη φορά στην ιστορία του σε τελικό τόσο σημαντικής διοργάνωσης!</p>
      <p>Και αυτό χάρη στο τρομερό δίδυμο των Βάσεκ Πόσπισιλ και Ντένις Σαποβάλοφ που έχουν κουβαλήσει όλες τις ελπίδες της χώρας για κάτι καλό και έχουν ήδη ξεπεράσει κάθε προσδοκία με την παρουσία τους στον τελικό της Κυριακής!</p>
      <p>Οι Καναδοί κατάφεραν να αποκλείσουν και την πολύ δυνατή Ρωσία των Κατσάνοφ και Ρούμπλεφ σε μια απίστευτη σειρά που κρίθηκε στο ματς διπλού που, με τη σειρά του, χρειάστηκε tie break στο τρίτο σετ για να βγάλει νικητή!</p>
      <p>Μιλάμε για ένα επικό θρίλερ με το δίδυμο πάντως των Πόσπισιλ/Σαποβάλοφ να επικρατεί των συγκινητικών Κατσάνοφ/Ρούμπλεφ με <b>6-3, 3-6, 7-6(5) </b>και “στο νήμα” να παίρνει το πρώτο εισιτήριο πρόκρισης για τον μεγάλο τελικό της Κυριακής κόντρα στην Ισπανία ή τη Μεγάλη Βρετανία!</p>
      <figure>
        <iframe src="https://www.youtube.com/embed/iqkRI45gxyg" width="696" height="392" data-service="Youtube" scrolling="no"/>
      </figure>
      <p>Η Ρωσία είχε ξεκινήσει καλύτερα τη σειρά με τον Ρούμπλεφ να “σπάει” το αήττητο του Πόσπισιλ και να τον κερδίζει με <b>6-4, 6-4 </b>πριν πάρει ηγετικό ρόλο στη σειρά ο 20χρονος Ντένις Σαποβάλοφ και ισοφαρίσει με μια πολύ δύσκολη νίκη κόντρα στον Κατσάνοφ με <b>6-4, 4-6, 6-4.</b></p>
      <figure>
        <iframe src="https://www.youtube.com/embed/jqWK5Jl_I4E" width="696" height="392" data-service="Youtube" scrolling="no"/>
      </figure>
      <p>Οι δύο Καναδοί κατάφεραν να κερδίσουν οριακά το ματς των διπλών πριν αρχίσουν οι…χοροί και τα απολύτως δικαιολογημένα πανηγύρια καθώς μιλάμε για τη μεγαλύτερη επιτυχία στην ιστορία του Καναδικού τένις!</p>
      <p>Που έχει πλέον σαν ηγέτη τον Σαποβάλοφ (ακολουθεί και ο Αλιασίμ) αλλά χρίζει ειδικής μνείας η τρομερή συνεισφορά του 30χρονου Πόσπισιλ που προέρχεται από μια τριετία διαρκών τραυματισμών, και όμως, έχει βοηθήσει τα μέγιστα τη χώρα του να κάνει το “μπαμ” στο φετινό Davis Cup Finals!</p>
      <p><a href="https://www.daviscupfinals.com/schedule/groups">DAVIS CUP FI</a><a href="https://www.daviscupfinals.com/schedule/groups">NALS DRAW</a> | <a href="https://www.daviscupfinals.com/schedule/">OOP</a> (-1h) | <a href="https://bold.adman.gr/click?webspace=10031&amp;auto=1">TV Schedule</a></p>
      <p>
        <b>Κώστας Αϊτάκης</b>
      </p>
    </article>
  </body>
</html>