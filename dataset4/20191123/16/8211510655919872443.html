<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/hamilton-tanti-pensieri-dopo-la-morte-di-hubert-468862.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T16:30:47+00:00"/>
    <meta property="og:title" content="Hamilton: “Tanti pensieri dopo la morte di Hubert”"/>
    <meta property="og:description" content="Il pilota della Mercedes, reduce della sua ennesima stagione trionfale, ha ripercorso le sensazioni che lo hanno attraversato in Belgio nel giorno della tragica scomparsa del ragazzo francese, vittima di un incidente in F2"/>
  </head>
  <body>
    <article>
      <h1>Hamilton: “Tanti pensieri dopo la morte di Hubert”</h1>
      <h2>Il pilota della Mercedes, reduce della sua ennesima stagione trionfale, ha ripercorso le sensazioni che lo hanno attraversato in Belgio nel giorno della tragica scomparsa del ragazzo francese, vittima di un incidente in F2</h2>
      <address><time datetime="2019-11-23T16:30:47+00:00">23 Nov 2019, 16:30</time> by <a rel="author">Matteo Senatore</a></address>
      <p>In questo 2019 la famiglia della F1 ha riscoperto quanto, nonostante tutto, il motorsport rimanga sempre terribilmente pericoloso. Nel fine settimana del Gran Premio del Belgio il terrificante incidente che è in F2 è costato la vita ad <b>Anthoine Hubert</b> e nel quale Juan Manuel Correa è rimasto gravemente ferito ha segnato profondamente tutto il Circus. Nelle ore successive all’incidente hanno fatto il giro del mondo le immagini dello sguardo spaventato di <b>Lewis Hamilton</b>, che dal ring delle interviste dove stava parlando ha potuto vedere, sui maxischermi, la terribile dinamica dell’impatto.</p>
      <blockquote>
        <a href="https://www.formulapassion.it/motorsport/formule/f2-correa-non-ho-mai-perso-conoscenza-nellincidente-468820.html">F2 | Correa: “Non ho mai perso conoscenza nell’incidente”</a>
      </blockquote>
      <p>“<i>È stata dura</i> – ha raccontato Hamilton in una lunga ed interessante intervista rilasciata ai microfoni della <i>BBC</i> – s<i>tavo facendo un’intervista e l’ho visto con la coda dell’occhio. Sapevo che era brutto. Molte cose mi sono balenate in mente. Mi sono ricordato di quando <b>avevo visto Ayrton guardare Ratzenberger</b></i> <i><b>schiantarsi</b> [ad Imola, nel 1994] e della sua faccia. C’era una sorta di deja vu in quell’esperienza. La sera mi sono venuti in mente molti pensieri. Ero preoccupato per il ragazzo. So cosa vuol dire essere in F2 e avere il sogno di arrivare da qualche parte”</i>. Nel corso degli anni la sicurezza nel motorsport ha fatto passi da gigante, ma una <b>componente di rischio</b> è inevitabile.</p>
      <figure>
        <img src="https://www.formulapassion.it/wp-content/uploads/2019/09/Photo4_s.r.l._1024356.jpg"/>
      </figure>
      <p>Il campione di Stevenage, tornando ai suoi esordi da giovanissimo, ha ripercorso anche una <b>tragedia</b> che da bambino lo segno profondamente: <i>“Ricordo abbastanza vividamente che quando ero giovane vinsi questa gara a Kimbolton e Daniel Spence morì. Quello è stato un momento tragico per me da bambino, la prima volta che ho visto qualcuno morire”</i>. Naturalmente un episodio come quello di Spa, anche per la particolare dinamica dell’impatto, ha portato tanti a chiedersi cosa ancora si può fare per la <b>sicurezza</b>. Hamilton non è stato da meno: “<i>Ho pensato tra me e me</i> ‘Le macchine non sono ancora sicure’ – ha ammesso l’inglese – <i>in particolare nelle categorie più basse è probabilmente anche meno sicuro di quanto non lo sia per noi”</i>.</p>
      <figure>
        <img src="https://www.formulapassion.it/wp-content/uploads/2019/10/Photo4_s.r.l._1036350-Custom.jpg"/>
      </figure>
      <p>Tra i tanti pensieri passati per la mente del sei volte campione del mondo però, ce n’è uno che non ha fatto capolino: “<i>Tutte queste cose mi sono passate per la testa, ma non c’è stato mai un secondo in cui ho pensato che non avrei continuato a correre.<b> Il fattore paura non si è mai insinuato</b>. Questo è stato un aspetto importante per me. Perché ricordo che quando quel bambino morì, quando avevo otto anni, uno dei miei migliori amici all’epoca smise di correre. La paura si insinuò in lui e se ne andò. Per me era come se, qualora si fosse mai insinuato in me, avrei saputo di essere alle ultime tappe della mia carriera</i>“.</p>
      <footer>RIPRODUZIONE RISERVATA</footer>
    </article>
  </body>
</html>