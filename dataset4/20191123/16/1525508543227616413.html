<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779062/%D9%84%D8%A7%D9%88%D8%B1%D9%88%D9%81-%D8%AD%D8%B6%D9%88%D8%B1-%D9%86%D8%B8%D8%A7%D9%85%DB%8C%D8%A7%D9%86-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%DA%98%D8%A7%D9%BE%D9%86-%D9%85%D8%A7%DB%8C%D9%87-%D9%86%DA%AF%D8%B1%D8%A7%D9%86%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T16:55:09+00:00"/>
    <meta property="og:title" content="لاوروف: حضور نظامیان آمریکا در ژاپن مایه نگرانی است"/>
    <meta property="og:description" content="وزیر خارجه روسیه اعلام کرد: حضور نظامیان آمریکا در ژاپن مایه نگرانی است."/>
  </head>
  <body>
    <article>
      <h1>لاوروف: حضور نظامیان آمریکا در ژاپن مایه نگرانی است</h1>
      <address>
        <time datetime="2019-11-23T16:55:09+00:00">23 Nov 2019, 16:55</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از خبرگزاری فرانسه، سرگئی لاوروف وزیر خارجه روسیه امروز شنبه و در حاشیه برگزاری نشست وزیران خارجه گروه «جی-۲۰» در «ناگویا» ( Nagoya) ژاپن اعلام کرد که حضور نیروهای آمریکایی در ژاپن مانع از بهبود روابط مسکو با توکیو بوده و نیز مسأله‌ ای نگران‌ کننده به شمار می آید.</p>
      <p>وزیر خارجه روسیه در دیدار با همتای ژاپنی خود در این خصوص گفت: البته که این حضور مشکلی در مسیر بهبود کیفیت روابط روسیه و ژاپن است. نگرانی‌ های امنیتی مسکو ناشی از استقرار، توسعه و تقویت مداوم ائتلاف سیاسی و نظامی آمریگا و ژاپن است.</p>
      <p>این در حالیست که یک مقام رسمی در وزارت خارجه ژاپن دیروز جمعه اعلام کرده بود که وزیر خارجه این کشور  قرار است ماه آتی با سفر به مسکو، پایتخت روسیه، در ارتباط با انعقاد توافق صلح رسمی و دائمی میان دو کشور با همتای روس خود دیدار و گفتگو کند.</p>
      <p>ژاپن و روسیه از جنگ جهانی دوم تا کنون هنوز پیمان صلح امضا نکرده‌اند و وجود اختلاف نظرهایی بر سر جزایر مورد مناقشه باعث شده که دو کشور طی ده‌های گذشته تا کنون در وضعیت آتش بس به سر ببرند.</p>
      <p>پیش از این نیز رهبران دو کشور آمادگی خود را برای پایان این آتش بس و از سرگیری روابط عادی و دوجانبه اعلام کرده بودند.</p>
      <p>همچنین سال گذشته، شینزو آبه، نخست وزیر ژاپن و ولادیمیر پوتین رئیس جمهور روسیه، مذاکرات برسر یک پیمان صلح براساس اعلامیه مشترک ۱۹۵۶ میلادی را مورد تاکید قرار دادند.</p>
      <p>براساس اعلامیه مشترک ۱۹۵۶ میلادی، قرار است دو جزیره از چهار جزیره تحت اختیار روسیه که مورد ادعای ژاپن هستند، به ژاپن تحویل داده شود.</p>
      <p>ژاپن همواره مدعی است که این جزایر بخش تفکیک ناپذیر قلمروش هستند که پس از جنگ جهانی دوم اشغال شده‌اند.</p>
    </article>
  </body>
</html>