<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109423-Stevo-Pendarovski%253A-Ako-ne-byah-prezident%252C-shtyah-da-se-izselya-ot-Makedoniya"/>
    <meta property="og:site_name" content="Канал 3"/>
    <meta property="article:published_time" content="2019-11-23T16:28:00+00:00"/>
    <meta property="og:title" content="Стево Пендаровски: Ако не бях президент, щях да се изселя от Македония"/>
    <meta property="og:description" content="Той подчерта, че държавите могат да просперират само ако използват собствените си ресурси"/>
  </head>
  <body>
    <article>
      <h1>Стево Пендаровски: Ако не бях президент, щях да се изселя от Македония</h1>
      <h2>Той подчерта, че държавите могат да просперират само ако използват собствените си ресурси</h2>
      <address>
        <time datetime="2019-11-23T16:28:00+00:00">23 Nov 2019, 16:28</time>
      </address>
      <p><b>Президентът на Северна Македония Стево Пендаровски заяви днес, че ако не е президент, би се изселил от държавата си, защото "никой не е луд да пилее живота си, когато с години трябва да се преговаря по главите от преговорите с ЕС, а средната заплата в страната е 400 евро".<br/></b> </p>
      <p>Говорейки на Регионален форум на младите лидери в сръбския град Нови Сад, Пендаровски каза, че ситуацията в региона няма да бъде много по-различна и след две години, когато "ще бъдем напълно зависими от концепцията на Европейския съюз".</p>
      <p> <br/> </p>
      <p>Той подчерта, че държавите могат да просперират само ако използват собствените си ресурси, предаде "Бета". Коментирайки инициативата за "мини Шенген" за свободно движение в Западните Балкани, Пендаровски каза, че ако държавите от региона се опитат да направят "малък ЕС", ще имат шанса да накарат младите хора да останат в страните си и да трансформират обществото, и то "истински, а не бюрократично".</p>
      <p> </p>
      <p>В регионалния форум в Нови Сад участват и президентите на Сърбия и Словения Александър Вучич и Борут Пахор. Словенският президент Борут Пахор подкрепи днес идеята за "мини Шенген" в Западните Балкани като "нова и смела инициатива", която не е замяна на разширяването на ЕС, но може да допринесе за сътрудничеството и просперитета в региона, предаде Танюг. Пахор каза, че идва в Сърбия като приятел на Западните Балкани и привърженик на разширяването на ЕС, както и на инициативата за "мини Шенген", предвиждаща премахване на търговските бариери между Сърбия, Северна Македония и Албания.</p>
      <p> </p>
      <p>Словенският президент оцени, че идеята представлява и развитие на европейските ценности като доверие и съвместен живот и сътрудничество. Пахор каза, че и преди е изказвал мнение, че в контекста на разширяването на ЕС страните от Западните Балкани трябва сами да засилят регионалното си сътрудничество. Словенският президент подчерта също, че инициативата "мини Шенген" е много важна за младите хора в региона, тъй като ще направи техните страни по-привлекателни за живот и работа.</p>
      <related>
        <h4>Още по темата</h4>
        <a href="http://kanal3.bg/news/bulgaria/politics/101803-Borisov-obeshta-na-Pendarovski-silna-podkrepa-za-nachalo-na-pregovorite-s-ES"/>
        <a href="http://kanal3.bg/news/world/europe/97458-Rumen-Radev%253A-Pokanih-prezidenta-Pendarovski-da-ni-gostuva-v-Balgariya"/>
        <a href="http://kanal3.bg/news/world/europe/97064-Okonchatelno%253A-Pendarovski-e-prezident-na-Sev.-Makedoniya-s-58-499-glasa-poveche"/>
      </related>
    </article>
  </body>
</html>