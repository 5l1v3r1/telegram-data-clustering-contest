<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/kolinda-o-slovenackom-varanju-u-arbitrazi-skandalozno/"/>
    <meta property="og:site_name" content="Krstarica"/>
    <meta property="article:published_time" content="2019-11-23T16:04:00+00:00"/>
    <meta property="og:title" content="Kolinda o slovenačkom varanju u arbitraži: Skandalozno"/>
    <meta property="og:description" content="ZAGREB - Hrvatska predsednica Kolinda Grabar-Kitarović objavila je danas da je potpuno jasno da je slovenački državni aparat bio &quot;upregnut&quot; kako bi se"/>
  </head>
  <body>
    <article>
      <h1>Kolinda o slovenačkom varanju u arbitraži: Skandalozno</h1>
      <address><time datetime="2019-11-23T16:04:00+00:00">23 Nov 2019, 16:04</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521157-750x430.jpg"/>
        <figcaption>Foto: Tanjug/Tanjug / Z.Žestić, arhiva</figcaption>
      </figure>
      <p>ZAGREB – Hrvatska predsednica Kolinda Grabar-Kitarović objavila je danas da je potpuno jasno da je slovenački državni aparat bio „upregnut“ kako bi se nedopušteno uticalo na ishod arbitraže o hrvatsko-slovenačkoj granici.</p>
      <p>Ona je rekla i da se spor može rešiti samo bilateralno, reagujući na izveštaj slovenačke komisije, iz kojeg proizlazi da je slovenačka država prikrivala ilegalnu komunikaciju arbitražnog agenta i arbitražnog sudije.</p>
      <p>Iz izveštaja slovenačke parlamentarne Komisije za nadzor obaveštajnih službi (KNOVS), koji je objavljen pre desetak dana proizlazi da je slovenačka država preko obaveštajnih službi sve vreme učestvovala u prikrivanju komuniciranja slovenačkog arbitražnog agenta Simone Drenik i arbitra Jerneja Sekoleca, te da se slovenačka obaveštajna služba SOVA počela pripremati za arbitražu još početkom 2009, a arbitražni sporazum potpisan je u jesen.</p>
      <p>U Hrvatskoj ističu da izveštaj nedvosmisleno potvrđuje da je slovenačka strana bila ta koja je u cilju arbitražne prevare upregnula državni aparat i svoje tajne službe.</p>
      <p>„Slovenija je konačno priznala skandalozne radnje, koje su dovele do propasti arbitraže. Sada je potpuno jasno da je slovenački državni aparat bio upregnut kako bi se nedopušteno uticalo na ishod. Arbitraža je odavno mrtva, a spor se može rešiti samo bilateralno“, napisala je na Tviteru predsednica Kolinda Grabar-Kitarović, prenosi Index.hr.</p>
      <p>(Tanjug)</p>
    </article>
  </body>
</html>