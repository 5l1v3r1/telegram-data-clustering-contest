<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Brexit/191129715-Sondaz-12-procent-przewagi-torysow-nad-Partia-Pracy.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T16:18:52+00:00"/>
    <meta property="og:title" content="Sondaż: 12 procent przewagi torysów nad Partią Pracy"/>
    <meta property="og:description" content="Sondażowa przewaga Partii Konserwatywnej premiera Borisa Johnsona nad opozycyjną Partią Pracy utrzymuje się na poziomie 12 punktów procentowych - wynika z badania instytutu YouGov, opublikowanego na platformie sondażowej portalu New Statesman."/>
  </head>
  <body>
    <article>
      <h1>Sondaż: 12 procent przewagi torysów nad Partią Pracy</h1>
      <address><time datetime="2019-11-23T16:18:52+00:00">23 Nov 2019, 16:18</time> by <a rel="author">qm</a></address>
      <p>
        <b>Sondażowa przewaga Partii Konserwatywnej premiera Borisa Johnsona nad opozycyjną Partią Pracy utrzymuje się na poziomie 12 punktów procentowych - wynika z badania instytutu YouGov, opublikowanego na platformie sondażowej portalu New Statesman.</b>
      </p>
      <p>Na niecałe trzy tygodnie przed wyborami w Wielkiej Brytanii, poparcie dla konserwatystów wynosi 42 procent, co oznacza utrzymanie wyniku w porównaniu z poprzednim sondażem YouGov, opublikowanym trzy dni temu. W tym samym czasie nie drgnęło też poparcie dla Partii Pracy - wynosi ono 30 procent.</p>
      <p>Poparcie dla prounijnych Liberalnych Demokratów wzrosło o 1 pkt. proc. - do 16 procent. Coraz bardziej spada za to poparcie dla Brexit Party, które pierwotnie tąpnęło po decyzji Nigela Farage'a. Lider ugrupowania zapowiedział, że w nadchodzących przyspieszonych wyborach parlamentarnych jego ugrupowanie nie wystawi kandydatów w 317 okręgach, w których w 2017 r. wygrała Partia Konserwatywna. Obecnie zwolenników Brexit Party jest zaledwie 3 procent. Jeszcze latem w sondażach nieomal doganiali konserwatystów, mogąc liczyć nawet na 20 procent. <br/><br/>Nie zmieniło się poparcie dla Zielonych, wynoszące 4 procent. Pozostałe ugrupowania, głównie lokalne, jak Szkocja Partia Narodowa czy walijska Plaid Cymru, mogą liczyć łącznie na 5 procent poparcia.</p>
    </article>
  </body>
</html>