<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191123-megallapodtak-a-kereskedelmi-vilagszervezet-megreformalasaban-a-g20ak-kulugyminiszterei.html"/>
    <meta property="og:site_name" content="Origo"/>
    <meta property="article:published_time" content="2019-11-23T16:46:00+00:00"/>
    <meta property="og:title" content="Megállapodtak a Kereskedelmi Világszervezet megreformálásában a G20-ak külügyminiszterei"/>
    <meta property="og:description" content="A döntés hátterében az USA és Kína közötti kereskedelmi feszültség áll."/>
  </head>
  <body>
    <article>
      <h1>Megállapodtak a Kereskedelmi Világszervezet megreformálásában a G20-ak külügyminiszterei</h1>
      <address><time datetime="2019-11-23T16:46:00+00:00">23 Nov 2019, 16:46</time> by <a rel="author">MTI</a></address>
      <p>
        <b>A gazdaságilag legfejlettebb húsz ország (G20) külügyminiszterei szombaton megállapodtak a csoport nagojai csúcstalálkozóján abban, hogy kezükbe veszik az irányítást a Kereskedelmi Világszervezet (WTO) megreformálását illetően - jelentette ki Motegi Tosimicu japán külügyminiszter.</b>
      </p>
      <p>A Kyodo japán hírügynökség megjegyzi, hogy e bejelentésre az Egyesült Államok és Kína közötti "adok-kapok" jellegű vámtarifa-háború közepette került sor.</p>
      <blockquote>Mivel a multilaterális keretbe vetett bizalom megrendült, a G20 arra az álláspontra helyezkedett, hogy a WTO-t meg kell reformálni oly módon, hogy az képes legyen reagálni több aktuális ügyre is</blockquote>
      <p>- mondta az ülést elnöklő Motegi a japán Nagoja városában tartott kétnapos találkozó végén.</p>
      <p>A Kyodo szerint a találkozón a külügyminiszterek megvitatták a WTO megreformálásának módjait, miközben Japán, az Egyesült Államok és más országok arra törekszenek, hogy a genfi székhelyű szervezet javítsa vitarendezési rendszerét. Ezt a pontot egyébként - mint arra a japán hírügynökség emlékeztet - a G20-vezetők júniusi oszakai csúcstalálkozóján kiadott nyilatkozatban is érintették.</p>
      <p>Mike Pompeo amerikai külügyminiszter azonban nem vett részt a G20 külügyminisztereinek nagojai csúcstalálkozóján, a Kyodo szerint</p>
      <aside>ezzel mintegy tükrözve Washingtonnak az álláspontját, hogy nem érdekelt a többoldalú gazdasági és pénzügyi politikai párbeszédben.</aside>
      <p>Helyette John Sullivan amerikai külügyminiszter-helyettes vett részt a világ gazdaságának mintegy 80 százalékát képviselő csoport ülésén.</p>
      <figure>
        <iframe data-src="https://twitter.com/kyodo_english/status/1198128810404634625?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Motegi az Egyesült Államok és a világ második legnagyobb gazdaságának számító Kína közötti kereskedelmi feszültségekkel kapcsolatban úgy fogalmazott:</p>
      <blockquote>el kell mélyítenünk a párbeszédet, hogy konkrét erőfeszítéseket tegyünk a szabad és tisztességes kereskedelem fellendítése érdekében.</blockquote>
      <p>A multilateralizmus és szabad kereskedelem fenntartására szólított fel a nagojai csúcson Vang Ji kínai külügyminiszter és államtanácsos is.</p>
      <blockquote>A világgazdaság visszaesésének növekvő kockázata, valamint az egyre növekvő egyoldalúság és protekcionizmus közepette a világ instabilitással és bizonytalansággal néz szembe</blockquote>
      <p> - mondta Vang, hozzátéve, hogy pozitívan kell cselekedniük.</p>
    </article>
  </body>
</html>