<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/putin-indeamna-partidul-rusia-unita-nepopular-sa-si-asume-responsabilitatile-1922400823002019111619178455"/>
    <meta property="og:site_name" content="News.ro"/>
    <meta property="article:published_time" content="2019-11-23T16:08:00+00:00"/>
    <meta property="og:title" content="Putin îndeamnă Partidul Rusia Unită, nepopular, să-şi asume responsabilităţile"/>
    <meta property="og:description" content="Vladimir Putin a îndemnat sâmbătă partidul aflat la putere în Rusia, reunit în Congres, să-şi asume responsabilităţile şi ”să răspundă problemelor oamenilor” pentru a redeveni ”maşina de câştigat” care a fost, relatează AFP."/>
  </head>
  <body>
    <article>
      <h1>Putin îndeamnă Partidul Rusia Unită, nepopular, să-şi asume responsabilităţile</h1>
      <address><time datetime="2019-11-23T16:08:00+00:00">23 Nov 2019, 16:08</time> by <a rel="author">Valentin Vidu</a></address>
      <p>
        <b>Vladimir Putin a îndemnat sâmbătă partidul aflat la putere în Rusia, reunit în Congres, să-şi asume responsabilităţile şi ”să răspundă problemelor oamenilor” pentru a redeveni ”maşina de câştigat” care a fost, relatează AFP.</b>
      </p>
      <p>La VDNkh, un parc moscovit deschis în 1939 cu scopul de a lăuda realizările comunismului, renovat scump în 2014, Putin s-a exprimat în faţa a 2.000 de delegaţi, inclusiv numeroşi guvernatori regionali, deputaţi sau senatori şi premierul său Dmitri Medvedev, preşedintele Rusiei Unite.</p>
      <p>”Trebuie să găsiţi şi să ridicaţi voi înşivă problemele arzătoare, fără să aşteptaţi” un consemn al Kremlinului, a îndemnat Putin de la tribună.</p>
      <p>”Încercaţi să rezolvaţi problemele voi înşivă”, a continuat el, citând ca exemplu spitalele aflate în stare proastă sau şcolile care nu au personal suficient.</p>
      <p>”Pe teren trebuie să vedeţi tot ceea ce conducătorii nu văd. Căutaţi soluţii”, a adăugat Putin, care nu este în mod oficial membru al partidului pe care l-a fondat în 2001.</p>
      <p>Rusia se confruntă cu o nemulţumire în opinia publică, pe fondul stagnării economice şi unei nepopulare reforme a pensionării. Congresul de sâmbătă îi serveşte la pregătirea alegerilor legislative din 2021, prin desemnarea uneiechipe de campanie, o lansare foarte timpurie.</p>
      <p>Putin a subliniat ”imensa importanţă” a acestor alegeri pentru viitorul ţării, îndemnând membrii partidului să facă astfel încât ”oamenii să simtă schimbări pozitive în viaţa lor”.</p>
      <p>”Susşinătorii noştri nu au dreptul moral să nu ducă lucrurile la capăt, să se eschiveze, să se ascundă în spatele unor promisiuni goale, populismului, să-şi disimuleze eşecul şi incompetenţa”, a tunat el.</p>
      <p>
        <b>”PARATRĂSNET”</b>
      </p>
      <p>Prezenţa preşedintelui rus este orice altceva dar nu simbolică. Este vorba despre impulsionarea formaţiunii, care se plafonează la 32,6% în intenţiile de vot, departe de cele 54% în alegerile legislative din 2016, potrivit ultimuluisondaj al institutului public Vtsiom.</p>
      <p>În pofida faptului că nu este în mod oficial membru al partidului, ”Putin apreciază că nu există o alternativă la Rusia Unită, că acesta este partidul de care are nevoie”, notează analista Tatiana Stanovaia, fondatoarea grupului de reflecţie R.Politik.</p>
      <p>Preşedintele rus, care se bucură de 70% opinii favorabile, vrea să reinstituie disciplina, după ce numeroase cadre au vrut să se distanţeze de partid, prezentându-se ca ”independenţi” în alegerile locale din septembrie, pentru a scăpa de nepopularitatea Rusiei Unite.</p>
      <p>Susţinătorii puterii au înregistrat, cu toate acetea, mai multe înfrângeri, inclusiv la Moscova.</p>
      <p>Dificultăţile Rusiei Unite dezvăluie altă problemă de amploare - dificultatea de a ancora sistemul politic în afara figurii omului providenţial Vladimir Putin.</p>
      <p>”Este puţin probabil ca Rusia Unită să supravieţuiască fondatorului său” , subliniază Konstantin Kalacev, în opinia căruia principala funcţie a partidului este să ”servească drept paratrăsnet” preşedintelui.</p>
      <p>”El ia asupra sa toate păcatele puterii, este vinovat de toată birocraţia, corupţia, veniturile mici ale populaţiei. Partidul este vinovat, dar nu Putin. Rusia Unită este «escrocii şi hoţii» (o trimitere la sloganul opozantului Aleksei Navalnîi), dar Putin e sacru”, continuă analistul.</p>
      <p>În opinia experţilor, Rusia Unită este în prezent o anexă a Kremlinului, care nu aduce nici idei şi nici strategie şi este inutil între două perioade electorale. Secretarul general al partidului, Andrei Torceak, a promis în acest context o reîmprospătare a instituţiilor, prin noi conducători.</p>
      <p>Însă Tatiana Stanovaia consideră că Kremlinul înţelege că ”partidul are nevoie să fie salvat”, el ”subestimează” gravitatea situaţiei, în contextul în care aproximativ 15 alegeri regionale sunt prevăzute în 2020.</p>
      <p>Iar această expertă consideră că nicio mare reformă a Rusiei Unite nu va putea avea loc atât timp cât ceea ce vrea Vladimir Putin după 2024 - data sfârşitului actualului său mandat de preşedinte - rămâne o necunoscută.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/putin-la-congresul-rusiei-unite-pentru-a-relansa-o-masina-de-castigat-gripata-1922405223002019111219178302"/>
      </related>
    </article>
  </body>
</html>