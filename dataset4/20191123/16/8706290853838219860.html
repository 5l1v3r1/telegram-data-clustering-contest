<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686089/sokaroun-ta-stoicheia-afximeni-kata-3445-i-endooikogeneiaki-via-s"/>
    <meta property="og:site_name" content="enikos.gr"/>
    <meta property="article:published_time" content="2019-11-23T16:51:00+00:00"/>
    <meta property="og:title" content="Σοκάρουν τα στοιχεία: Αυξημένη κατά 34,45% η ενδοοικογενειακή βία στην Ελλάδα την περίοδο 2014-2018"/>
    <meta property="og:description" content="Σκοπός κοινής δράσης είναι η διαμόρφωση ενός πλαισίου ολοκληρωμένης ενημέρωσης των πολιτών, που αποσκοπεί στην πρόληψη αλλά και στην αντιμετώπιση της βίας κατά των γυναικών..."/>
  </head>
  <body>
    <article>
      <h1>Σοκάρουν τα στοιχεία: Αυξημένη κατά 34,45% η ενδοοικογενειακή βία στην Ελλάδα την περίοδο 2014-2018</h1>
      <address>
        <time datetime="2019-11-23T16:51:00+00:00">23 Nov 2019, 16:51</time>
      </address>
      <p>Δράση για την ενημέρωση των πολιτών με αφορμή την Παγκόσμια Ημέρα Εξάλειψης της<a href="https://www.enikos.gr/society/685125/synelifthi-iereas-stin-karditsa-gia-endooikogeneiaki-via"> Βίας κατά των Γυναικών</a> στις 25 Νοεμβρίου ανέλαβε το υπουργείο Προστασίας του Πολίτη και το <a href="https://www.enikos.gr/society/631630/tmima-antimetopisis-endooikogeneiakis-vias-idryei-i-elas">αρχηγείο της ΕΛΑΣ</a>. Αστυνομικοί διένειμαν σχετικό έντυπο ενημερωτικό υλικό.</p>
      <p>Η κοινή δράση διοργανώθηκε σε συνεργασία με τη Γενική Γραμματεία Οικογενειακής Πολιτικής &amp; Ισότητας των Φύλων και το Κέντρο Ερευνών για Θέματα Ισότητας των Φύλων (ΚΕΘΙ). Σκοπός αυτής της κοινής δράσης είναι η διαμόρφωση ενός πλαισίου ολοκληρωμένης ενημέρωσης των πολιτών, που αποσκοπεί στην πρόληψη αλλά και στην αντιμετώπιση της βίας κατά των γυναικών. Οι πολίτες είχαν, επίσης, την ευκαιρία να ενημερωθούν σχετικά με τον ρόλο των νέων Υπηρεσιών Αντιμετώπισης της Ενδοοικογενειακής Βίας της Ελληνικής Αστυνομίας.</p>
      <p>Η δράση αυτή αποτελεί μέρος ευρύτερης εκστρατείας ενημέρωσης, που πραγματοποιείται ταυτόχρονα ανά την επικράτεια και θα κορυφωθεί με κεντρική εκδήλωση τη Δευτέρα 25 Νοεμβρίου, στην αίθουσα «Φάρος» του Κέντρου Πολιτισμού «Ίδρυμα Σταύρος Νιάρχος», παρουσία της Πολιτικής και Φυσικής ηγεσίας του Σώματος. Υπενθυμίζεται ότι πρόσφατα στην Ελληνική Αστυνομία ξεκίνησε η λειτουργία των Υπηρεσιών Αντιμετώπισης Ενδοοικογενειακής Βίας για την αρτιότερη και εξειδικευμένη διαχείριση του φαινομένου.</p>
      <figure>
        <img src="http://media.enikos.gr/data/photos/686089_646051ffcf-90cb41e9b1ebe4dd.jpg"/>
      </figure>
      <figure>
        <img src="http://media.enikos.gr/data/photos/686089_77dd4db078-96ba330a9d4715dc.jpg"/>
      </figure>
      <p>Αντίστοιχο ενημερωτικό υλικό μοίρασαν αστυνομικοί και στη Θεσσαλονίκη. Μεταξύ άλλων, σ' αυτό το έντυπο ενημερωτικό υλικό που διανέμεται, αναγράφεται με έντονα γράμματα «έχεις φωνή, είμαστε δίπλα σου».</p>
      <p>«Βάσει των στατιστικών στοιχείων που έχουν προκύψει από έρευνες, ποσοστό 70%-75% των θυμάτων σε περιστατικά ενδοοικογενειακής βίας είναι γυναίκες», τόνισε μιλώντας στο Αθηναϊκό-Μακεδονικό Πρακτορείο Ειδήσεων ο αστυνόμος β', προϊστάμενος του γραφείου ενημέρωσης των δημοσιογράφων στη Θεσσαλονίκη, Χρήστος Δημητρακόπουλος, προσθέτοντας ότι την περίοδο 2014-2018 ποσοστό 66,32% των θυμάτων αφορά σε γυναίκες.</p>
      <p>Σύμφωνα με τον αστυνόμο, τα περιστατικά ενδοοικογενειακής βίας σημειώνουν σταθερά ανοδική τροχιά ενώ την περίοδο 2014-2018 η αύξησή τους διαμορφώνεται στο 34,45%. Συγκεκριμένα, όπως επεσήμανε, στο ΑΠΕ-ΜΠΕ, το 2014 πανελλαδικά είχαν καταγραφεί 3.512 περιστατικά ενδοοικογενειακής βίας στην Ελλάδα, τα οποία το 2015 σκαρφάλωσαν σε 3.572, το 2016 σε 3.838, το 2017 σε 3.930 και το 2018 έκαναν άλμα, φτάνοντας σε 4.722. Διευκρίνισε δε ότι «οι γυναίκες αποτελούν σε ποσοστό 66,32% τα θύματα».</p>
      <p>Στον αντίποδα, διαφορετική πορεία ακολουθούν τα στατιστικά στοιχεία στο πεδίο του trafficking, αφού σύμφωνα με τον κ. Δημητρακόπουλο, ενώ το 2014 καταγράφηκαν 36 περιπτώσεις, το 2018 αυτές υποχώρησαν σε 28 «πλην όμως το συντριπτικό ποσοστό του 78,43% αφορούσε σε θύματα τις Γυναίκες», διευκρίνισε. Αναφερόμενος στη μείωση των περιπτώσεων του trafficking στην Ελλάδα, ο κ. Δημήτρακόπουλος επισήμανε «ότι δεν είναι μια τυχαία εξέλιξη η μείωση που παρατηρείται, αλλά είναι αποτέλεσμα των συντονισμένων και στοχευόμενων δράσεων της ελληνικής αστυνομίας, η οποία αποτελεί και βασικό κρίκο στην αλυσίδα της Europol για την εξάλειψη του φαινομένου». Σημείωσε ότι «πολλές φορές η δράση της ελληνικής αστυνομίας ολοκληρώνει ή και βάζει ένα λιθαράκι, στο παζλ τoυ trafficking σε διεθνές επίπεδο». Σχετικά με τα θύματα βιασμού, ο ίδιος επισήμανε ότι από τα περιστατικά που δηλώθηκαν και καταγράφηκαν την περίοδο 2014-2018, η συντριπτική πλειοψηφία του 77,21% αφορά ως θύματα τις γυναίκες.</p>
      <p>Στο μεταξύ, σε 28 ανέρχονται τα περιστατικά ενδοοικογενειακής βίας που δηλώθηκαν στο αρμόδιο νεοσύστατο γραφείο αντιμετώπισης που έθεσε σε λειτουργία από την 1η Νοεμβρίου 2019 στη Θεσσαλονίκη, η Διεύθυνση Αστυνομίας Θεσσαλονίκης και το οποίο στελεχώνεται από δύο γυναίκες, μία εκ των οποίων είναι αξιωματικός. Σύμφωνα με τον αστυνόμο, στο χρονικό διάστημα 1-22 Νοεμβρίου 2019, στο προαναφερόμενο γραφείο δηλώθηκαν 28 περιστατικά ενδοοικογενειακής βίας, με θύματα/παθόντες, 26 γυναίκες, τέσσερις άντρες και δύο ανήλικα παιδιά. Από το σύνολο των περιπτώσεων έγιναν 11 συλλήψεις με την αυτόφωρο διαδικασία, μιας γυναίκας και δύο αντρών, σύμφωνα με τον ίδιο.Απαντώντας σε σχετική ερώτηση, μεταξύ των περιπτώσεων ενδοοικογενειακής βίας που δηλώθηκαν και καταγράφηκαν, τρία αφορούν στο κέντρο της Θεσσαλονίκης, ισάριθμα σε Καλαμαριά και άλλα τόσα στην Τούμπα, τέσσερα στη Χαριλάου και δύο στη Νεάπολη Συκιές.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/685979/prokaloun-oi-tourkoi-nea-eikonomiki-aeromachia-sto-aigaio%0A%20%20%20%20%0A"/>
        <a href="http://www.enikos.gr/society/686008/o-giryonis-erchetai-me-agries-diatheseis-ischyres-vroches-kataigi%0A%20%20%20%20%0A"/>
        <a href="http://www.enikos.gr/society/685232/aitima-ton-archon-tis-roumanias-na-metaferthei-stin-ellada-o-kost%0A%20%20%20%20%0A"/>
        <a href="http://www.enikos.gr/society/685155/baraz-tourkikon-paraviaseon-me-tesseris-eikonikes-aeromachies-sto%0A%20%20%20%20%0A"/>
        <a href="http://www.enikos.gr/society/684843/ekleisan-oi-portes-tou-polytechneiou-stis-1600-i-poreia-pros-tin-%0A%20%20%20%20%0A"/>
        <a href="http://www.enikos.gr/society/684631/drakonteia-metra-asfaleias-gia-to-polytechneio-5000-astynomikoi-e%0A%20%20%20%20%0A"/>
        <a href="http://www.enikos.gr/society/684587/ti-dilonei-o-planodios-mousikos-gia-to-ntoueto-me-ton-astynomiko-%0A%20%20%20%20%0A"/>
        <a href="http://www.enikos.gr/society/684529/i-technologia-tromazei-tous-ellines-ti-edeixe-erevna-tou-sepe%0A%20%20%20%20%0A"/>
        <a href="http://www.enikos.gr/society/684120/exarthrothike-speira-pou-eiche-diapraxei-105-klopes-se-souper-mar%0A%20%20%20%20%0A"/>
      </related>
    </article>
  </body>
</html>