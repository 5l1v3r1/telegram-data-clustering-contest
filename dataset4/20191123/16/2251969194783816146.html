<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/23/beffato-latletico-macerata-juventus-club-vince-allo-scadere/1328571/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-23T16:59:14+00:00"/>
    <meta property="og:title" content="Beffato l’Atletico Macerata: Juventus Club vince allo scadere"/>
    <meta property="og:description" content="SECONDA CATEGORIA - Risultato amaro per i ragazzi di mister Cencioni, che subiscono il gol della sconfitta nei minuti finali del match"/>
  </head>
  <body>
    <article>
      <h1>Beffato l’Atletico Macerata: Juventus Club vince allo scadere</h1>
      <h2>SECONDA CATEGORIA - Risultato amaro per i ragazzi di mister Cencioni, che subiscono il gol della sconfitta nei minuti finali del match</h2>
      <address><time datetime="2019-11-23T16:59:14+00:00">23 Nov 2019, 16:59</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F23%2Fbeffato-latletico-macerata-juventus-club-vince-allo-scadere%2F1328571%2F">Condividi33</a><a href="https://twitter.com/intent/tweet?text=Beffato+l%27Atletico+Macerata%3A++Juventus+Club+vince+allo+scadere&amp;url=https%3A%2F%2Fwww.cronachemaceratesi.it%2F2019%2F11%2F23%2Fbeffato-latletico-macerata-juventus-club-vince-allo-scadere%2F1328571%2F">Tweet</a>Email33 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/09/ATLETICO-MACERATA-325x184.jpg"/>
      </figure>
      <p> </p>
      <p>
        <b>Giornata beffarda per l’Atletico Macerata che cade all’ultimo minuto, a domicilio, contro una coriacea Juventus Club Tolentino. Nel primo tempo gli uomini di Cencioni sembrerebbero averne di più e si rendono più volte pericolosi dalle parti di Salvucci, ma la scarsa precisione negli ultimi metri e un palo colpito da Miglietta negano il vantaggio ai padroni di casa. I ragazzi di mister Corvatta hanno il gran merito di non scomporsi mai e di ricacciare indietro con ordine le ondate maceratesi, riuscendo a pescare il jolly al 90’ con il neoentrato Pasotti che si invola in contropiede e fa impazzire di gioia i bianconeri.</b>
      </p>
      <p><b>La cronaca</b>. ci prova subito Laconi con un bel destro al volo che non inquadra lo specchio, rispondono subito i padroni di casa: Lombi crossa per Piccioni che incorna e manda di poco alto. Al 20’ ancora pericoloso l’Atletico sull’asse Lombi-Piccioni, questa volta il bomber colpisce debolmente e Salvucci neutralizza senza affanni. Due minuti dopo palo clamoroso di Miglietta che, splendidamente imbeccato da Mancini sull’out di sinistra, rientra sul destro e lascia partire un tiro a giro che incoccia il montante interno a Salvucci battuto. Ripartenza pericolosa dell’Atletico al 33’ con Firmani che inventa per Lombi, il suo sinistro trova l’opposizione di Salvucci e sulla ribattuta si salva la retroguardia ospite. Vitali cerca l’eurogol a 38’ con una conclusione al volo dalla grande distanza che costringe Mastrocola a salvarsi in angolo. Squadre al riposo sullo 0-0. La ripresa è decisamente più avara di emozioni rispetto alla prima frazione, le due compagini non riescono a costruire occasioni realmente pericolose: al 65’ il subentrato Traorè vanifica un clamoroso contropiede cincischiando al limite dell’area, all’81’ ci prova Ngugi, ma la sua conclusione viene deviata in angolo. All’89’ retropassaggio killer di Pelliccioni che costringe Salvucci al miracolo. Al 90’, approfittando di un Atletico sbilanciato alla ricerca del gol, Panunti serve Pasotti in profondità che si infila tra le maglie sfilacciate della retroguardia maceratese e a tu per tu con Mastrocola lo dribbla e appoggia comodamente in rete scatenando l’urlo bianconero. Dopo una manciata di minuti arriva il triplice fischio del signor Vagnoni che sancisce definitivamente lo 0-1.</p>
      <p>
        <b>Il tabellino</b>
      </p>
      <p><b>ATLETICO MACERATA</b>: Mastrocola, Rocchi, Fratini, Gigli, Ortenzi, Lucentini, Miglietta (76’ Loschiavone), Lombi, Piccioni (76’ Ngugi), Mancini, Firmani (54’ Trifiletti). All.Cencioni</p>
      <p><b>JUVENTUS CLUB TOLENTINO</b>: Salvucci, Mosca (61’ Appignanesi), Magagnini (51 Francia), Tarquini, Rossi (61’ Traorè), Pelliccioni, Falconi, Vitali, Laconi, Llaque Romero (88’ Panunti), Roccetti (83’ Pasotti). All.Corvatta</p>
      <p><b>Direttore di gara</b>: Marco Vagnoni di Fermo</p>
      <p><b>Note</b>: spettatori 100 ca.</p>
    </article>
  </body>
</html>