<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593917/%E0%A6%9F%E0%A6%9F%E0%A7%87%E0%A6%A8%E0%A6%B9%E0%A6%BE%E0%A6%AE%E0%A7%87-%E0%A6%AE%E0%A6%B0%E0%A6%BF%E0%A6%A8%E0%A6%B9%E0%A7%8B%E0%A6%B0-%E0%A6%9C%E0%A7%9F%E0%A7%87-%E0%A6%B6%E0%A7%81%E0%A6%B0%E0%A7%81"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T16:33:00+00:00"/>
    <meta property="og:title" content="টটেনহামে মরিনহোর জয়ে শুরু"/>
    <meta property="og:description" content="ইংলিশ প্রিমিয়ার লিগে হোসে মরিনহোর নতুন অধ্যায় শুরু হলো দারুণভাবে। তার ছোঁয়ায় যেন নিজেদের ফিরে পেয়েছে টটেনহাম হটস্পার। জানুয়ারির পর প্রিমিয়ার লিগে প্রথমবার প্রতিপক্ষের মাঠে জিতেছে তারা। ওয়েস্ট হ্যাম ইউনাইটেডকে ৩-২ গোলে হারিয়েছে স্পাররা। সন হিউং মিন, লুকাস মোউরা ও হ্যারি কেইনের গোলে জয়..."/>
  </head>
  <body>
    <article>
      <h1>টটেনহামে মরিনহোর জয়ে শুরু</h1>
      <address><time datetime="2019-11-23T16:33:00+00:00">23 Nov 2019, 16:33</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/23/439909fcf6a160ea4c078c77b4cbeca0-5dd95f391fb7b.jpg"/>
        <figcaption>টটেনহামে প্রথম ম্যাচে সফল মরিনহো</figcaption>
      </figure>
      <p>
        <b>ইংলিশ প্রিমিয়ার লিগে হোসে মরিনহোর নতুন অধ্যায় শুরু হলো দারুণভাবে। তার ছোঁয়ায় যেন নিজেদের ফিরে পেয়েছে টটেনহাম হটস্পার। জানুয়ারির পর প্রিমিয়ার লিগে প্রথমবার প্রতিপক্ষের মাঠে জিতেছে তারা। ওয়েস্ট হ্যাম ইউনাইটেডকে ৩-২ গোলে হারিয়েছে স্পাররা।</b>
      </p>
      <p>সন হিউং মিন, লুকাস মোউরা ও হ্যারি কেইনের গোলে জয় পায় টটেনহাম। গত বুধবার মাউরিসিও পোচেত্তিনো বরখাস্ত হওয়ার একদিনের মধ্যে প্রধান কোচ হন মরিনহো। তার কোচিংয়ে প্রথম অ্যাওয়ে ম্যাচেই সফল স্পাররা।</p>
      <p>প্রথম মিনিটেই কেইনের লক্ষ্যভেদে গোল উদযাপন করেছিল টটেনহাম। কিন্তু অফসাইডে সেটা বাতিল হয়ে যায়। প্রথমার্ধে তারা ম্যাচের নিয়ন্ত্রণ নেয় ৩৬ মিনিটের গোলে। ডেলে আলীর থ্রু বলে গোল করেন সন, সব ধরনের প্রতিযোগিতায় ৬ ম্যাচে এটি দক্ষিণ কোরিয়ান ফরোয়ার্ডের ষষ্ঠ গোল। বিরতির দুই মিনিট আগে অতিথিরা ব্যবধান দ্বিগুণ করে। ডেলের ফ্লিক থেকে সনের বাড়ানো ক্রসে মোউরা করেন ২-০। স্পাররা জয় সুনিশ্চিত করে দ্বিতীয়ার্ধের তৃতীয় মিনিটের গোলে। সার্জ অরিয়েরের ক্রস থেকে শক্তিশালী হেডে লক্ষ্যভেদ করেন কেইন।</p>
      <p>খেলা শেষ হওয়ার ১৫ মিনিট আগে মিখায়েল আন্তোনিও এক গোল শোধ দিলে ম্যাচে উত্তেজনা ফিরেছিল। ইনজুরি সময়ের ষষ্ঠ মিনিটে আনজেলো অগবোনা আরও একটি গোল করে। তবে জয় নিয়েই মাঠ ছাড়ে টটেনহাম।</p>
      <p>গোল পাল্টা গোলের ম্যাচে লিভারপুল স্বস্তির জয় পেয়েছে ক্রিস্টাল প্যালেসের মাঠে। ২-১ গোলে জিতেছে তারা। দ্বিতীয়ার্ধে ৪৯ মিনিটে সাদিও মানের গোলে এগিয়ে যায় লিভারপুল। ৮২ মিনিটে উইলফ্রাইড জাহা ক্রিস্টালকে সমতায় ফেরায়। তবে তিন মিনিট পরই রবার্তো ফিরমিনোর গোলে তিন পয়েন্ট নিয়ে মাঠ ছাড়ে অতিথিরা।<br/><br/><br/>সাউদাম্পটনের বিপক্ষে হারের শঙ্কায় পড়েছিল আর্সেনাল। তবে শেষ মিনিটে আলেক্সান্দার ল্যাকাজেত্তের লক্ষ্যভেদে ২-২ গোলে ড্র করে তারা। প্রথম গোলটিও করেন তিনি। <br/>১৩ ম্যাচে ৩৭ পয়েন্ট নিয়ে সবার ওপরে লিভারপুল। ২৯ পয়েন্ট নিয়ে দ্বিতীয় স্থানে লেস্টার সিটি। আর্সেনাল ১৮ পয়েন্টে সাত নম্বরে। তাদের চেয়ে এক পয়েন্ট কমে নবম স্থানে টটেনহাম।</p>
      <footer>/এফএইচএম/</footer>
    </article>
  </body>
</html>