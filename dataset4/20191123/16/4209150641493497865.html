<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Vucic-Na-Sretenje-planirano-usvajanje-deklaracije-o-vojnoj-neutralnosti/570143?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T16:35:04+00:00"/>
    <meta property="og:title" content="Vučić: Na Sretenje planirano usvajanje deklaracije o vojnoj neutralnosti"/>
    <meta property="og:description" content="SUBOTICA - Predsjednik Srbije Aleksandar Vučić potvrdio je da bi na Sretenje, 15. februara, u Skupštini Srbije trebalo da bude usvojena deklaracija o političkoj nezavisnosti i vojnoj neutralnosti zemlje."/>
  </head>
  <body>
    <article>
      <h1>Vučić: Na Sretenje planirano usvajanje deklaracije o vojnoj neutralnosti</h1>
      <address><time datetime="2019-11-23T16:35:04+00:00">23 Nov 2019, 16:35</time> by <a rel="author">Srna</a></address>
      <p>SUBOTICA - Predsjednik Srbije Aleksandar Vučić potvrdio je da bi na Sretenje, 15. februara, u Skupštini Srbije trebalo da bude usvojena deklaracija o političkoj nezavisnosti i vojnoj neutralnosti zemlje.</p>
      <p>Vučić je rekao novinarima na Paliću da bi to bila jedna vrsta potvrde unutrašnje i spoljne politike Srbije, za koju misli da je dala rezultate i izazvala poštovanje cijelog svijeta.</p>
      <p>On smatra da Srbija to treba da uradi, ne zbog sebe, već zbog budućih generacija".</p>
      <p>"Važno je da kad potvrdite jedan kurs, onda vas i drugi posmatraju na taj način. Meni je nedavno belgijska premijerka rekla: 'Vi u Srbiji, i vi Aleksandre, poznati ste po tome da imate samostalnu i nezavisnu politiku.' Znate li kakva je to čast i kakva je to retkost čuti u današnjim evropskim okvirima", kaže Vučić.</p>
      <p>On je dodao da je na to ponosan.</p>
      <p>Predsjednik Srbije kaže da je i to jedan od razloga što mađarski prijatelji cijene Srbiju - jer ima autohtonu, autonomnu, samostalnu i nezavisnu politiku, što ide za svojim interesima, poštujući sve druge, a ne mora uvijek da bude "prišipetlja" svemu što neko drugi donese kao odluku.</p>
      <p>"Sami biramo kada ćemo za nešto da glasamo, a kad nećemo. To je veoma važno i doprinosi daljem i većem ugledu Srbije", zaključio je Vučić.</p>
    </article>
  </body>
</html>