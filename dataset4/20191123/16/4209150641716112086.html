<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Grabar-Kitarovic-o-slovenackom-varanju-u-arbitrazi-Skandalozno/570140?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T16:10:10+00:00"/>
    <meta property="og:title" content="Grabar-Kitarović o slovenačkom varanju u arbitraži: Skandalozno"/>
    <meta property="og:description" content="ZAGREB - Hrvatska predsjednica Kolinda Grabar-Kitarović objavila je danas da je potpuno jasno da je slovenački državni aparat bio &quot;upregnut&quot; kako bi se nedopušteno uticalo na ishod arbitraže o hrvatsko-slovenačkoj granici."/>
  </head>
  <body>
    <article>
      <h1>Grabar-Kitarović o slovenačkom varanju u arbitraži: Skandalozno</h1>
      <address><time datetime="2019-11-23T16:10:10+00:00">23 Nov 2019, 16:10</time> by <a rel="author">Tanjug</a></address>
      <p>ZAGREB - Hrvatska predsjednica Kolinda Grabar-Kitarović objavila je danas da je potpuno jasno da je slovenački državni aparat bio "upregnut" kako bi se nedopušteno uticalo na ishod arbitraže o hrvatsko-slovenačkoj granici.</p>
      <p>Ona je rekla i da se spor može rešiti samo bilateralno, reagujući na izvještaj slovenačke komisije, iz kojeg proizlazi da je slovenačka država prikrivala ilegalnu komunikaciju arbitražnog agenta i arbitražnog sudije.</p>
      <p>Iz izvještaja slovenačke parlamentarne Komisije za nadzor obavještajnih službi (KNOVS), koji je objavljen prije desetak dana proizlazi da je slovenačka država preko obavještajnih službi sve vrijeme učestvovala u prikrivanju komuniciranja slovenačkog arbitražnog agenta Simone Drenik i arbitra Jerneja Sekoleca, te da se slovenačka obavještajna služba SOVA počela pripremati za arbitražu još početkom 2009. godine, a arbitražni sporazum potpisan je u jesen.</p>
      <p>U Hrvatskoj ističu da izvještaj nedvosmisleno potvrđuje da je slovenačka strana bila ta koja je u cilju arbitražne prevare upregnula državni aparat i svoje tajne službe.</p>
      <p>"Slovenija je konačno priznala skandalozne radnje, koje su dovele do propasti arbitraže. Sada je potpuno jasno da je slovenački državni aparat bio upregnut kako bi se nedopušteno uticalo na ishod. Arbitraža je odavno mrtva, a spor se može riješiti samo bilateralno", napisala je na Twitteru  Kolinda Grabar-Kitarović, prenosi Index.hr.</p>
      <p>
        <b>POVEZANA VIJEST:</b>
      </p>
      <p>
        <a href="https://www.nezavisne.com/novosti/ex-yu/Da-li-su-Slovenci-varali-tokom-arbitraze-s-Hrvatskom/570094">Da li su Slovenci varali tokom arbitraže s Hrvatskom?</a>
      </p>
    </article>
  </body>
</html>