<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/gerobasili_kaneis_na_min_meinei_theatis_sto_fainomeno_tis_bias_kata_gynaikon-589124/"/>
    <meta property="og:site_name" content="Real.gr"/>
    <meta property="article:published_time" content="2019-11-23T16:30:00+00:00"/>
    <meta property="og:title" content="Σε τρεις φάσεις θα εξελιχθεί η κακοκαιρία «Γηρυόνης» - Ποιες περιοχές θα «χτυπήσει» και πότε"/>
    <meta property="og:description" content="Η Όλγα Γεροβασίλη, στην ομιλία της στην ημερίδα της Γραμματείας Γυναικών της Ένωσης Αστυνομικών Υπαλλήλων Άρτας, με αφορμή την Παγκόσμια Ημέρα για την 'Εξάλειψη της Βίας κατά των Γυναικών', τόνισε πως η Ελληνική Αστυνομία είναι ταγμένη στην εξυπηρέτηση του κοινωνικού συνόλου και θεματοφύλακας των Ανθρωπίνων Δικαιωμάτων και του Κράτους Δικαίου."/>
  </head>
  <body>
    <article>
      <h1>
        <a href="https://www.real.gr/koinonia/arthro/se_treis_faseis_tha_ekselixthei_h_kakokairia_giryonis_poies_perioxes_tha_xtypisei_kai_pote-589123/">Σε τρεις φάσεις θα εξελιχθεί η κακοκαιρία «Γηρυόνης» - Ποιες περιοχές θα «χτυπήσει» και πότε</a>
      </h1>
      <address><time datetime="2019-11-23T16:30:00+00:00">23 Nov 2019, 16:30</time> by <a rel="author">Real.gr</a></address>
      <p>
        <b>Η Όλγα Γεροβασίλη, στην ομιλία της στην ημερίδα της Γραμματείας Γυναικών της Ένωσης Αστυνομικών Υπαλλήλων Άρτας, με αφορμή την Παγκόσμια Ημέρα για την «Εξάλειψη της Βίας κατά των Γυναικών», τόνισε πως η Ελληνική Αστυνομία είναι ταγμένη στην εξυπηρέτηση του κοινωνικού συνόλου και θεματοφύλακας των Ανθρωπίνων Δικαιωμάτων και του Κράτους Δικαίου.</b>
      </p>
      <p>Η βουλευτής Άρτας αναφερόμενη στην ημερίδα, χαιρέτισε την πρωτοβουλία των αστυνομικών υπαλλήλων του Νομού Άρτας, οι οποίοι, αντιλαμβανόμενοι τον κοινωνικό ρόλο της Αστυνομίας, ανέλαβαν να ευαισθητοποιήσουν την τοπική κοινωνία και τους συναρμόδιους φορείς για την αντιμετώπιση της βίας κατά των γυναικών.</p>
      <p>Έπειτα, για να καταδείξει το μέγεθος του συγκεκριμένου ζητήματος, παρέθεσε με μελανά χρώματα το πλήθος των περιστατικών ενδοοικογενειακής και έμφυλης βίας, αναφέροντας χαρακτηριστικά πως στην Ευρωπαϊκή Ένωση 16.700.000 γυναίκες υπέστησαν σωματική βία ή σεξουαλική κακοποίηση μέσα σε έναν χρόνο.</p>
      <figure>
        <img src="https://media.real.gr/filesystem/images/20191123/low/eksaleipsi-bias-kata-ton-gynaikon2_252863_180353.JPG"/>
      </figure>
      <p>Η κα Γεροβασίλη αναφέρθηκε στις πρωτοβουλίες της Κυβέρνησης ΣΥΡΙΖΑ, όπως την κύρωση της Σύμβασης της Κωνσταντινούπολης, με την οποία εκσυγχρονίστηκε το νομοθετικό πλαίσιο για την Πρόληψη και την Καταπολέμηση της Βίας κατά των γυναικών αλλά και της Ενδοοικογενειακής Βίας. Στη συνέχεια της ομιλίας της, εστίασε στην ανάγκη να σπάσει το φράγμα της σιωπής, σε σχέση με το φαινόμενο της βίας κατά των γυναικών και ιδιαίτερα της ενδοοικογενειακής βίας, που αφορά οριζόντια όλες τις κοινωνικές τάξεις αδιακρίτως.</p>
      <p>Τόνισε πως για το σκοπό αυτό, ως Υπουργός Προστασίας του Πολίτη, υπέγραψε προεδρικό διάταγμα για την δημιουργία Υπηρεσιών Ενδοοικογενειακής Βίας στην Ελληνική Αστυνομία σε επιτελικό αλλά και σε τοπικό επίπεδο για την αντιμετώπιση των αυτόφωρων εγκλημάτων ενδοοικογενειακής βίας.</p>
      <figure>
        <img src="https://media.real.gr/filesystem/images/20191123/low/eksaleipsi-bias-kata-ton-gynaikon_252863_180354.JPG"/>
      </figure>
      <p>Η Γραμματέας της ΚΟ του ΣΥΡΙΖΑ υπογράμμισε το γεγονός ότι οι υπηρεσίες για την αντιμετώπιση της ενδοοικογενειακής βίας σχεδιάστηκαν για να λειτουργήσουν στην πράξη και όχι για να μείνουν κενό γράμμα και κάλεσε τη νέα ηγεσία του Υπουργείου να αξιοποιήσει τη δουλειά που έχει ήδη γίνει και να συνεχίσει την προσπάθεια αυτή.</p>
      <p>Η κα Γεροβασίλη έκλεισε την ομιλία της με τη διαπίστωση πως δεν μπορεί κανείς να μένει θεατής του φαινομένου της βίας κατά των γυναικών και πως αποτελεί ευθύνη όλων η αναχαίτιση και η εξάλειψή του.</p>
    </article>
  </body>
</html>