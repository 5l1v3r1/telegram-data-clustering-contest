<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/23/eurotour-a-dubai-rahm-raggiunge-lorenzo-vera-sale-migliozzi-pn_20191123_00078/"/>
    <meta property="og:site_name" content="Askanews"/>
    <meta property="article:published_time" content="2019-11-23T16:13:39+00:00"/>
    <meta property="og:title" content="Eurotour: a Dubai Rahm raggiunge Lorenzo-Vera, sale Migliozzi"/>
    <meta property="og:description" content="Roma, 23 nov. (askanews) – Nel DP World Tour Championship, ottavo e ultimo evento delle Rolex Series, che chiude anche la stagione dell’European Tour sul percorso del Jumeirah Golf Estates (par 72), a Dubai, negli Emirati Arabi Uniti, Mike Lorenzo-Vera (201 – 63 69 69, -15) è stato raggiunto al vertice da Jon Rahm (201 […]"/>
  </head>
  <body>
    <article>
      <h1>Eurotour: a Dubai Rahm raggiunge Lorenzo-Vera, sale Migliozzi</h1>
      <h2>Lo spagnolo diventerebbe numero uno in Europa</h2>
      <address>
        <time datetime="2019-11-23T16:13:39+00:00">23 Nov 2019, 16:13</time>
      </address>
      <figure>
        <img src="http://www.askanews.it/wp-content/uploads/2019/11/20191123_171331_11CD1FC4.jpg"/>
      </figure>
      <p>Roma, 23 nov. (askanews) – Nel DP World Tour Championship, ottavo e ultimo evento delle Rolex Series, che chiude anche la stagione dell’European Tour sul percorso del Jumeirah Golf Estates (par 72), a Dubai, negli Emirati Arabi Uniti, Mike Lorenzo-Vera (201 – 63 69 69, -15) è stato raggiunto al vertice da Jon Rahm (201 – 66 69 66), il quale ha decisamente attaccato con un 66 (-6) così come Rory McIlroy, terzo con 203 (-13), autore di un 65 (-7). Ha effettuato un bel giro in 68 (-4) colpi Guido Migliozzi, da 20° a 11° con 211 (73 70 68, -5), mentre sono rimasti nelle loro posizioni Francesco Molinari, 32° con 216 (69 76 71, par), e Andrea Pavan, 48° con 222 (77 74 71, +6).</p>
      <p>Per il successo nel torneo possono competere anche Thomas Pieters, quinto con 206 (-10), e Marcus Kinhult, sesto con 207 (-9), e la matematica non esclude, anche se un po’ lontani Danny Willett e Christiaan Bezuidenhout, settimi con 208 (-8). Out Justin Rose, 16° con 212 (-4).</p>
      <p>L’ultima buca è stata fatale a Lorenzo Vera. Infatti il suo unico bogey di giornata (69, -3, insieme a quattro birdie), si è combinato con il settimo birdie di Rahm (contro un bogey) ed è stato aggancio. McIlroy ha realizzato il miglior punteggio di giornata con un eagle, cinque birdie e nessun bogey.</p>
      <p>Guido Migliozzi, in competizione per il “Rookie of The Year Award”, ha segnato sei birdie e un doppio bogey e ora è davanti agli altri tre candidati al riconoscimento: Adri Arnaus, che affianca Rose, Robert MacIntyre, 20° con 213 (-3), e Kurt Kitayama, precipitato al 49° posto con 223 (+7). La prestazione nel torneo non sarà decisiva nelle valutazioni, ma potrebbe dare un contributo. Per Francesco Molinari 71 (-1) colpi con due birdie e un bogey e per Andrea Pavan identico score con quattro birdie e tre bogey. Il montepremi è di otto milioni di dollari, il più cospicuo del circuito, con una prima moneta di tre milioni di dollari, la più alta in assoluto per l’European Tour.</p>
    </article>
  </body>
</html>