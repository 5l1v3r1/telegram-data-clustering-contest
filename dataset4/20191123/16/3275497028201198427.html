<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342658/telecommunication-adds-10-days-internet/"/>
    <meta property="og:site_name" content="زومیت"/>
    <meta property="article:published_time" content="2019-11-23T16:00:00+00:00"/>
    <meta property="og:title" content="مخابرات حجم مصرف‌نشده این ماه کاربران را به ماه بعد منتقل می‌کند"/>
    <meta property="og:description" content="مدیرعامل مخابرات اعلام کرد حجم مجاز مصرف‌نشده‌ی مشتریان در ماه جاری به ماه بعد انتقال می‌یابد و ۱۰ روز به مدت اعتبار قرارداد کاربران اینترنت پرسرعت افزوده می‌شود."/>
  </head>
  <body>
    <article>
      <h1>مخابرات حجم مصرف‌نشده این ماه کاربران را به ماه بعد منتقل می‌کند</h1>
      <address><time datetime="2019-11-23T16:00:00+00:00">23 Nov 2019, 16:00</time> by <a rel="author" href="http://www.zoomit.ir/user/banafsheh/" target="_blank">بنفشه نیک‌بخت</a></address>
      <p>مدیرعامل مخابرات اعلام کرد حجم مجاز مصرف‌نشده‌ی مشتریان در ماه جاری به ماه بعد انتقال می‌یابد و ۱۰ روز به مدت اعتبار قرارداد کاربران اینترنت پرسرعت افزوده می‌شود.</p>
      <hr/>
      <p><i>سیدمجید صدری</i>، مدیرعامل شرکت مخابرات ایران با اشاره به قطعی اینترنت بین‌الملل کشور اعلام کرد، ماند‌ه‌ی FUP (حجم مصرف منصفانه) مجاز مصرف‌نشده‌ی مشتریان در ماه جاری به ماه بعد انتقال می‌یابد و همچنین ۱۰ روز به مدت اعتبار قرارداد مشتریان اینترنت پرسرعت افزوده می‌شود.</p>
      <p>در قطعی ۶ روزه‌ی اینترنت بین‌الملل کشور، دسترسی به سایت‌های داخلی با استفاده از شبکه‌ی ملی اطلاعات امکان‌پذیر بود، اما با توجه به نیم‌بها بودن تعرفه‌ی اینترنت در این سایت‌ها بسیاری از کاربران نتوانستند استفاده‌ی چندانی از بسته‌های اینترنتی و حجم مصرف منصفانه‌ی خود کنند. در همین راستا مدیر عامل شرکت مخابرات ایران گفت:</p>
      <blockquote>در چند روز گذشته اختلالاتی در حوزه‌ی اینترنت وجود داشت و مشترکان ما در این رابطه متضرر شدند. ما برای آنکه بتوانیم بخشی از این ضرر و زیان پیش‌آمده برای مشترکان را جبران کنیم، اقداماتی انجام دادیم؛ در صورتی که مشترکان از حجم مصرف منصفانه‌ی خود تا پایان ماه استفاده نکنند، FUP آن‌ها صفر می‌شود، اما در این شرایط برای اینکه مشترکان متضرر نشوند، مانده FUP آن‌ها را به ماه جاری انتقال دادیم تا بتوانند از باقیمانده‌ی حجم خود در این ماه هم استفاده کنند. همچنین ۱۰ روز به مدت اعتبار قرارداد تمام مشتریان اینترنت پرسرعت شرکت مخابرات افزوده می‌شود.</blockquote>
      <p>پیش از این <i><a href="https://www.zoomit.ir/tag/azari-jahromi/">محمدجواد آذری جهرمی</a></i>، وزیر ارتباطات و فناوری اطلاعات نیز در خصوص مشترکینی که بسته‌های مدت‌دار مثلا یک هفته‌ای خریداری کرده‌اند و در زمان قطع اینترنت قادر به مصرف بسته خود نشده‌اند، با ارسال ابلاغیه‌ای از اپراتورهای تلفن همراه خواست <a href="https://www.zoomit.ir/2019/11/22/342634/extension-validity-internet-packages/">مدت زمان قطعی اینترنت را به مدت اعتبار بسته‌ها اضافه کنند</a>.</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/24/342679/jahromi-video-apology/">وزیر ارتباطات به‌صورت ویدیوی از مردم عذرخواهی کرد </a>
        <a href="http://www.zoomit.ir/2019/11/21/342619/internet-reconnected/">اینترنت به‌زودی وصل می‌شود [به‌روزرسانی] </a>
        <a href="http://www.zoomit.ir/2019/11/23/342660/mobile-internet-connects-after-home-internet/">اینترنت همراه پس از اینترنت ثابت و خانگی وصل می‌شود </a>
        <a href="http://www.zoomit.ir/2019/11/21/342603/iranian-internet-services-alternatives/">سرویس‌های اینترنتی ایرانی در آزمون کارایی؛ آیا می‌توان همه‌چیز را جایگزین کرد؟ </a>
        <a href="http://www.zoomit.ir/2019/11/22/342644/us-sanctioned-ict-minister/">آمریکا، وزیر ارتباطات را تحریم کرد</a>
      </p>
      <hr/>
      <p>منبع <a href="https://www.isna.ir/news/98090200752/%D9%85%D8%AE%D8%A7%D8%A8%D8%B1%D8%A7%D8%AA-%DB%B1%DB%B0-%D8%B1%D9%88%D8%B2-%D8%A8%D9%87-%D8%A7%DB%8C%D9%86%D8%AA%D8%B1%D9%86%D8%AA-%DA%A9%D8%A7%D8%B1%D8%A8%D8%B1%D8%A7%D9%86-%D8%A7%D8%B6%D8%A7%D9%81%D9%87-%DA%A9%D8%B1%D8%AF">ایسنا</a></p>
    </article>
  </body>
</html>