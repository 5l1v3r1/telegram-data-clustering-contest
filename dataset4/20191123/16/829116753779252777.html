<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191123-kenderesi-tamas-gyozelemmel-tert-vissza-az-olimpiai-bronzermes-uszo-majdnem-lekeste-a-rajtot.html"/>
    <meta property="og:site_name" content="Origo"/>
    <meta property="article:published_time" content="2019-11-23T16:20:00+00:00"/>
    <meta property="og:title" content="Kenderesi Tamás győzelemmel tért vissza"/>
    <meta property="og:description" content="Az olimpiai bronzérmes úszó majdnem lekéste a rajtot."/>
  </head>
  <body>
    <article>
      <h1>Kenderesi Tamás győzelemmel tért vissza</h1>
      <address><time datetime="2019-11-23T16:20:00+00:00">23 Nov 2019, 16:20</time> by <a rel="author">Origo</a></address>
      <p>
        <b>A nyári világbajnokság és az azt követő műtétje óta először versenyzett Kenderesi Tamás. Az olimpiai bronzérmes úszó az úszók egyetemi és főiskolai bajnokságán, a Tüske-uszodában nyert 100 pillangón, valamint két váltót is győzelemhez segített, így a pécsiek visszaszerezték az összetett elsőségüket, holtversenyben a Semmelweis Egyetemmel. Az eseményen, mint mindig, egy sor válogatott rajthoz állt intézményeik csapatában, többek között a júliusban világbajnoki címet szerzett Rasovszky Kristóf is.</b>
      </p>
      <p>A hagyományoknak megfelelően megannyi klasszis ott volt a rajtköveken az idei úszó MEFOB-on, és persze több száz egyetemista társuk is 23 intézmény képviseletében. Az újoncok kedvéért egy profi rajtbemutatójával indult az esemény, hogy mindenki tisztában legyen a versenyen alkalmazandó startfejes kritériumaival. Az idén a választás a nyáron 5km-en világbajnoki címet szerző Rasovszky Kristófra esett, igaz, előtte néhány bennfentes megjegyezte, remélik, hogy a Pannon Egyetem színeiben induló kiválóság ezúttal nem a nyíltvízi viadalokon szokásává vált szaltót fogja bemutatni. </p>
      <p>Rasovszky egyébként több számban is igyekezett pontokat szerezni a veszprémieknek, így a specialistákkal, Takács Krisztiánnal (Dunaújvárosi Egyetem) és Gyárfás Bencével (Edutus) is összemérte magát 50 és 100 gyorson, végül azonban csak érmeket és pontokat gyűjtött, győzni nem tudott, ugyanis 400-on válogatottbéli csapattársa, Székelyi Dániel (Budapesti Gazdasági Egyetem) másfél másodperccel megelőzte.</p>
      <p>Az esemény egyik leginkább várt száma a férfi 100 pillangó volt, ahol a több szempontból is balul sikerült koreai világbajnokság, illetve az azt követő térdműtétjét követően először állt rajthoz az olimpiai bronzérmes Kenderesi Tamás. Igaz, kevésen múlt, hogy végül elmaradjon az egyébként kifejezetten biztatóra sikeredett úszás, Kenderesi ugyanis kissé késve érkezett a rajthoz, de természetesen megvárták a többiek.</p>
      <p>„Bemelegítettem, és a nevezések és a számok alapján nagyjából belőttem, mikor jövök én,</p>
      <blockquote>a tanárunk is azt mondta, van időm még, szóval kényelmesen elmentem dobni egy sárgát, amikor szóltak, hogy nem ártana sietnem</blockquote>
      <p>– mondta a versenyt követően Kenderesi. – Azért nekem nem mindegy, hogy a magam kis normál ritmusában haladok vagy sem, szóval ha nincs ez, akkor ment volna egy ennél is jobb idő, de annak örülök, hogy végre versenyezhettem, és azért sikerült azt megcsinálnom, amit terveztem. A helyszín teljesen jó volt a visszatérésre, jó medence, jó rajtkő, jó fal, a sok edzés után nagyon jó érzés volt belekóstolni a téthelyzetbe is."</p>
      <figure>
        <img src="https://cdn.nwmgroups.hu/s/img/i/1911/2019112333.jpg"/>
        <figcaption>Kenderesi Tamás győzelemmel tért vissza<cite>Forrás: MÚSZ/Kovács Anikó</cite></figcaption>
      </figure>
      <p>A Kvangdzsuban történteket lassan sikerül maga mögött hagynia – a héten a fegyelmi tárgyalással végleg lezárult az ügy –, mint mondta, „az eltelt időszakban sikerült sok mindent lerendezni magamban, úgy gondolom, most már tényleg az úszásra tudok koncentrálni.</p>
      <blockquote>Az olimpia nekem mindig különleges, annak idején szuperül ment az ifjúsági olimpián, Rió is elég jól sikerült, úgyhogy nagyon várom a következő évet."</blockquote>
      <p>A műtétet követően még nem működik tökéletesen a lába, de legalább a pillangózásnál már nincs gond.</p>
      <p>„Még feszül egy kicsit, amikor behajlítom a térdem, kilencven foknál még nem is megy jobban, márpedig a fordulónál teljesen be kellene húznom magam alá, hogy teljes erővel tudjam elrúgni magam, de a gyógytornászommmal dolgozunk rajta, szerinte másfél hónap múlva tökéletes lesz."</p>
      <blockquote>Később győzelemhez segítette a pécsiek négyszer százas vegyesváltóját, illetve a bajnokság leginkább várt számában a 10x50-es gyorsváltót is.</blockquote>
      <p>Nem utolsósorban ennek is köszönhetően a pécsiek visszaszerezték 2017-es elsőségüket – tavaly a Testnevelési Egyetem megelőzte őket –, igaz, a Semmelweis Egyetemmel holtversenyben, miután mindkét intézmény 177 pontot gyűjtött (két éve a pécsiek 178-176-tal vitték el az elsőséget), míg a BME végzett a harmadik helyen.</p>
      <p>Az úszó MEFOB-ot egyébként a hagyományoknak megfelelően a Budapesti Műszaki és Gazdaságtudományi Egyetem szervezte – az eseményt Székely Mózes, a Magyar Egyetemi és Főiskolai Sportszövetség főtitkára, illetve Kincses Gábor, a BME Sportközpontjának igazgatója nyitott meg –, és a tavalyinál öttel több intézmény úszói álltak rajthoz, és amelynek történetében első ízben született holtverseny az összetettben.</p>
    </article>
  </body>
</html>