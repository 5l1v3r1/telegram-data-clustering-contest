<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779054/%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%B3%D8%A7%D8%A8%D9%82-%D8%B1%D8%A7%D9%85%DB%8C%D8%A7%D9%86-%D8%AA%D8%AD%D9%88%DB%8C%D9%84-%D9%85%D8%B1%D8%A7%D8%AC%D8%B9-%D9%82%D8%B6%D8%A7%DB%8C%DB%8C-%D8%B4%D8%AF-%D9%85%D9%88%D8%AC-%D8%AA%D8%BA%DB%8C%DB%8C%D8%B1-%D9%85%D8%AF%DB%8C%D8%B1%D8%A7%D9%86-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T16:20:57+00:00"/>
    <meta property="og:title" content="استاندار گلستان‌: فرماندار سابق رامیان تحویل مراجع قضایی شد/موج تغییر مدیران نداریم"/>
    <meta property="og:description" content="گرگان- استاندار با اشاره به اینکه تا انتخابات اسفندماه موج تغییر مدیران نخواهیم داشت، گفت: فرماندار جدید رامیان معرفی شده و فرماندار سابق به دلیل تخلفی در خصوص آرد تحویل مراجع قضایی شده است."/>
  </head>
  <body>
    <article>
      <h1>استاندار گلستان‌: فرماندار سابق رامیان تحویل مراجع قضایی شد/موج تغییر مدیران نداریم</h1>
      <address>
        <time datetime="2019-11-23T16:20:57+00:00">23 Nov 2019, 16:20</time>
      </address>
      <p>هادی حق شناس در گفتگو با <a href="https://www.mehrnews.com/">خبرنگار مهر</a> اظهار کرد: تغییر فرماندار رامیان از حدود ۳۰ تا ۳۵ روز قبل در دستور کار قرار داشت اما یکی از نهادهای نظارتی گزارش داد که تخلفی در خصوص آرد انجام شده و اجازه دهید فرآیند شناسایی کل مجموعه انجام شود.</p>
      <p>وی افزود: هرچند تغییر در دستور کار بود اما صبر کردیم کار نهادهای نطارتی به پایان برسد؛ وقتی قوه قضاییه اقدام کرد ماهم جانشین معرفی کردیم و جابه‌جایی هایی دیگری در کل حوزه انجام دادیم.</p>
      <p>استاندار گلستان ادامه داد: به طور قطع و یقین  اگر مدیران دیگری هم تخلف کنند با آن‌ها برخورد می‌شود حتی اگر آن‌ها را تازه منصوب کرده باشیم.</p>
      <p>وی تاکید کرد: در مباحث مالی با هیچ کس تعارف نداریم و عهد اخوت هم نبسته‌ایم و با هر مدیری که خدای نکرده تخلف کند شدیداً برخورد می کنیم.</p>
      <p>حق شناس با تاکید بر اینکه هر برخوردی باید متناسب با جرم باشد، تصریح کرد: فرماندار سابق رامیان هم‌اکنون تحویل مراجع قضایی شده است و کاری که ما می‌توانستیم انجام دهیم این بود که جانشین را با سرعت معرفی کنیم که انجام شد.</p>
      <p>استاندار گلستان خاطرنشان کرد: انتخاب سرپرست اداره کل سیاسی و چند معاون فرماندار انجام شده و تغییر یک فرماندار دیگر در دستور کار قرار دارد و با این تغییرات تا انتخابات اسفند ماه موج تغییر مدیران نخواهیم داشت به شرط اینکه مشکلی پیش نیاید؛ اما اگر مشکلی وجود داشته باشد یک روز تعلل نمی‌کنیم.</p>
    </article>
  </body>
</html>