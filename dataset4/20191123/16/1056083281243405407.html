<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201031/%D8%B1%D8%B4%D8%AF-%DB%B1%DB%B2-%D8%AF%D8%B1%D8%B5%D8%AF%DB%8C-%D8%AA%D9%88%D9%84%DB%8C%D8%AF-%DA%AF%D9%88%D8%B4%D8%AA-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T16:59:28+00:00"/>
    <meta property="og:title" content="رشد ۱۲ درصدی تولید گوشت در کرمانشاه"/>
    <meta property="og:description" content="ایسنا/کرمانشاه رئیس سازمان جهاد کشاورزی استان کرمانشاه از رشد حدود ۱۲ درصدی تولید گوشت قرمز و سفید در استان طی سال جاری خبر داد."/>
  </head>
  <body>
    <article>
      <h1>رشد ۱۲ درصدی تولید گوشت در کرمانشاه</h1>
      <address><time datetime="2019-11-23T16:59:28+00:00">23 Nov 2019, 16:59</time> by <a rel="author">زهرا مرادی</a></address>
      <p>ایسنا/کرمانشاه رئیس سازمان جهاد کشاورزی استان کرمانشاه از رشد حدود ۱۲ درصدی تولید گوشت قرمز و سفید در استان طی سال جاری خبر داد.</p>
      <p>نوربخش حاتمی در همایش تجلیل از جهادگران بسیجی اربعین موکب شهدای جهاد کشاورزی استان کرمانشاه، با اشاره به رشد ۱۲ درصدی تولیدات گوشت قرمز استان کرمانشاه اظهار کرد: در حالی که مجموع تولید گوشت قرمز استان تا سال گذشته ۳۶ هزار تن بود این میزان امسال به ۴۰ هزار تن خواهد رسید، هرچند نیاز سالانه استان به گوشت قرمز ۲۶ هزار تن است.</p>
      <p>حاتمی رشد تولیدات گوشت سفید استان در سال جاری را نیز حدود ۱۲ درصد عنوان کرد و افزود: سال گذشته ۶۳ هزار تن گوشت سفید در استان کرمانشاه تولید شد که این میزان امسال به ۷۰ هزار تن خواهد رسید.</p>
      <p>رئیس سازمان جهاد کشاورزی استان کرمانشاه ادامه داد: در سال گذشته ۴۲۵۰ تن عسل و یازده هزار تن تخم مرغ در استان کرمانشاه تولید شد که این آمار تا پایان امسال به ترتیب به بیش از ۵۴۰۰ و ۱۲ هزار تن خواهد رسید.</p>
      <p>حاتمی در ادامه مجموع سطح گلخانه های استان کرمانشاه تا پایان سال گذشته را ۲۸ هکتار عنوان کرد و افزود: در حال حاضر ۴۲ هکتار گلخانه در دست بهره برداری در استان داریم که تا چند ماه آینده به بهره برداری خواهند رسید.</p>
      <p>حاتمی سپس اشاره ای هم به تولیدات گندم استان کرمانشاه در سال زراعی گذشته داشت و افزود: سال گذشته بدون احتساب گندم بذری، با خرید ۵۵۱ هزار تن گندم از کشاورزان  رتبه پنجم کشوری را در خرید گندم داشتیم.</p>
      <p>وی در ادامه با اشاره به افزایش چشمگیر سطح زیر کشت گوجه فرنگی در استان کرمانشاه گفت: امسال ۸۴۰۰ هکتار گوجه فرنگی در استان کرمانشاه کشت شده بود و نهایتا ۵۶۰ هزار تن محصول در استان تولید شد.</p>
      <p>وی با اشاره به خرید حمایتی گوجه فرنگی در کشور، گفت: از ۳۴۰ هزار تن گوجه فرنگی خریداری شده در کشور به‌صورت یارانه‌ای ۸۱ هزار تن آن معادل حدود ۳۰ درصد کل گوجه فرنگی خریداری شده در کشور از کشاورزان استان کرمانشاه خریداری شد.</p>
      <p>در این مراسم از جمعی از پیشکسوتان بسیج و خادمان اربعین تجلیل شد.</p>
      <p>انتهای پیام</p>
    </article>
  </body>
</html>