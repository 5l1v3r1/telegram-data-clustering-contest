<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/balkani/pendarovski-ako-ne-bjah-prezident-shtjah-da-se-izselja-ot-makedonija-news_1409052.html"/>
    <meta property="og:site_name" content="Actualno.com"/>
    <meta property="article:published_time" content="2019-11-23T16:02:00+00:00"/>
    <meta property="og:title" content="Пендаровски: Ако не бях президент, щях да се изселя от Македония"/>
    <meta property="og:description" content="Никой не е луд на пилее живота си в страна, където средната заплата е 400 евро, смята президентът"/>
  </head>
  <body>
    <article>
      <h1>Пендаровски: Ако не бях президент, щях да се изселя от Македония</h1>
      <address><time datetime="2019-11-23T16:02:00+00:00">23 Nov 2019, 16:02</time> by <a rel="author" href="https://www.actualno.com/editors/uid/170" target="_blank">Илия Лазаров</a></address>
      <p>Президентът на Северна Македония Стево Пендаровски заяви, че ако не е президент, би се изселил от държавата си, защото "никой не е луд да пилее живота си, когато с години трябва да се преговаря по главите (от преговорите с ЕС), а средната заплата в страната е 400 евро", предаде агенция "Бета". <br/><br/><br/>Говорейки на Регионален форум на младите лидери в сръбския град Нови Сад, Пендаровски каза, че ситуацията в региона няма да бъде много по-различна и след две години, когато "ще бъдем напълно зависими от концепцията на Европейския съюз".</p>
      <related>
        <a href="https://www.actualno.com/europe/pendarovski-chakame-reshenie-za-pregovori-do-maj-no-bez-garancija-za-da-news_1405516.html"/>
      </related>
      <p>Той подчерта, че държавите могат да просперират само ако използват собствените си ресурси. В регионалния форум в Нови Сад участват и президентите на Сърбия и Словения Александър Вучич и Борут Пахор. Коментирайки инициативата за "мини Шенген" за свободно движение в Западните Балкани, Пендаровски каза, че ако държавите от региона се опитат да направят "малък ЕС", ще имат шанса да накарат младите хора да останат в страните си и да трансформират обществото, и то "истински, а не бюрократично". <br/>Словенският президент Борут Пахор подкрепи идеята за "мини Шенген" в Западните Балкани като "нова и смела инициатива", която не е замяна на разширяването на ЕС, но може да допринесе за сътрудничеството и просперитета в региона, предаде агенция "Танюг". Пахор каза, че идва в Сърбия като приятел на Западните Балкани и привърженик на разширяването на ЕС, както и на инициативата за "мини Шенген", предвиждаща премахване на търговските бариери между Сърбия, Северна Македония и Албания.</p>
      <related>
        <a href="https://www.actualno.com/balkani/skopie-ne-iskame-chlenstvo-v-njakakva-evropejska-ikonomicheska-zona-a-v-es-news_1390859.html"/>
      </related>
      <p>Словенският президент оцени, че идеята представлява и развитие на европейските ценности като доверие и съвместен живот и сътрудничество. <br/>Пахор припомни, че и преди е предлагал Западните Балкани сами да засилят регионалното си сътрудничество в контекста на разширяването на ЕС страните от. Той подчерта също, че инициативата "мини Шенген" е много важна за младите хора в региона, тъй като ще направи техните страни по-привлекателни за живот и работа.</p>
    </article>
  </body>
</html>