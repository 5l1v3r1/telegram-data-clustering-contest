<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotbaliste-bohemians-krchovym-golem-v-zaveru-porazili-pribram-1-0/1824440?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T16:35:00+00:00"/>
    <meta property="og:title" content="Fotbalisté Bohemians Krchovým gólem v závěru porazili Příbram 1:0"/>
    <meta property="og:description" content="Praha - Fotbalisté Bohemians 1905 v 17. kole první ligy doma porazili Příbram 1:0. První triumf &quot;Klokanů&quot; po třech utkáních zařídil v 88. minutě Daniel Krch. Pražané v Ďolíčku nenašli přemožitele ani v osmém duelu této sezony nejvyšší soutěže. Naopak Středočeši nezvítězili deset kol po sobě."/>
  </head>
  <body>
    <article>
      <h1>Fotbalisté Bohemians Krchovým gólem v závěru porazili Příbram 1:0</h1>
      <address><time datetime="2019-11-23T16:35:00+00:00">23 Nov 2019, 16:35</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalisté Bohemians 1905 v 17. kole první ligy doma porazili Příbram 1:0. První triumf "Klokanů" po třech utkáních zařídil v 88. minutě Daniel Krch. Pražané v Ďolíčku nenašli přemožitele ani v osmém duelu této sezony nejvyšší soutěže. Naopak Středočeši nezvítězili deset kol po sobě.</p>
      <slideshow>
        <figure>
          <img src="https://i3.cn.cz/6/1574528844_P201911230550401.jpg"/>
        </figure>
        <figure>
          <img src="https://i3.cn.cz/6/1574523957_P201911230478501.jpg"/>
        </figure>
        <figure>
          <img src="https://i3.cn.cz/6/1574519829_P201911230417501.jpg"/>
        </figure>
        <figure>
          <img src="https://i3.cn.cz/6/1574519049_P201911230404701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>"Je potřeba říct, že to nebylo příliš pohledné utkání. Dalo se to už předpokládat před výkopem a průběh to potvrdil. Byl to spíš boj a v závěru se k nám přiklonilo štěstí, které jsme hlavně v minulých venkovních utkáních neměli," řekl na tiskové konferenci trenér Bohemians Luděk Klusáček.</p>
      <p>Jako první zahrozili domácí po 11 minutách. Bartkův centr sklepl Jindřišek na osamoceného Vodháněla, který ale z šestnáctky zamířil vysoko nad. Další Bartkův centr našel Havla, jenž hlavičkoval do náruče gólmana Kočího.</p>
      <p>V 25. minutě zastavil střelu příbramského Treglera domácí záložník Podaný. Vzápětí na druhé straně Havel po spolupráci s Vaníčkem minul branku. O chvíli později vystihl Le Giangovu rozehrávku Škoda, s jehož zakončením si ale domácí brankář poradil.</p>
      <p>Po změně stran skončila Jindřiškova střela zpoza vápna na tyči. V 56. minutě si Le Giang poradil se střelou Nového. Po hodině hry si hosté vypracovali velkou příležitost. Střelu Nového Le Giang vyrazil, jenže Cmiljanovič zamířil z dorážky nad. Na druhé straně si s Vaníčkovou střelou poradil Kočí.</p>
      <p>V 74. minutě podržel "Klokany" znovu Le Giang, který po špatné rozehrávce daroval míč hostům, ale následně zneškodnil prudkou Alvirovu střelu zblízka. V 85. minutě si zase Le Giang poradil s Dramého hlavičkou. Poté se ve vápně neprosadil ani hostující Polidar. "Musím smeknout poklonu gólmanovi Bohemians, protože ten nás dneska vychytal," uvedl příbramský kouč Roman Nádvorník.</p>
      <p>Po zahozených šancí Příbrami nečekaně udeřili domácí. Na Vackův rohový kop si naskočil Krch, jehož hlavička se od země odrazila za Kočího záda. Pražané zdolali Příbram v lize po pěti duelech. Středočeši prohráli venku v nejvyšší soutěži i osmé utkání v ročníku.</p>
      <p>"Soupeř nás potrestá dvě minuty před koncem individuálním selháním jednoho hráče. Když hlídáme osobně standardní situace, tak to není o fotbale, ale o osobní zodpovědnosti vůči celému mužstvu. Tam nám opakovaně jeden hráč selhal a bohužel z toho byl gól. I kvůli tomu odsud odjíždíme bez bodu," prohlásil Nádvorník.</p>
      <h3>Hlasy po utkání:</h3>
      <p><b>Luděk Klusáček</b> (trenér Bohemians): <i>"Je potřeba říct, že to nebylo příliš pohledné utkání. Dalo se to už předpokládat před výkopem a průběh to potvrdil. Byl to spíš boj a v závěru se k nám přiklonilo štěstí, které jsme hlavně v minulých venkovních utkáních neměli. V poslední čtvrthodince nás při šancích soupeře hodně podržel Patrik (Le Giang). Vítězství je hodně cenné, i proto, že máme velké zdravotní problémy. Dneska museli tři hráči nastoupit pod prášky, ale zvládli jsme to a pro vývoj v tabulce je to hodně cenné. Cením si toho, že to hráči dokázali dotáhnout do konce, i když to nebylo fotbalové."</i></p>
      <p><b>Roman Nádvorník</b> (trenér Příbrami): <i>"Velké zklamání. Čekali jsme, že to bude velmi náročný a bojovný zápas, což se potvrdilo. První poločas tam fotbalové kvality z obou stran moc nebylo. Bylo to hodně o nasazení, o bojovnosti. Ve druhém poločase jsme si vytvořili čtyři stoprocentní situace z malého vápna a soupeř bez jediné stoprocentní gólové šance vyhrál. To je pro mě neuvěřitelné. Musím smeknout poklonu gólmanovi Bohemians, protože ten nás dneska vychytal. Byl jsem spokojený s naším nasazením a agresivitou. Soupeř nás potrestá dvě minuty před koncem individuálním selháním jednoho hráče. Když hlídáme osobně standardní situace, tak to není o fotbale, ale o osobní zodpovědnosti vůči celému mužstvu. Tam nám opakovaně jeden hráč selhal a bohužel z toho byl gól. I kvůli tomu odsud odjíždíme bez bodu."</i></p>
      <h3>Bohemians Praha 1905 - 1. FK Příbram 1:0 (0:0)</h3>
      <p>Branka: 88. Krch. Rozhodčí: Berka - Šimáček, Ratajová. ŽK: Hronek, Vodháněl - Cmiljanovič, Dramé, Škoda. Diváci: 4487.</p>
      <p>Sestavy:</p>
      <p>Bohemians: Le Giang - Bartek, Hůlka, Krch - Havel, Hronek, Jindřišek, Podaný - Vaníček (82. Vacek), Keita (63. Nečas), Vodháněl (90.+1 Köstl). Trenér: Klusáček.</p>
      <p>Příbram: Kočí - Tregler, Kodr, Šimek, Nový (66. Voltr) - Alvir, Rezek, Polidar, Dramé, Cmiljanovič - Škoda (82. Slepička). Trenér: Nádvorník.</p>
    </article>
  </body>
</html>