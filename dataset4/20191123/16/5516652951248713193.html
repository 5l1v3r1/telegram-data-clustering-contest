<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426384/roymana-tha-dikastei-gia-eikonika-timologia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T16:30:01+00:00"/>
    <meta property="og:title" content="Ρουμάνα θα δικαστεί για εικονικά τιμολόγια"/>
    <meta property="og:description" content="Για έκδοση και λήψη εικονικών τιμολογίων κατηγορείται 55χρονη Ρουμάνα που θα δικαστεί στις αρχές Νοεμβρίου από το Τριμελές Εφετείο επί Κακουργημάτων Δωδεκανήσου."/>
  </head>
  <body>
    <article>
      <h1>Ρουμάνα θα δικαστεί για εικονικά τιμολόγια</h1>
      <address>
        <time datetime="2019-11-23T16:30:01+00:00">23 Nov 2019, 16:30</time>
      </address>
      <p>
        <b>Για έκδοση και λήψη εικονικών τιμολογίων κατηγορείται 55χρονη Ρουμάνα που θα δικαστεί στις αρχές Νοεμβρίου από το Τριμελές Εφετείο επί Κακουργημάτων Δωδεκανήσου.</b>
      </p>
      <p>Η υπόθεση πήρε το δρόμο της δικαιοσύνης μετά από έλεγχο που διενήργησε στην εταιρεία που διέθετε η 55χρονη στην Κω, το Σώμα Δίωξης Οικονομικού Εγκλήματος της Περιφερειακής Διεύθυνσης Αιγαίου.</p>
      <p>Σύμφωνα με το κατηγορητήριο, η 55χρονη φέρεται να εξέδωσε εικονικά τιμολόγια για συναλλαγές είτε που δεν έγιναν εξ ολοκλήρου είτε μέρος αυτών δεν πραγματοποιήθηκαν, τα έτη 2007 και 2008, συνολικής αξίας 260.586 ευρώ.</p>
      <p>Η υπόθεση εκδικάστηκε για πρώτη φορά πριν από δύο χρόνια, από το Μονομελές Εφετείο επί Κακουργημάτων Δωδεκανήσου στο εδώλιο του οποίου η 55χρονη αλλοδαπή βρέθηκε κατηγορούμενη για έκδοση εικονικών φορολογικών στοιχείων για ανύπαρκτες καθ’ ολοκληρία ή κατά ένα μέρος συναλλαγές η συνολική αξία των οποίων υπερβαίνει το ποσό των 150.000 ευρώ.</p>
      <p>Το δικαστήριο έκρινε ένοχη την αλλοδαπή και της επέβαλε ποινή κάθειρξης έξι ετών με την έφεση να έχει αναστέλλουσα δύναμη υπό τους όρους της απαγόρευσης εξόδου από τη χώρα και της εμφάνισής της μία φορά το μήνα στο αστυνομικό τμήμα της περιοχής της.</p>
      <p>Συνήγορος υπεράσπισης παραστάθηκε ο κ. Ιωάννης Χριστοφορίδης, δια του οποίου και η 55χρονη Ρουμάνα άσκησε έφεση και αφέθηκε ελεύθερη.</p>
      <p>Η υπόθεσή της σε δεύτερο βαθμό προσδιορίστηκε να εκδικαστεί από το Τριμελές Εφετείο επί Κακουργημάτων Δωδεκανήσου στις 4 Δεκεμβρίου σε μία προσπάθεια να μειώσει ή να «εξαφανίσει» την πρωτόδικη ποινή που της έχει επιβληθεί.</p>
    </article>
  </body>
</html>