<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012772/%D8%A7%D8%B9%D8%AA%D8%A8%D8%A7%D8%B1-%D9%85%D8%A7%D9%84%DA%A9%D8%A7%D9%86-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AA%D8%A7%DA%A9%D8%B3%DB%8C-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D9%88%D8%A7%D8%B1%DB%8C%D8%B2-%D9%85%DB%8C-%D8%B4%D9%88%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T16:30:48+00:00"/>
    <meta property="og:title" content="اعتبار مالکان خودروهای تاکسی اینترنتی واریز می‌شود؟"/>
    <meta property="og:description" content="رضایی، مدیر برنامه‌ریزی شرکت پخش فرآورده‌های نفتی از واریز اعتبار مالکان خودروهای تاکسی اینترنتی در یکی دو روز آینده خبر داد."/>
  </head>
  <body>
    <article>
      <h1>اعتبار مالکان خودروهای تاکسی اینترنتی واریز می‌شود؟</h1>
      <address>
        <time datetime="2019-11-23T16:30:48+00:00">23 Nov 2019, 16:30</time>
      </address>
      <p>
        <i>رضایی، مدیر برنامه‌ریزی شرکت پخش فرآورده‌های نفتی از واریز اعتبار مالکان خودروهای تاکسی اینترنتی در یکی دو روز آینده خبر داد.</i>
      </p>
      <p>به گزارش مشرق به نقل از صدا و سیما، شهرام رضایی مدیر برنامه‌ریزی شرکت پخش فرآورده‌های نفتی بیان کرد: سازوکار پرداخت اعتبار رانندگان تاکسی‌های اینترنتی با همکاری وزارت کشور انجام شده و تا چند ساعت آینده در اختیار وزرات نفت قرار می‌گیرد.</p>
      <blockquote>ببینید:<br/><a href="https://www.mashreghnews.ir/news/1012758/%D9%81%DB%8C%D9%84%D9%85-%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%B4%D8%A7%D8%B1%DA%98-%DA%A9%D8%A7%D8%B1%D8%AA-%D9%87%D8%A7%DB%8C-%D8%B3%D9%88%D8%AE%D8%AA">فیلم/ آخرین وضعیت شارژ <i>کارت‌های</i><i>سوخت</i></a></blockquote>
      <p>وی اضافه کرد: ما نیز در وزارت نفت کمتر از یک روز زمان نیاز داریم تا از طریق بانک عامل، اعتبار این رانندگان را به کارت‌های بانکی که معرفی کرده اند واریز کنیم.</p>
      <p>مدیر برنامه‌ریزی شرکت پخش فرآورده‌های نفتی با بیان این که سهمیه سوخت خودروها از ساعت صفر اول آذرماه در کارت سوخت مالکان اعمال شده است گفت: سهمیه سوخت خودروها، همانند ماه آبان است با این تفاوت که در بحث تاکسی‌های دورن شهری دو گانه سوز، سهمیه سوخت از ۲۰۰ لیتر به ۲۵۰ لیتر افزایش یافته است.</p>
      <p>رضایی افزود: همچنین سهمیه سوخت تاکسی‌های بین راهی و خطی بین شهری که برای تک سوز ۷۵۰ لیتر و برای دوگانه سوز ۴۵۰ لیتر در ماه در نظر گرفته شده بود به کارت آنان واریز شد.</p>
      <p>وی با بیان این که طلب مالکان این خودروها از هفت روز ماه آبان نیز در سهمیه ماه آذرماه لحاظ شده است گفت: این ماه برای خودروهای بنزینی، ۸۶۵ لیتر و دوگانه سوز ۵۲۵ لیتر سهمیه سوخت اعمال شد تا طلب آن‌ها از ماه قبل نیز بدین ترتیب لحاظ شود.</p>
      <p>مدیر برنامه ریزی شرکت ملی پخش فرآورده‌های نفتی در مورد آخرین اخبار از وضعیت صدور کارت‌های المثنی نیز افزود: پیش از اجرای طرح سهمیه بندی بنزین، به طور میانگین روزانه ۵ هزار درخواست برای کارت سوخت المثنی داشتیم، اما این رقم هم اکنون به ۸۵ تا ۹۰ هزار درخواست رسیده و این در حالی است که ظرفیت صدور کارت سوخت کشور روزانه ۳۰ هزار کارت است.</p>
      <p>رضایی با بیان این که افزایش تعداد درخواست‌ها سبب زمانبر شدن فرآیند صدور کارت شده است اضافه کرد: در تلاش هستیم تا ظرفیت صدور کارت را به ۵۰ هزار عدد در روز برسانیم با این حال حدود ۹۰۰ هزار درخواست پشت دست مان مانده که همین مسئله صدور کارت‌های المثنی را با تاخیر مواجه کرده است.</p>
      <p>وی با بیان این که همچنان ۷۰۰ هزار کارت سوخت در باجه‌های معطله پست باقی مانده است گفت: با توجه به این که شرکت پست در روزهای جمعه نیز به هموطنان خدمت رسانی کرده است توصیه ما این است که مالکان از طریق درگاه اینترنتی epolise.ir , post.ir کارت خود را پیگیری و برای دریافت آن اقدام کنند.</p>
      <p>مدیر برنامه ریزی شرکت ملی پخش فرآورده‌های نفتی افزود: با این حال اگر هموطنان به هر دلیلی موفق به پیگیری کارت سوخت خود از طریق درگاه‌های اینترنتی نشده اند می‌توانند با مراجعه حضوری به دفاتر خدمات پلیس +۱۰ حتی در روزهای تعطیل و جمعه روند صدور کارت خود را پیگیری کنند.</p>
      <p>رضایی با بیان این که ارایه خدمات، هزینه‌ای برای مالکان ندارد گفت: به جز مبلغ ۱۰ هزار تومان که برای صدور کارت المثنی دریافت می‌شود مالکان هیچ هزینه دیگری پرداخت نخواهند کرد.</p>
      <p>وی در مورد پیام‌هایی که ممکن است مالکان به هنگام استفاده از کارت سوخت خود در جایگاه‌ها دریافت کنند هم افزود: یکی از پیام‌هایی که هنگام استفاده از کارت سوخت دریافت می‌شود، پیام کد ۲۵ یا کارت ابطال شده است می‌باشد، که این مسئله به دلیل استفاده نادرست از کارت و مخدوش شدن فیزیک کارت است و یا مالک کارت آن را ابطال کرده است که در صورت دریافت این پیام، مالکان برای صدور المثنی باید به مراکز پلیس +۱۰ مراجعه کنند.</p>
      <p>رضایی ادامه داد: در صورت فراموش کردن رمز، مالکان می‌توانند به نواحی و مراکز پخش فرآورده‌های نفتی در سراسر کشور مراجعه کنند.</p>
      <p>وی با بیان این که هم اکنون وضعیت سوخت گیری در جایگاه‌ها روال عادی و طبیعی را می‌گذراند گفت: به جز چند مورد جایگاهی که در اتفاقات اوایل هفته گذشته دچار مشکل شده بود همه جایگاه‌ها در مدار سرویس قرار دارند و هموطنان جهت سوخت گیری مشکلی ندارند.</p>
      <p>مدیر برنامه ریزی شرکت ملی پخش فرآورده‌های نفتی گفت: از مجموع ۴ هزار جایگاه سوخت در سراسر کشور، درصد بسیار کمی از آن‌ها در اتفاقات هفته گذشته دچار آسیب شده اند که بسیاری از آن‌ها به مدار برگشته و حتی اگر در برخی از مناطق به دلیل شدت آسیب دیدگی نیاز به استقرار جایگاه‌های سیار بوده این اتفاق رخ داده تا هموطنان دچار مشکلی نشوند.</p>
      <p> رضایی در خصوص کاهش مصرف سوخت پس از اجرای طرح سهمیه بندی بنزین افزود: آنچه از شواهد برمی آید مقدار مصرف قطعا کم شده و طبیعی است که این اتفاق رخ دهد، اما برای ارایه آمار دقیق باید اطلاعات یک دوره ۱۰ روزه را تجمیع کنیم تا بتوانیم آمارهای دقیق تری در زمینه کاهش مصرف سوخت ارایه کنیم.</p>
    </article>
  </body>
</html>