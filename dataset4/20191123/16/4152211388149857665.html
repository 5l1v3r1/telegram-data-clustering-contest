<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593905/%E0%A6%AE%E0%A6%BE%E0%A6%B9%E0%A6%AE%E0%A7%81%E0%A6%A6%E0%A6%89%E0%A6%B2%E0%A7%8D%E0%A6%B2%E0%A6%BE%E0%A6%B9%E0%A6%95%E0%A7%87-%E0%A6%86%E0%A6%AC%E0%A6%BE%E0%A6%B0-%E0%A6%AC%E0%A7%8D%E0%A6%AF%E0%A6%BE%E0%A6%9F%E0%A6%BF%E0%A6%82%E0%A7%9F%E0%A7%87-%E0%A6%A6%E0%A7%87%E0%A6%96%E0%A6%BE%E0%A6%B0-%E0%A6%86%E0%A6%B6%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T16:15:00+00:00"/>
    <meta property="og:title" content="মাহমুদউল্লাহকে আবার ব্যাটিংয়ে দেখার আশা"/>
    <meta property="og:description" content="দুই দিনেই কলকাতা টেস্ট শেষ হওয়ার শঙ্কা জেগেছিল। পঞ্চম উইকেটে মুশফিকুর রহিম ও মাহমুদউল্লাহর জুটি হাল ধরায় সেটা কেটে গেছে। কিন্তু আচমকা হ্যামস্ট্রিং চোটে মাহমুদউল্লাহর রিটায়ার্ড হার্ট হওয়াটা ভাবিয়ে তুলেছে বাংলাদেশকে। তবে টিম ম্যানেজমেন্টের আশা, রবিবার তৃতীয় দিন আবার ব্যাটিংয়ে দেখা যাবে..."/>
  </head>
  <body>
    <article>
      <h1>মাহমুদউল্লাহকে আবার ব্যাটিংয়ে দেখার আশা</h1>
      <address><time datetime="2019-11-23T16:15:00+00:00">23 Nov 2019, 16:15</time> by <a rel="author">রবিউল ইসলাম, কলকাতা থেকে</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/23/ffddfcd87559fa3dc3a7bdf317c01917-5dd95b951dd05.jpg"/>
        <figcaption>হ্যামস্ট্রিং চোটে পড়েন মাহমুদউল্লাহ</figcaption>
      </figure>
      <p>
        <b>দুই দিনেই কলকাতা টেস্ট শেষ হওয়ার শঙ্কা জেগেছিল। পঞ্চম উইকেটে মুশফিকুর রহিম ও মাহমুদউল্লাহর জুটি হাল ধরায় সেটা কেটে গেছে। কিন্তু আচমকা হ্যামস্ট্রিং চোটে মাহমুদউল্লাহর রিটায়ার্ড হার্ট হওয়াটা ভাবিয়ে তুলেছে বাংলাদেশকে। তবে টিম ম্যানেজমেন্টের আশা, রবিবার তৃতীয় দিন আবার ব্যাটিংয়ে দেখা যাবে তাকে।</b>
      </p>
      <p>শনিবার ১৯তম ওভারের তৃতীয় বলে দৌড়ে একটি রান নিতে গিয়ে হ্যামস্ট্রিংয়ে চোট পান মাহমুদউল্লাহ। মাঠেই প্রাথমিক চিকিৎসা হয়, কিন্তু স্বস্তিবোধ না করায় মাঠের বাইরে চলে যান এই ডানহাতি ব্যাটসম্যান। ৪১ বলে ৭ চারে ৩৯ রানে রিটায়ার্ড হার্ট হন তিনি। আহত হওয়ার আগে মুশফিকের সঙ্গে তার জুটি ছিল ৬৯ রানের।</p>
      <p>রবিবার তাকে আবার ব্যাটিংয়ে দেখতে পাওয়ার সম্ভাবনা আছে জানালেন বিসিবির মিডিয়া ম্যানেজার রাবিদ ইমাম, ‘এই মুহূর্তে সুস্থ আছেন মাহমুদউল্লাহ। তারপরও তাকে পর্যবেক্ষণে রাখা হবে। আমরা আশা করছি, কালকে (রবিবার) তাকে দেখতে পাবো ব্যাটিংয়ে।’</p>
      <p>গোলাপি বলে দিবা-রাত্রির টেস্ট যেন বাংলাদশের জন্য বিভীষিকাময় হয়ে উঠেছে। ব্যাটিং বিপর্যয়ের পাশাপাশি খেলোয়াড়রা চোটে পড়ছেন। ম্যাচের আগেই সাইফ হাসান চোটে ছিটকে যান। আর কলকাতা টেস্টের প্রথম দিন মাথায় আঘাত নিয়ে মাঠ ছাড়েন লিটন দাস ও নাঈম হাসান। তারা আর খেলতেই পারবেন না। দ্বিতীয় দিন মোহাম্মদ মিঠুনের মাথাতেও আঘাত লাগে। অবশ্য তিনি খেলেছেন। এরপর চোটে পড়লেন মাহমুদউল্লাহ।</p>
      <footer>/আরআই/এফএইচএম/</footer>
    </article>
  </body>
</html>