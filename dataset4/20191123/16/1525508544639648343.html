<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779061/%D8%AA%D8%B9%D8%B1%DB%8C%D9%81-%DB%B1%DB%B8-%D9%86%D9%82%D8%B7%D9%87-%DA%A9%D8%B4%D9%88%D8%B1-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D9%BE%D8%A7%DB%8C%D8%A7%D9%86%D9%87-%D9%84%D8%AC%D8%B3%D8%AA%DB%8C%DA%A9"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T16:34:53+00:00"/>
    <meta property="og:title" content="معاون بازرگانی و بهره برداری راه آهن کشور: تعریف ۱۸ نقطه کشور برای ایجاد پایانه لجستیک"/>
    <meta property="og:description" content="کرمانشاه _ معاون بازرگانی و بهره برداری راه آهن کشور از تعریف ۱۸ نقطه کشور برای ایجاد پایانه لجستیک خبر داد."/>
  </head>
  <body>
    <article>
      <h1>معاون بازرگانی و بهره برداری راه آهن کشور: تعریف ۱۸ نقطه کشور برای ایجاد پایانه لجستیک</h1>
      <address>
        <time datetime="2019-11-23T16:34:53+00:00">23 Nov 2019, 16:34</time>
      </address>
      <p>به گزارش <a href="https://www.mehrnews.com/">خبرنگار مهر</a>،  مرتضی جعفری عصر امروز شنبه در شورای برنامه ریزی و توسعه استان کرمانشاه اظهار داشت: در سطح کشور ۱۸ نقطه برای پایانه لجستیکی تعریف شده که مصوبه وزارت راه و شهرسازی است و در بسیاری از استانهای دیگر درگیر این موضوع هستیم که بتوانیم سریعتر پایانه لجستیکی را راه اندازی کنیم.</p>
      <p>معاون بازرگانی و بهره برداری راه آهن کشور افزود: دهکده لجستیک مزایا و کمک های بسیاری را برای استان در پی خواهد داشت که بر کسی پوشیده نیست.</p>
      <p>وی با بیان اینکه موضوع راه آهن یک موضوع ملی است، خاطر نشان کرد: مدتی است که راه آهن کرمانشاه راه افتاده و امیدواریم سریعتر تردد قطارهای بارز و مسافربری بیشتر شود و این کار نیاز به برخی زیرساخت ها دارد.</p>
      <p>جعفری خاطرنشان کرد: با توجه به اینکه بحث دهکده لجستیک تاکنون در کرمانشاه به خوبی پیش رفته است اگر به همین روال ادامه داشته باشد می توان گفت اولین دهکده لجستیک را در استان کرمانشاه راه اندازی می کنیم و استارت کار را برای شروع عملیات زیرساخت انجام می دهیم.</p>
      <p>معاون بازرگانی و بهره برداری راه آهن کشور از رقم خوردن اتفاقات خوبی در بحث راه آهن کرمانشاه در آینده ای نزدیک خبر داد و افزود: با پیگیریهای استاندار کرمانشاه در حال حاضر قطار کرمانشاه- مشهد یک روز در میان صورت می گیرد و اگر مسافران این خط تکمیل شود قول می دهیم رام دوم نیز راه اندازی شود.</p>
      <p>جعفری گفت: در ابتدا سرعت این خط بسیار کند بود اما در ماههای اخیر سرعت از ۳۰ کیلومتر در ساعت به ۷۰ کیلومتر رسیده است و سعی می کنیم با بازسازی و جوش کردن ریل ها در آینده ای نزدیک سرعت را به ۱۰۰ کیلومتر در ساعت برسانیم.</p>
      <p>به گفته این مسئول، اگر جوش ریل ها انجام شود می توان ۷ ساعته به تهران و ۱۷ ساعته به مشهد تردد کرد.</p>
      <p>معاون شرکت راه آهن کشور گفت: برابر ماده ۱۲ قانون اگر سرمایه گذاران در بحث ریلی سرمایه گذاری کنند و منجر به افزایش حمل ریلی شود کل هزینه آنها برگردانده خواهد شد.</p>
      <p>وی بیان داشت: سرمایه گذارانی که قصد دارند در بحث خرید ناوگان و خطوط آنتنی سرمایه گذاری کنند اعلام آمادگی کنند.</p>
    </article>
  </body>
</html>