<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/fortuna-liga-fotbal-slavia-olomouc-opava-mlada-boleslav-liberec-zlin-bohemians_1911231645_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T16:45:00+00:00"/>
    <meta property="og:title" content="Fotbalisté Slavie uhráli v deseti remízu v Olomouci. Opava ukončila dlouhé čekání na ligovou výhru"/>
    <meta property="og:description" content="Slezané v nejvyšší soutěži vyhráli poprvé po 14 zápasech a v tabulce poskočili na 15. pozici o dva body před Karvinou, která v neděli hostí Plzeň."/>
  </head>
  <body>
    <article>
      <h1>Fotbalisté Slavie uhráli v deseti remízu v Olomouci. Opava ukončila dlouhé čekání na ligovou výhru</h1>
      <address><time datetime="2019-11-23T16:45:00+00:00">23 Nov 2019, 16:45</time> by <a rel="author">ČTK</a></address>
      <p>
        <b>Fotbalisté vedoucí Slavie v 17. kole první ligy remizovali 0:0 v Olomouci. Obhájci titulu, kteří odehráli celý druhý poločas bez vyloučeného záložníka Lukáše Masopusta, ztratili body po osmi výhrách za sebou a teprve potřetí v sezoně. Pražané mají v čele tabulky dvanáctibodový náskok na druhou Plzeň, která může stáhnout manko v neděli na hřišti Karviné. Sigma prodloužila sérii bez vítězství na osm utkání a zůstala desátá.</b>
      </p>
      <p>Slavia v generálce na středeční souboj s Interem Milán ve skupině Lize mistrů nastoupila oproti poslednímu kolu před reprezentační přestávkou se třemi změnami. Nemocného nejlepšího střelce Součka zastoupil na pozici defenzivního záložníka Takács. „Hrál výborně,“ pochválil ho kouč Jindřich Trpišovský. Pouze na lavičce seděl další středopolař Stanciu a na hrotu útoku se místo Hilála objevil Tecl. „Souček přijel z reprezentace zraněný a ještě dostal virózu, která nyní vygradovala, je v péči lékařů,“ okomentoval Trpišovský absenci opory.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/fotbal-fortuna-liga-17-kolo-sparta-praha-ceske-budejovice_1911221958_mov"/>
      </related>
      <p>Očekávaný nápor Slavie odstartoval přímý kop Hušbauera, který ale zlikvidoval Mandous. Olomoucký brankář při svém druhém ligovém zápase kariéry pak zlikvidoval i dvě střely Ševčíka ve 20. a 24. minutě, pokus Takácse mířil těsně vedle.</p>
      <p>Domácí hráči organizovaně bránili a využívali každou příležitost k brejkům. Po jednom z nich se k nebezpečné hlavičce dostal Plšek, ale mířil nad. Jeden protiútok byl necitlivě zastaven sudím a místo šance přišly dvě žluté karty za protesty pro náhradníka Hálu a trenéra Látala.</p>
      <p>Těsně před koncem poločasu přišla klíčová chvíle utkání. Hráči Sigmy utíkali ve dvou na jednoho obránce Slavie, těsně před šestnáctkou Masopust fauloval Faltu a dostal od rozhodčího Rejžka rovnou červenou kartu. Následný přímý kop však Sigma nevyužila.</p>
      <p>Na hře se však početní převaha Olomouce vůbec neprojevila. Taktovku zápasu držela i v deseti Slavia. V 51. a 57. minutě opět nebezpečně hlavičkoval Takács, ale Mandous byl dál bezchybný.</p>
      <p>Olomouc zase spoléhala na brejky, v 65. minutě Falta obešel z úhlu i Koláře, ale jeho vysoký centr nedokázal Sladký zpracovat, natož kloudně vystřelit. Těsně vedle mířila hlavička Yunise po centru z pravé strany.</p>
      <p>Blízko k vedoucímu gólu měla Slavia v 71. minutě, kdy na Hušbauerův roh vyskočil nejvýše Frydrych, ale míč z jeho hlavy skončil na břevně. Pět minut před koncem nevyzrál na gólmana Mandouse ani náhradník Van Buren a bezbrankové skóre se nezměnilo ani po šanci domácího Yunise v nastaveném čase. Olomouc tak se Slavii bodovala po předchozích čtyřech porážkách za sebou.</p>
      <p>„Bod bereme, nejsme zklamaní. Je to cenný bod proti Slavii, to si každý musí uvědomit,“ prohlásil Látal. „Pro nás je to jednoznačně ztráta,“ připustil slávistický záložník Petr Ševčík, který s fotbalem začínal v Olomouci.</p>
      <figure>
        <iframe data-src="https://twitter.com/SKSigmaOlomouc/status/1198298872516358144?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Sigma Olomouc - Slavia Praha 0:0</b><br/><b>Rozhodčí:</b> Rejžek - Kotalík, Pečenka - Ardeleanu (video).<b> ŽK</b>: Hála, Jemelka, González, Falta, Látal (trenér) - Frydrych, Coufal, Takács, Kúdela. <b>ČK</b>: 45. Masopust (Slavia). <b>Diváci</b>: 8119.</p>
      <p><b>Sestavy:</b><br/><b>Olomouc:</b> Mandous - Sladký, Beneš, Jemelka, Vepřek - Zahradníček (81. Hála), Plšek (74. Gonzalez), Zmrzlý (89. Chytil), Houska, Falta - Yunis. Trenér: Látal.<br/><b>Slavia:</b> Kolář - Coufal, Kúdela, Frydrych, Bořil - Takács - Masopust, Hušbauer, Ševčík, Olayinka - Tecl (46. Van Buren). Trenér: Trpišovský.</p>
      <h3>Slezané ukončili sérii porážek</h3>
      <p>Opavy při prvoligové premiéře nového trenéra Jiřího Balcárka v 17. kole první ligy doma zdolala třetí Mladou Boleslav 1:0 a opustila poslední místo. Slezané v nejvyšší soutěži vyhráli poprvé po 14 zápasech a v tabulce poskočili na 15. pozici o dva body před Karvinou, která v neděli hostí Plzeň. O opavském triumfu rozhodl v 10. minutě Karol Mondek, který vstřelil první ligový gól svého týmu po 500 minutách.</p>
      <p>„Měli jsme i štěstí, ale mužstvo tenhle výsledek potřebovalo,“ řekl Balcárek na tiskové konferenci. „Domácím patří gratulace. Podali velice bojovný a disciplinovaný výkon, v defenzivě byli pevní,“ doplnil mladoboleslavský kouč Jozef Weber.</p>
      <p>V Městských sadech se začalo zostra. Hned v úvodu Budínský vysunul chytrou přihrávkou mezi obránci Mešanoviče, jehož ránu vytěsnil brankář Fendrich na roh. Vzápětí ale udeřili Slezané. Jejich čekání na vstřelený gól v nejvyšší soutěži ukončil po více než osmi hodinách Mondek, kterého přesným centrem na zadní tyč našel Hrabina. Pro slovenského záložníka to byl premiérový ligový zásah v sezoně.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/csaplarova-past-josef-csaplar-csaplar-nejhorsi-vedeni-20-sparta-jablonec-fotbal_1911131319_mov"/>
      </related>
      <p>„Pauza byla krátká, ale pracovali jsme na tom, abychom byli živější a odvážnější v koncovce, což se potvrdilo třeba u toho gólu. Nechtěli jsme hrát zanďoura, ale chtěli jsme na soupeře vletět a dát gól, což se nám podařilo,“ uvedl Balcárek.</p>
      <p>Krátce nato mohli domácí přidat druhou branku, po Schaffartzikově centru hlavičkoval Souček jen těsně nad břevno Stejskalovy brány. Utkání pokračovalo ve vysokém tempu a Středočeši byli blízko vyrovnání. Opavská obranná linie si nepohlídala Mešanoviče, jenž se vyhnul ofsjadové pasti a upaloval sám na Fendricha. Ten však i ve druhém souboji na mladoboleslavského útočníka vyzrál a vyrazil jeho střelu mimo tyče.</p>
      <p>V závěru první půle Mešanovič v šestnáctce upadl po kontaktu s Hrabinou a rozhodčí Franěk nařídil pokutový kop. Míč si vzal střelec Komličenko, ale napálil jen levou tyč. Mladoboleslavský tým byl směrem dopředu nebezpečnější a další obrovskou příležitost neproměnil Mešanovič, když po prudké přihrávce Budínského zblízka ve skluzu přestřelil.</p>
      <p>Domácí v 57. minutě přišli o svého nejzkušenějšího hráče, Zavadil si poranil koleno a hřiště opustil na nosítkách. Hosté se hnali za vyrovnáním. Velkou šanci měl po Matějovského přihrávce Ladra, ale z ideální pozice vystřelil doprostřed brány do náručí připraveného Fendricha. Ten následně vytáhl na roh i nebezpečnou hlavičku Komličenka.</p>
      <p>Opavští si těsný náskok pohlídali, dočkali se třetí výhry v aktuálním ročníku nejvyšší soutěže a první od 20. července, kdy doma stejným poměrem porazili Příbram. Boleslavské mužstvo prohrálo i třetí vzájemný ligový souboj na stadionu Slezanů.</p>
      <figure>
        <iframe data-src="https://twitter.com/sfcopava/status/1198262767616217088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>SFC Opava - FK Mladá Boleslav 1:0 (1:0)</b><br/><b>Branka:</b> 10. Mondek. Rozhodčí: Franěk - Vitner, Myška. <b>ŽK</b>: Svozil - Matějovský, Bucha. <b>Diváci:</b> 2 687.</p>
      <p><b>Sestavy:</b><br/><b>Opava:</b> Fendrich - Hrabina, Simerský, Svozil, Žídek - Zavadil (57. Řezníček) - Sus, Schaffartzik, Souček (82. Jursa), Mondek - Dedič (76. Juřena). Trenér: Balcárek.<br/><b>M. Boleslav:</b> Stejskal - Jakub Klíma, Tatajev, Pudil (72. Jiří Klíma), Fulnek - Hubínek, Budínský, Matějovský, Ladra (80. Auer) - Mešanovič (57. Bucha), Komličenko. Trenér: Weber.</p>
      <h3>Vysokou výhru Slovanu řídil Malinský</h3>
      <p>Liberec rozdrtil Zlín 5:0. Domácí rozhodli o výhře už v úvodním dějství, kdy se po třech asistencích od Tomáše Malinského postupně trefili Radim Breite, Petar Musa a Roman Potočný, který brzy po pauze přidal čtvrtý gól. Ševci dohrávali od 52. minuty bez vyloučeného Pabla Podia a v přesilovce uzavřel skóre střídající Jakub Pešek.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/sparta-ceske-budejovice-fortuna-liga-vaclav-jilek-frydek-sivok_1911230749_jgr"/>
      </related>
      <p>Liberec si v lize připsal nejvyšší vítězství od srpna 2014, kdy doma porazil Ostravu rekordně 6:0. Slovan zvítězil potřetí z posledních čtyř kol a z osmého místa neúplné tabulky ztrácí dva body na pátou Spartu. Zlín v lize v Liberci prohrál popáté z posledních šesti duelů, po třech kolech vyšel naprázdno a je třináctý.</p>
      <p>„Každý z kluků ví, že za necelý měsíc končí podzimní část, všichni chceme udělat co nejvíc bodů. Kluci za tím jdou, tréninky vypadaly výborně, jsme rádi, že jsme to přetavili do zápasů a že nám to tam padá. Taky jsme rádi, že jsme po delší době uhráli zápas s nulou vzadu,“ řekl na tiskové konferenci liberecký trenér Pavel Hoftych.</p>
      <p>V prvním poločase jako by na hřišti existovali jen domácí, kteří se už v šesté minutě dostali do vedení. Malinský se protáhl do vápna, od lajny přihrál před branku a nabíhající Breite zblízka prostřelil Rakovana. Domácí kapitán, jenž se po čtyřech kolech vrátil do základní sestavy, skóroval poprvé od konce března.</p>
      <p>Severočeši kontrolovali průběh a ve 22. minutě zvýšili. Po další přihrávce Malinského se po centru hlavičkou na přední tyč prosadil Musa a připsal si sedmý gól v ligové sezoně. Poté Karafiátův přímý kop s problémy vyrazil Rakovan.</p>
      <p>V 38. minutě si připsal třetí asistenci Malinský. Do jeho centru se z voleje položil Potočný a trefil balon ideálně na zadní tyč. V 41. minutě poprvé zahrozili hosté, Železník ale zblízka mířil jen do břevna.</p>
      <p>„Do utkání jsme špatně vstoupili a inkasovali jsme rychlou branku. Pak to mělo do konce poločasu stejný průběh. Všechny branky, které jsme inkasovali, byly po stejných situacích - po centru ze strany a nenapadání zakončujícího hráče před brankou,“ uvedl zlínský kouč Jan Kameník.</p>
      <p>Čtyři minuty po pauze inkasovali hosté počtvrté. Po Musově centru akrobaticky sklepl míč do sítě Potočný a podruhé v životě dal v jednom ligovém duelu dvě branky. Zároveň se osmým gólem v ročníku osamostatnil v čele týmových střelců.</p>
      <p>V 52. minutě bylo s hosty ještě hůře. Podio zatáhl unikajícího Musu a rozhodčí Hocek mu ukázal rovnou červenou kartu. Chvíli nato mohl zkompletovat hattrick Potočný, technickou střelou ale minul. Poté jeho střelu zneškodnil Rakovan.</p>
      <p>Osm minut před koncem už Severočeši opět slavili. Po chybě Buchty se dostal do úniku střídající Pešek a před Rakovanem nezaváhal. Liberec dělil jediný gól od toho, aby vyrovnal svou nejvyšší ligovou výhry v samostatné historii. Marovu střelu ale vytáhl Rakovan a neprosadili se ani Kuchta a Breite. Zlín prohrál v lize o pět branek poprvé od května 2009.</p>
      <figure>
        <iframe data-src="https://twitter.com/FCSlovanLiberec/status/1198259493542477825?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Slovan Liberec - Fastav Zlín 5:0 (3:0)</b><br/><b>Branky:</b> 38. a 49. Potočný, 6. Breite, 22. Musa, 82. Pešek. <b>Rozhodčí:</b> Hocek - Dobrovolný, Flimmel. <b>ŽK:</b> Bartošák. <b>ČK:</b> 52. Podio (oba Zlín). <b>Diváci:</b> 3333.</p>
      <p><b>Sestavy:</b><br/><b>Liberec:</b> Nguyen - Mikula, Kačaraba, Karafiát, Hybš - Oscar (80. Nešický), Mara - Malinský (71. Kuchta), Breite, Potočný - Musa (62. Pešek). Trenér: Hoftych.<br/><b>Zlín:</b> Rakovan - Cedidla, Buchta, Hlinka (67. Janetzký) - Matejov, Folprecht (90. Hnaníček), Podio, Jiráček, Bartošák - Železník (57. Džafič), Poznar. Trenér: Kameník.</p>
      <h3>Příbram se venku nadále trápí</h3>
      <p>Fotbalisté Bohemians 1905 doma porazili Příbram 1:0. První triumf "Klokanů" po třech utkáních zařídil v 88. minutě Daniel Krch. Pražané v Ďolíčku nenašli přemožitele ani v osmém duelu této sezony nejvyšší soutěže. Naopak Středočeši nezvítězili deset kol po sobě.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/fotbal-mfk-karvina-juraj-jarabek-frantisek-straka-fortuna-liga_1911141704_and"/>
      </related>
      <p>Jako první zahrozili domácí po 11 minutách. Bartkův centr sklepl Jindřišek na osamoceného Vodháněla, který ale z šestnáctky zamířil vysoko nad. Další Bartkův centr našel Havla, jenž hlavičkoval do náruče brankáře Kočího.</p>
      <p>V 25. minutě zastavil střelu příbramského Treglera domácí záložník Podaný. Vzápětí na druhé straně Havel po spolupráci s Vaníčkem minul branku. O chvíli později vystihl Le Giangovu rozehrávku Škoda, s jehož zakončením si ale domácí brankář poradil.</p>
      <p>Po změně stran skončila Jindřiškova střela zpoza vápna na tyči. V 56. minutě si Le Giang poradil se střelou Nového. Po hodině hry si hosté vypracovali velkou příležitost. Střelu Nového Le Giang vyrazil, jenže Cmiljanovič zamířil z dorážky nad. Na druhé straně si s Vaníčkovou střelou poradil Kočí.</p>
      <p>V 74. minutě podržel "klokany" znovu Le Giang, který po špatné rozehrávce daroval míč hostům, ale následně zneškodnil prudkou Alvirovu střelu zblízka. V 85. minutě si zase Le Giang poradil s Dramého hlavičkou. Poté se ve vápně neprosadil ani hostující Polidar.</p>
      <p>A tak nečekaně udeřili domácí. Na Vackův rohový kop si naskočil Krch, jehož hlavička se od země odrazila za Kočího záda. Pražané zdolali Příbram v lize po pěti duelech. Středočeši prohráli venku v nejvyšší soutěži i osmé utkání v ročníku.</p>
      <figure>
        <iframe data-src="https://twitter.com/bohemians1905/status/1198260788189900800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Bohemians Praha 1905 - 1. FK Příbram 1:0 (0:0)</b><br/><b>Branka:</b> 88. Krch. <b>Rozhodčí:</b> Berka - Šimáček, Ratajová. <b>ŽK:</b> Hronek, Vodháněl - Cmiljanovič, Dramé, Škoda. <b>Diváci:</b> 4487.</p>
      <p><b>Sestavy:</b><br/><b>Bohemians:</b> Le Giang - Bartek, Hůlka, Krch - Havel, Hronek, Jindřišek, Podaný - Vaníček (82. Vacek), Keita (63. Nečas), Vodháněl (90.+1 Köstl). Trenér: Klusáček.<br/><b>Příbram:</b> Kočí - Tregler, Kodr, Šimek, Nový (66. Voltr) - Alvir, Rezek, Polidar, Dramé, Cmiljanovič - Škoda (82. Slepička). Trenér: Nádvorník.</p>
      <related>
        <h4>Související články</h4>
        <a href="https://www.irozhlas.cz/sport/fotbal/fotbal-mfk-karvina-juraj-jarabek-frantisek-straka-fortuna-liga_1911141704_and"/>
        <a href="https://www.irozhlas.cz/sport/fotbal/sparta-praha-fotbal-penize-zisk-hospodareni-pavel-kalous-daniel-kretinsky_1911121855_mov"/>
        <a href="https://www.irozhlas.cz/sport/fotbal/opava-fotbal-novy-trener-jiri-balcarek-fortuna-liga-ceska-liga_1911121755_mov"/>
        <a href="https://www.irozhlas.cz/sport/fotbal/viktoria-plzen-slovan-liberec-fortuna-liga-fotbal-liga-malinsky-cervena-karta_1911110745_mov"/>
        <a href="https://www.irozhlas.cz/sport/fotbal/fotbal-fortuna-liga-jablonec-sparta-stridani-rada-matousek-chramosta_1911100838_tat"/>
      </related>
    </article>
  </body>
</html>