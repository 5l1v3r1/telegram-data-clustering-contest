<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/svit/katalonski-separatysty-namagalys-domovytys-z-rf-pro-vyznannya-nezalezhnosti-kataloniyi-v-obmin-na-vyznannya-krymu.html"/>
    <meta property="og:site_name" content="1NEWS"/>
    <meta property="article:published_time" content="2019-11-23T16:29:25+00:00"/>
    <meta property="og:title" content="Каталонські сепаратисти намагались домовитись з РФ про визнання незалежності Каталонії в обмін на визнання Криму"/>
    <meta property="og:description" content="Каталонські сепаратисти намагались домовитись з РФ про визнання незалежності Каталонії в обмін на визнання Криму"/>
  </head>
  <body>
    <article>
      <h1>Каталонські сепаратисти намагались домовитись з РФ про визнання незалежності Каталонії в обмін на визнання Криму</h1>
      <address>
        <time datetime="2019-11-23T16:29:25+00:00">23 Nov 2019, 16:29</time>
      </address>
      <figure>
        <img src="https://1news.com.ua/wp-content/uploads/2019/11/independence-of-catalonia-2907992_1280.jpg"/>
      </figure>
      <p>Ексдепутат Держдуми РФ від партії “Единая Россия” Сергій Марков заявив, що каталонські сепаратисти намагались через нього домовитись з РФ про визнання незалежності Каталонії в обмін на визнання Криму російським. Про це повідомило іспанське видання El Mundo, кореспондент якого зустрівся з Марковим, пише 1NEWS, посилаючись на <a href="https://www.eurointegration.com.ua/news/2019/11/23/7103408/">Європейську правду.</a></p>
      <p>Сергій Марков – депутат Держдуми РФ п’ятого скликання від партії “Єдина Росія” і в минулому був довіреною особою кандидата Путіна на виборах президента. СБУ визнавала Маркова  персоною нон грата в Україні. Нині Марков є професором Московського державного інституту міжнародних відносин і фігурує в ефірах російського ТБ як “політолог”.</p>
      <p>Як розповів Марков іспанському виданню, під час каталонської кризи  із ним нібито вийшов на контакт радник колишнього лідера Каталонії Карлеса Пучдемона Віктор Терраделльяс, колишній секретар з міжнародних питань нині не існуючої партії “Демократична конвергенція Каталонії”. Він нібито “хотів поговорити про політичні питання”.</p>
      <p>“Я сказав їм, що поговорю з колегами, і вони підтвердили, що Росія буде на боці іспанського уряду”, – запевнив Марков видання.</p>
      <p>Марков не розкрив, до кого прийшов, щоб дізнатися офіційну позицію РФ, але сказав, що вони не були урядовцями, а “політичними консультантами”.</p>
      <p>“Ми зустрілися знову і я сказав їм (каталонцям), що у Росії немає можливості визнати незалежність Каталонії з кількох причин”, – сказав він.</p>
      <p>Потім, за словами Маркова, каталонський посланець поклав на стіл свою зустрічну пропозицію. “Вони сказали мені, що можуть визнати Крим частиною Росії”.</p>
      <p>Читайте також<br/><a href="https://www.eurointegration.com.ua/news/2019/11/21/7103322/">Іспанія розслідує втручання ГРУ РФ у референдум в Каталонії</a></p>
      <p>Але, сказав Марков, Росію не зацікавила ця пропозиція. “Ми велика країна, ми не зацікавлені в цьому визнанні”, – зазначив він.</p>
      <p>Марков додав, що у нього було “дві чи три зустрічі” з каталонським посланцем під час “гострої фази каталонської кризи”.</p>
      <p>Зауважимо, коментар Маркова оприлюднено на тлі <a href="https://www.eurointegration.com.ua/news/2019/11/21/7103322/"><b>розслідування в Національному суді</b></a> щодо діяльності російських шпигунів і ступеня їх проникнення в процеси навколо спроби проголошення каталонської незалежності.</p>
      <p>Слідчі працюють з кількома гіпотезами і не виключають, що існують зв’язки між лідерами каталонських сепаратистів і російськими шпигунами.</p>
    </article>
  </body>
</html>