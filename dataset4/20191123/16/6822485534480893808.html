<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902134.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T16:34:00+00:00"/>
    <meta property="og:title" content="راهپیمایی ملت علیه آشوبگران؛ از ارومیه تا سنندج و اهواز + تصاویر"/>
    <meta property="og:description" content="مهر نوشت: مردم در تعداد زیادی از استان‌های کشور طی روزهای اخیر به صحنه آمدند تا نشان دهند حسابشان از آشوبگری‌هایی که در روزهای گذشته توسط تعداد معدودی اغتشاشگر در کشور رخ داد، جدا است و آن‌ها همچنان پای آنچه خون داده‌اند، ایستاده‌اند."/>
  </head>
  <body>
    <article>
      <h1>راهپیمایی ملت علیه آشوبگران؛ از ارومیه تا سنندج و اهواز + تصاویر</h1>
      <address>
        <time datetime="2019-11-23T16:34:00+00:00">23 Nov 2019, 16:34</time>
      </address>
      <p>اعلام انزجار مردم از اقدامات اخیر اغتشاشگران سازمان‌یافته همچنان در شهرهای مختلف ادامه دارد، تا موج خروشان ملت در حمایت از مواضع رهبر معظم انقلاب و محکومیت آشوبگران به جای‌جای ایران برسد.</p>
      <p>مهر نوشت: مردم در تعداد زیادی از استان‌های کشور طی روزهای اخیر به صحنه آمدند تا نشان دهند حسابشان از آشوبگری‌هایی که در روزهای گذشته توسط تعداد معدودی اغتشاشگر در کشور رخ داد، جدا است و آن‌ها همچنان پای آنچه خون داده‌اند، ایستاده‌اند.</p>
      <p>مردم در استان‌های کردستان، آذربایجان غربی، تهران، خوزستان، سمنان، بوشهر، خراسان جنوبی، قزوین و ... امروز به میدان آمدند تا پاسخ آشوبگری‌های روزهای گذشته را بدهند. طی روزهای اخیر مردم در استان‌ها و شهرهای مختلف کشورمان هم به صحنه آمده بودند.</p>
      <p>ایرانیان با بصیرت هرچند برای تحقق مطالبات اقتصادی خود خواستار توجه جدی دولتمردان هستند اما راه اعلام انتقاد و گلایه خود از شرایط اقتصادی را آشوبگری در خیابان‌ها نمی‌دانند و بر همین اساس طی چند روز اخیر در این راهپیمایی حضور حداکثری پیدا کردند.</p>
      <figure>
        <img src="https://media.mehrnews.com/d/2019/11/23/4/3301471.jpg"/>
      </figure>
      <p>علاوه بر استان‌های یادشده طی روزهای آینده دیگر استان‌ها از جمله یزد و کرمانشاه نیز شاهد برگزاری راهپیمایی‌ها و تجمعاتی هستند.</p>
      <p>
        <b>راهپیمایی ۳ کیلومتری مردم </b>
        <b>اهواز</b>
        <b>/ خروش اهواز برای دفاع از امنیت</b>
      </p>
      <p>راهپیمایی «حمایت از اقتدار و امنیت کشور» صبح امروز شنبه با حضور مردم اهواز آغاز و در آن مردم انزجار خود را از هر گونه نا امنی و اغتشاش در کشور به بهانه اصلاح حامل های انرژی اعلام کردند.</p>
      <p>مردم اهواز راهیپمایی خود را از میدان مولوی آغاز کردند و تا چهارراه سلمان فارسی به سمت چهارراه آبادان ادامه دادند. امروز مردم اهواز آمده بودند تا بگویند با وجود شرایط سخت اقتصادی و تحریم ها همچنان پشت این نظام و رهبری هستند و خواهند بود و هیچ فتنه گری اجازه ندارد برای مردم ایران تصمیم گیری کند. </p>
      <p>در این راهپیمایی از هر طیف و جناحی و هر رنگی دیده می شد همه یک صدا شعارهای «تا وقتی زنده هستیم یاور رهبر هستیم»، «این همه لشکر آمده به عشق رهبری آمده»، «هیهات من الذله»، «مرگ بر آشوبگر بی ریشه»، «مرگ بر آمریکا»، «مرگ بر اسرائیل» و «مرگ بر فتنه گر» را فریاد می زدند .</p>
      <p>جوانان عرب حمایت خود را از رهبری و نظام جمهوری اسلامی اعلام کردند. </p>
      <figure>
        <img src="https://media.mehrnews.com/d/2019/11/23/4/3301367.jpg"/>
      </figure>
      <p>از ویژگی های این راهپیمایی که هزاران نفر در آن شرکت داشتند،  گستردگی آن بود که به بیش از سه کیلومتر از میدان مولوی تا چهار راه آبادان امتداد داشت به طوری که مردم حاضر در این راهپیمایی از میدان مولوی تا چهار راه آبادان به هم متصل بودند.</p>
      <p>در این راهپیمایی بی نظیر اقوام مختلف استان شامل لر و بختیاری، عرب، دزفولی و شوشتری و قشرهای مردم از جمله بازاریان، ارتشیان، سپاهیان، بسیجیان، جوانان، نوجوانان، ایثارگران، خانواده معظم شهدا، جانبازان، ورزشکاران، دانش آموزان، دانشجویان، فرهنگیان حضور داشتند.</p>
      <p>حجت‌الاسلام و المسلمین سید عبدالنبی موسوی فرد پیش از ظهر امروز در جمع مردم اهواز در راهپیمایی حمایت از اقتدار و امنیت کشور اظهار کرد: امروز جمهوری اسلامی در کل منطقه بدیل ندارد و روی این امر تقریباً همه صاحب‌نظران و تحلیل گران اجماع نظر دارند.</p>
      <p>وی افزود: امروز همه کشورهای اسلامی به خصوص کشورهای محور مقاومت در نوک پیکان حملات استکبار جهانی قرار دارند و آن‌ها هدفشان تجزیه این کشورها است. حتی رفتارشناسی آمریکا و استعمارگران در ۱۰۰ اخیر نشان می‌دهد که آن‌ها هر گاه قصد تجزیه کشوری را داشته باشند ابتدا به سمت ایجاد جنگ داخلی در این کشور حرکت می‌کنند. برای این نمونه می‌توان به ایجاد جنگ‌های داخلی در کشورهایی مثل هند، پاکستان و کره اشاره کرد که جنگ‌های داخلی در نهایت منجر به تجزیه این کشورها شد.</p>
      <p>امام جمعه اهواز ادامه داد: برای ترسیم نقشه جدید خاورمیانه، جنگ داخلی در کشورهای سوریه، لبنان، یمن و ... راه انداختند ولی در کشور ما اسیر تدبیرهای حکیمانه رهبر انقلاب اسلامی بوده‌اند و موفق به این کار نشده‌اند و نقشه‌های شوم آن‌ها همیشه در مورد کشور ما ابتر مانده است.</p>
      <p>
        <b>فریاد دفاع از امنیت و اقتدار کشور در </b>
        <b>ارومیه </b>
        <b>طنین انداز شد</b>
      </p>
      <p>مردم مومن و مرزبان ارومیه و آذربایجان غربی امروز با بصیرت و هوشیاری همیشگی خود با حضور باشکوه در راهپیمایی امنیت و اقتدار کشور ضمن مرزبندی با اشرار و اغتشاشگران باردیگر بصیرت، هوشیاری و وفاداری خود به آرمانهای والای انقلاب اسلامی را به نمایش گذاشتند.</p>
      <p>امروز با وجود سرمای هوا اقشار مختلف شهرهای ارومیه، خوی، میاندوآب، اشنویه، بوکان، سلماس، پلدشت و شوط  با طنین فریادهای «مرگ بر فتنه‌گر» و «مرگ بر منافق» با حضور در راهپیمایی امروز ضمن تجدید بیعت با آرمانهای انقلاب و نظام صف خود را از آشوبگران  و فتنه گران جدا کرده و بر حمایت از امنیت و اقتدار کشور تاکید کردند.</p>
      <p>شرکت کنندگان در ارومیه با طی مسیر خیابان امام خمینی (ره) به سمت میدان انقلاب ضمن اعلام نفرت و انزجار خود از استکبار جهانی و فتنه گران با مشت های گره کرده و فریاد «مرگ بر فتنه گر» و «مرگ بر منافق» بار دیگر ثابت کردند نه تنها در صیانت از مرزهای جغرافیایی بلکه در حراست از آرمانهای والای انقلاب اسلامی همواره پیشتاز هستند.</p>
      <figure>
        <img src="https://media.mehrnews.com/d/2019/11/21/4/3300242.jpg"/>
      </figure>
      <p>بایرام حاجی محمدی یکی از شهروندان ارومیه که به همراه نوه خردسالش در راهپیمایی امروز ارومیه شرکت داشت در گفتگو با <a href="https://www.mehrnews.com/">خبرنگار مهر</a> با بیان اینکه مردم ایران همواره در طول بیش از چهار دهه نشان داده اند تا آخرین قطره خون خود پای آرمانهای والای انقلاب ایستاده اند گفت: این انقلاب، امنیت و آرامش را مردم براحتی بدست نیاورده اند بلکه این انقلاب با خون شهدای زیادی آبیاری شده بنابراین ملت قصد ندارد براحتی دست از آرمانهای خود بردارد.</p>
      <p>وی با بیان اینکه بصیرت و هوشیاری به موقع مردم در این برهه نیز آتش فتنه در کشور را خاموش کرد ادامه داد: مردم ارومیه نیز همانند سایر استانها از افزایش یکباره قیمت بنزین به شدت ناراحت هستند اما این امر دلیل نمی شود به اموال عمومی و امنیت کشور لطمه وارد شود.</p>
      <p>عبدالله اسدزاده یکی از جوانان شرکت کننده در راهپیمایی نیز وارد صحبت شد و گفت: شما خبرنگاران حرف های ملت را به گوش مسئولان برسانید و بگویید همچنان که مردم در تمام برهه های حساس پای نظام و انقلاب ایستاده اند مسئولان نیز بفکر حل مشکلات اقتصادی و معیشتی مردم باشند.</p>
      <p>وی با بیان اینکه تخریب اموال عمومی و ایجاد آشوب در کشور نمی تواند خواسته هیچ از مردمی باشد که برای رسیدن به این امنیت و آرامش از جان و مال خود مایه گذاشته اند عنوان کرد: همانطور که در تلویزیون نیز پخش شد نشان داد تمام این آشوب ها دسیسه استکبار جهانی و دست پرورده آنها در کشور بود و صف مردم واقعا از اغتشاشگران جداست.</p>
      <figure>
        <img src="https://media.mehrnews.com/d/2019/11/21/4/3300236.jpg"/>
      </figure>
      <p>به گزارش خبرنگاران مهر در سایر شهرهای استان نیز با وجود سرمای شدید هوا مردم با حضور پرشور در حمایت از امنیت و اقتدار کشور و لبیک به فرمایش مقام معظم رهبری به صحنه آمده و بار دیگر ثابت کردند توطئه های استکبار جهانی با مشت های گره کرده این مردم مثل همیشه خنثی می شود.</p>
      <p>در پایان این راهپیمایی نیز قطعنامه دفاع از امنیت و اقتدار کشور و همچنین ابراز انزجار از حرکت های آشوبگرانه قرائت و بر پیگیری مطالبات اقتصادی مردم با هدف کمک به معیشت اقشار مختلف از سوی مسئولان تاکید شد.</p>
      <p>ائمه جمعه و فرمانداران این شهرها در جمع پایانی راهپیمایان در این شهرها با قدردانی از حضور باشکوه مردم بر محکومیت اقدامات آشوبگرانه تاکید و خواستار اتحادو همدلی مردم و مسئولان شدند.</p>
      <p>حضور پرشور شیعه و سنی متحد کنار هم، حضور بانوان به همراه فرزندان خردسال خود جلوه های خاصی به راهپیمایی حمایت  از امنیت و اقتدار کشور در شهرهای آذربایجان غربی بخشیده بود.</p>
      <p>
        <b>راهپیمایی مردم </b>
        <b>بوشهر </b>
        <b>در محکومیت اقدامات هنجارشکنانه برگزار شد</b>
      </p>
      <p>راهپیمایی مردم بوشهر در محکومیت اقدامات هنجارشکنانه اغتشاشگران و بیعت دوباره با رهبر معظم انقلاب اسلامی صبح شنبه برگزار شد. این راهپیمایی از ساعت ۹ و ۳۰ دقیقه صبح امروز با حضور گسترده و پرشور مردم از نبش خیابان فاطمیه آغاز شد و تا میدان امام خمینی(ره) بوشهر ادامه یافت.</p>
      <p>مردم در این راهپیمایی حمایت خود از ولایت و ارزش‌های انقلاب و اسلام را اعلام کردند و نفرت خود از آمریکا و انگلیس و اسرائیل را فریاد زدند. مردم بوشهر بار دیگر نشان دادند که در مسیر انقلاب اسلامی حضور دارند و در این راستا هیچگاه دل دشمنان انقلاب را شاد نخواهند کرد.</p>
      <p>مردم نشان دادند که صف آنها با اغتشاشگران جدا است و تا پای جان با این نظام و انقلاب ایستاده‌اند.</p>
      <p>بوشهری‌ها در راهپیمایی حماسی خود با شعارهای  فتنه‌گر، اشرار ننگت‌باد - نوکر آمریکایی، شرمت باد - در خواست ما از قوه قضایی، برخورد با اشرار آمریکایی، ما همه باهم هستیم، پشت ولایت هستیم و ما با ولایت زنده‌ایم تا زنده‌ایم رزمنده‌ایم اقدامات هنجارشکنانه اغتشاشگران را محکوم و بیعت دوباره خود را با رهبر معظم انقلاب اسلامی اعلام کردند.</p>
      <p>آیت‌الله غلامعلی صفایی بوشهری صبح شنبه در مراسم راهپیمایی در بوشهر اظهار داشت: مردم ولایت‌مدار استان بوشهر همیشه در صحنه حضور دارند و هیچگاه صحنه دفاع از نظام و انقلاب و ولایت را خالی نمی‌کنند.</p>
      <p>وی با اشاره به حضور گسترده و پرشور مردم در راهپیمایی امروز و محکوم کردن اغتشاش‌گران و مخلان امنیت اضافه کرد: مردم نشان دادند که در سخت‌ترین شرایط هم صف خود را در برابر دشمنان و مخلان امنیت و آرامش کشور جدا می‌کنند.</p>
      <p>امام جمعه بوشهر این راهپیمایی را بیانگر بصیرت، هوشمندی و هوشیاری انقلابی مردم ولایت‌مدار بوشهر دانست و بیان کرد: مردم بوشهر امروز پاسخ محکم و روشنی به بدخواهان این نظام در داخل و خارج از کشور دادند.</p>
      <p>وی ادامه داد: آمریکا و صهیونیست بین‌الملل درصد ایجاد ناامنی در ایران بودند که این راهپیمایی در جواب توطئه‌های همه جانبه آمریکا و صهیونیست بین‌الملل  و همه کسانی بود که نمی‌خواهند امنیت و آرامش و اقتدار ایران را ببینند.</p>
      <p>آیت‌الله صفایی بوشهری به دسیسه‌ها و توطئه‌های دشمنان انقلاب اسلامی ایران اشاره کرد و افزود: دشمنان قسم خورده اسلام، ایران و انقلاب در پی صدمه زدن به آرمان‌ها و ارزش‌های ایران هستند.</p>
      <p>وی گفت: این حرکت‌های آشوبگرانه و اغتشاشگرانه محکوم است و مردم با این راهپیمایی عظیم نشان دادند که پایدار و پایبند به آرمان‌ها و ارزش‌های انقلاب  و ولایت‌مدار هستند و در مقابل تمامی آشوب‌ها و اغتشاشات پر بصیرت مقاومت می‌کنند.</p>
      <p>امام جمعه بوشهر تصریح کرد: پیام دیگر این راهپیمایی این است که اگر مشکلی در کشور مانند گرانی و تورم رخ دهد یک مسئله داخلی است و مردم با نقد و اعتراضات را از مجاری قانونی بیان می‌کنند و فاصله جدی با آشوب و اغتشاش و تخریب دارند.</p>
      <p>
        <b>بانگ انزجار از استکبار در </b>
        <b>بیرجند </b>
        <b>به صدا درآمد</b>
      </p>
      <p>جنایات استکبار طی دوران های مختلف تاریخ در قالب های گوناگون علیه ایران نمود می کند و در هر برهه از زمان با توطئه های خاصی به دنبال ایجاد آشوب و نفاق بین ملت ایران است.</p>
      <p>اگرچه دست نشانده های استکبار به دنبال اعتراض مردم نسبت به طرح سهمیه بندی بنزین، آشوب های جدید را طراحی کرده و  به دنبال اجرای آن بودند اما این برنامه ها ملت ایران را بیش از پیش هوشیار کرد.</p>
      <p>این روزها در جای جای ایران اسلامی مردم با حضور در خیابان ها، صف خود را از آشوب گران جدا می کنند و با فریاد انزجار، خشم خود را نسبت به دشمنان انقلاب و حب شان نسبت به دوستداران انقلاب را اعلام می کنند.</p>
      <p>امروز هم مردم ولایت مدار شهرستان بیرجند با حضور در راهپیمایی شعار «حمایت از اقتدار و امنیت کشور» را سر داده و با فریاد های «مرگ بر آمریکای آشوبگران گر»، «ما در تبار رهبریم؛ دشمن هر فتنه گریم»، «این همه لشگر آمده به عشق رهبر آمده» صف خود را از اغتشاشگران و اشرار جدا و انزجار خود را از دست نشاندگان استکبار اعلام کردند.</p>
      <figure>
        <img src="https://media.mehrnews.com/d/2019/11/22/4/3300461.jpg"/>
      </figure>
      <p>یکی از شهروندان حاضر در راهپیمایی با اشاره به فتنه اخیر دشمن بیان کرد: دشمن برای بد جلوه دادن ظاهر اسلام لحظه ای درنگ نمی کند. رضا حیدرپور با بیان اینکه شهروندان ایرانی و انقلابی آشوب گر نیستند، افزود: صف ما از دشمنان و آشوبگران جدا بوده و به دنبال ایجاد تفرقه و آدم کشی نیستیم.</p>
      <p>وی با بیان اینکه مردم شریف ایران همواره پیرو ولایت فقیه هستند، اظهار کرد: اجازه نخواهیم داد دشمن از هر فرصتی برای تفرقه افکنی استفاده کند.</p>
      <p>این شهروند بیرجندی در حالی که  شعار «مرگ بر آمریکا» را با مشتی کوبنده فریاد می زند، افزود: دشمن باید بداند مردم ایران همواره بیدار و هوشیار بوده و درخواست ها و خیال های پوشالی دشمن را بی پاسخ می گذارند.</p>
      <p>یکی دیگر از بانوان بیرجندی که به همراه پسر و دختر کوچکش در راهپیمایی حضور یافته، بیان کرد: تا جان در بدن داریم، پشت ولایت فقیه ایستاده ایم.</p>
      <p>زهرا مختاری با بیان اینکه دشمن باید دندان طمع از ایران و انقلاب را دور بیاندازد، افزود: دشمن تصور می کند می تواند با فتنه های جدید مردم ایران را از انقلاب و رهبری جدا کند.</p>
      <p>وی با بیان اینکه هیچگاه فریب برنامه های دشمن را نمی خوریم، گفت: اگرچه مردم ایران نسبت به برخی از طرح های دولتی اعتراض می کنند، اما فتنه و آشوب نمی کنند.</p>
      <figure>
        <img src="https://media.mehrnews.com/d/2019/11/22/4/3300468.jpg"/>
      </figure>
      <p>مردم ایران طی چهل سال گذشته نشان دادند که همواره پشت ولایت فقیه ایستاده اند و به دشمن اجازه طمع به خاک ایران را نمی دهند. امروز هم مردم خراسان جنوبی به مانند سایر هموطنانشان در استان های مختلف با حضور در راهپیمایی اعلام کردند که راهشان از اغتشا گران جدا بوده و همواره پشت ولایت فقیه ایستانده اند.</p>
      <p>
        <b>نمایش وحدت در </b>
        <b>سنندج</b>
        <b>/کردستانی ها از امنیت کشور دفاع کردند</b>
      </p>
      <p>در میان هوای نسبتا سرد دومین روز از آذرماه اقشار مختلف مردم در سنندج و سه شهر دیگر استان کردستان به صحنه آمدند تا بار دیگر با آرمان های امام و شهدا تجدید بیعت کرده و به فرامین رهبر معظم انقلاب اسلامی لبیک بگویند.</p>
      <p>در راهپیمایی امروز شیعه و سنی وارد عرصه شده و با مشت های گره کرده و با سردادن شعارهای مختلف، ضمن محکوم کردن حوادث اخیر در کشور بار دیگر حرکت در مسیر رهنمودهای رهبر معظم انقلاب اسلامی را مورد تاکید قرار دادند.</p>
      <p>سنندجی ها همراه با مردم شهرهای قروه، کامیاران و بیجار امروز بار دیگر حمایت خود را از انقلاب و نظام اسلامی با صدای بلند اعلام کرده و حساب مردم از اغتشاش گران را جدا کردند. در راهپیمایی امروز در سنندج جمع زیادی از مردم حضور داشتند و این حضور آنها بار دیگر همراهی و حمایت مردم کردستان از انقلاب و نظام اسلامی را به نمایش عمومی گذاشت.</p>
      <p>حضور کردستانی ها در صحنه دفاع از انقلاب و نظام اسلامی آب سردی بود بر پیکره ضد انقلاب و به همین دلیل است که این حضور برای همیشه در تاریخ این انقلاب و نظام اسلامی ماندگار خواهد بود.</p>
      <p>ساعتی مانده به آغاز راهپیمایی در میدان آزادی سنندج، جمعی زیادی از سنندجی ها با در دست داشتن پرچم جمهوری اسلامی و باغ دست نوشته های در راستای محکومیت اغتشاش گران در ابتدای خیابان فردوسی سنندج تجمع کردند.</p>
      <p>با نزدیک شدن ساعت به ۱۰ بر شمار مردم افزوده شده و راهپیمایی از ابتدای خیابان فردوسی به سمت میدان انقلاب آغاز شد و مردم نیز با سردادن شعارهایی بار دیگر انزجار خود را از دشمنان این آب و خاک اعلام کردند.</p>
      <figure>
        <img src="https://media.mehrnews.com/d/2019/11/23/4/3301307.jpg"/>
      </figure>
      <p>با تجمع اقشار مختلف مردم در ورودی میدان انقلاب شهر سنندج حاج ماموستا خالدی امام جمعه موقت سنندج در سخنانی ضمن اشاره به حضور همیشگی مردم کردستان در دفاع از انقلاب و نظام اسلامی، گفت: حساب مردم از اغتشاش گران جداست و اگر مردم به موضوعی معترض هم باشند در چهارچوب قوانین جاری کشور آن را اعلام می کنند.</p>
      <p>همچنین در شهرهای قروه، کامیاران و بیجار نیز ظهر امروز راهپیمایی حمایت از امنیت و اقتدار کشور برگزار شد.</p>
      <p>مردم شهرستان بانه نیز روز گذشته و بعد از اقامه نماز جمعه با حضور در راهپیمایی بار دیگر از امنیت و اقتدار کشور دفاع کرده و اقدامات ضدانقلاب و اشرار را در حوادث اخیر کشور محکوم کردند.</p>
      <p>ماموستا معروف خالدی پیش از ظهر شنبه در راهپیمایی حمایت از امنیت و اقتدار کشور که در سنندج برگزار شد، اظهار داشت: تمام مردم ایران بر اینکه مقام معظم رهبری همیشه بر حق مردم و مطالبات مردم تاکید داشته اند، آگاه هستند و اگر مردم در رابطه با موضوعی اعتراض مسالمت آمیز داشته باشند و به دنبال حق و حقوق خود باشند هیچ ممانعتی برای برگزاری آن وجود ندارد چرا که این مسئله اصل اساسی نظام اسلامی است.</p>
      <p>وی افزود: چند روز پیش شاهد بودیم عده ای سودجو به بهانه گران شدن بنزین اتفاقات تلخی را در شهرهای مختلف کشور و به تبع آن در شهر سنندج رقم زدند که باعث خوشحالی دشمنان نظام ما شد.</p>
      <p>امام جمعه موقت سنندج ادامه داد: مردم ایران و مردم با غیرت، با شرف و فداکار کردستان به دنبال گران شدن بزنین مطالباتی داشتند و با توجه به اینکه در مسائل اقتصادی نیز با مشکلاتی مواجه یودند تنها از مسئولان کشور که بنا بر فرمایشات مقام معظم رهبری مطالبه گر مسائل و مشکلات مردم هستند، انتظار داشتند که به اعتراضات آنان گوش دهند اما متاسفانه عده ای سودجو، اغتشاشگر و آشوبگر این اعتراضات مسالمت آمیز و به حق مردم را از مسیر درست خود منحرف کردند.</p>
      <p>
        <b>مردم </b>
        <b>قزوین </b>
        <b>حماسه ای دیگر آفریدند</b>
      </p>
      <p>همزمان با ابراز انزجار مردم کشور از حرکت های تخریبی و آشوبگرانه که در روزهای گذشته موجب نگرانی عاشقان ولایت و دوستداران امنیت و اقتدار کشور شد، مردم انقلابی قزوین صبح روز شنبه با شرکت در راهپیمایی میثاق با ولایت و حمایت از اقتدار و امنیت کشور از میدان میرعماد قزوین تا سبزه میدان فریاد «مرگ بر آمریکا» سر دادند.</p>
      <figure>
        <img src="https://media.mehrnews.com/d/2019/11/23/4/3301158.jpg"/>
      </figure>
      <p>«مرگ بر آشوبگر،  مرگ بر فتنه گر»،   «ما همه با هم هستیم، مطیع رهبر هستیم»،   «مرگ بر آل سعود خائن»،   «رهبر ما رهبر بی نظیر است،  دشمن ما در برابر او حقیر است»،   «سفارش همیشگی رهبر،  ادای حق ملت دلاور»، «راه نجات کشور پیروی از ولایت»، «ما عاشق ولایتیم آماده شهادتیم»،   «حضور ملت ما حمایت از رهبری است»، «ما ملت بیداریم از فتنه گر بیزاریم»، «ما ملت بیداریم از ـمریکا بیزاریم»،  «انتقاد، اعتراض، حقوق ملت ماست»، «آمریکا، اسرائیل، خطوط قرمز ماست»، «اگرچه خسته ایم از گرانی، آماده ایم برای جانفشانی»، «ماهمه با هم هستیم، پشت ولایت هستیم»از شعارهای راهپیمایان قزوین بود.</p>
      <p>همچنین برخی راهپیمایان پلاکاردهایی با مضمون با همت حزب الله ما تا آخر ایستاده ایم،  همه مطیع امر  رهبریم،  کاخ سفید را حسینیه خواهیم کرد، در دست داشتند.</p>
      <figure>
        <img src="https://media.mehrnews.com/d/2019/11/23/4/3301144.jpg"/>
      </figure>
      <p>راهپیمایان همچنین خواستار رسیدگی به مطالبات به حق مردم، کنترل گرانی ها و جلوگیری از مفاسد اقتصادی شدند.</p>
      <p>راهپیمایی باشکوه مردم از میدان میرعماد به سمت میدان آزادی برگزار شد و مردم با تجمع در این میدان تا دقایقی دیگر به سخنان حجت الاسلام سبحانی نیا مدیر حوزه علمیه قزوین گوش خواهند کرد.</p>
      <figure>
        <img src="https://media.mehrnews.com/d/2019/11/23/4/3301157.jpg"/>
      </figure>
      <p>آیت الله عبدالکریم عابدینی نماینده ولی فقیه در استان و امام جمعه قزوین، هدایت الله جمالی پور استاندار قزوین، نمایندگان قزوین در مجلس شورای اسلامی، حجت الاسلام نورالله قدرتی رئیس کل دادگستری استان، سردار محمد شاهرخی فرمانده سپاه صاحب الامر(عج) و جمعی دیگر از مسئولان استان در این راهپیمایی حضور داشتند.</p>
      <p>آیت الله عابدینی اظهار داشت: حوادث روزهای اخیر نشان داد دشمنان جمهوری اسلامی همواره منتظر فرصت هستند تا با ایجاد اختلاف و فاصله میان مردم و مسئولان با آسیب زدن به سرمایه های نظام به اهداف شوم خود برسند.</p>
      <p>وی بیان کرد: آتش زدن اموال عمومی با هدایت بدخواهان نظام اسلامی و تحریک آمریکا و صهیونیست ها و دلارهای کشورهای خودفروخته و تخریب اموال عمومی و آتـش زدن بانکها و فروشگاهها و حمله مسلحانه به نیروها و شهید کردن نیروهای امنیتی نشان داد عده ای آشوبگر دنبال نا امن کردن کشورند و اگر مردم هوشیار نباشند باید شاهد تخریب و نا امنی باشند اما بصیرت مردم و در صحنه بودن آنها همواره نقشه های دشمنان را خنثی کرده است.</p>
      <p>
        <b>تکرار حماسه مشت‌های گره‌کرده در </b>
        <b>سمنان</b>
      </p>
      <p>راهپیمایی مردم سمنان صبح شنبه هم‌زمان با چند شهر دیگر کشور، در محکومیت اغتشاشات اخیر و همراهی با آرمان‌های ولایت‌فقیه و انقلاب اسلامی، با شور و شکوه خاصی برگزار شد و اقشار مختلف مردم، پیر و جوان و زن و مرد و کوچک و بزرگ در آن شرکت داشتند.</p>
      <p>مردم مرکز استان سمنان پس از شاهرود، دامغان و مهدی‌شهر یک‌بار دیگر به میدان آمدند تا به دشمنان و فتنه انگیزان اعلام کنند که از آرمان‌های انقلاب اسلامی پا پس نمی‌گذارند.</p>
      <figure>
        <img src="https://media.mehrnews.com/d/2019/11/22/4/3300844.jpg"/>
      </figure>
      <p>سمنانی‌ها امروز حماسه مشت‌های گره‌کرده‌شان را در حالی به منصه ظهور و بروز گذاشتند که شعارشان مرگ بر فتنه‌گر، مرگ بر آمریکا، مرگ بر اسرائیل و جانم فدای رهبر بود تا یک‌بار دیگر نشان دهند که خط و صف خود را از فتنه گران و آشوب‌طلبان جدا ساخته‌اند و منویات رهبر معظم انقلاب اسلامی سرلوحه آنان است.</p>
      <p>امروز سمنان یکپارچه شور و عظمت حضور بود، طلاب، روحانیان، دانشجویان، کسبه، جانبازان و رزمندگان دوران دفاع مقدس، خانواده شهدا، مسئولان دستگاه‌های اجرایی و فرهنگی و دولتی و آحاد مردم با حضور در راهپیمایی از اغتشاش‌گران برائت جستند و اعلام داشتند باوجود مشکلات اقتصادی که معاش مردم را با دشواری روبرو ساخته، هرگز از خط انقلاب عقب نخواهند نشست.</p>
      <p>یکی از شهروندان سمنانی حاضر در این راهپیمایی بابیان اینکه مردم از ارزش‌های انقلاب که برای به دست آوردنشان خون‌ها داده‌اند، به‌سادگی دست نمی‌کشند گفت: مردم ما بارها در بزنگاه‌های مختلف نشان داده‌اند که برای تحقق اهداف انقلابشان جان هم می‌دهند.</p>
      <p>محسن بنی‌هاشمی با اشاره به ایستادگی مردم و پشتیبانی‌شان از ولایت‌فقیه، تأکید کرد: رهبر معظم انقلاب اسلامی خط قرمز و فصل‌الخطاب ما هستند چراکه با هوشیاری و درایت توانستند بابیان چند جمله کوتاه کشتی انقلاب را به‌خوبی در این روزهای طوفانی هدایت کنند.</p>
      <p>مردم سمنان در هوای سرد روزهای ابتدایی آذرماه ۹۸ به میدان آمده‌اند تا بگویند که صف و خطشان را از معاندان جدا کرده‌اند، دیگر شهروند سمنانی می‌گوید: مردم ولایتمدار ایران اسلامی در تمام جاهایی که انقلاب به ما نیاز دارد حاضر خواهند بود.</p>
      <figure>
        <img src="https://media.mehrnews.com/d/2019/11/23/4/3301318.jpg"/>
      </figure>
      <p>عالیه عامری بابیان اینکه ما هم نگران موضوع بنزین و تأثیر آن بر روی اقتصاد هستیم، می‌گوید: از دولت می‌خواهیم تا دراین‌باره تدبیر کند اما این دلیل نمی‌شود که با اغتشاش‌گران همراه شویم و یک نگرانی اقتصادی خانوار را به یک شورش و جنگ خیابانی بدل کنیم.</p>
      <p>وی می‌افزاید: کسانی خیابان‌ها را صحنه جنگ می‌کنند که از کشته شدن مردم و ریختن خون جوانان سود می‌برند و علیه نظام اسلامی و به نفع دشمنان خارج نشین، تبلیغات می‌سازند و جنگ روانی علیه نظام راه اندازی می‌کنند. مردم هم دقیقاً به میدان آمدند تا بگویند ازاین‌دست افراد نفرت داشته و راهشان را جدا کرده‌اند.</p>
      <p>استاندار سمنان نیز گفت: مردم کشورمان در دوره های مختلف حضور خود را در دفاع از ارزش‌های انقلاب نشان داده‌اند.</p>
      <p>علیرضا آشناگر تصریح کرد: امروز نیز مردم استان پایبندی خود به ارزش‌ها و اصول انقلاب بار دیگر نشان دادند و از افرادی که  به مردم رحم نکرده و اموال عمومی را تخریب می‌کنند صفشان را جدا کردند.</p>
      <p>وی همچنین تصریح کرد: مردم در مقابل فشار دشمنان از پا نخواهند ایستاد و با وجود سختی‌ها و مشکلات در مسیر ارزش‌ها ثابت قدم خواهند بود.</p>
      <figure>
        <img src="https://media.mehrnews.com/d/2019/11/20/4/3299603.jpg"/>
      </figure>
      <p>
        <b>کفن پوشان </b>
        <b>ورامین </b>
        <b>با لبیک به رهبری فریاد دفاع از امنیت را سر دادند</b>
      </p>
      <p>پیش از ظهر شنبه طی اعلام قبلی آحاد ملت شهید پرور ورامین با حضور در راهپیمایی و با هدف لبیک به فرمایشات رهبری و حمایت از امنیت و اقتدار کشور فریاد دفاع از امنیت را سر دادند.</p>
      <p>بر اساس این گزارش در این همایش با شکوه مردمی همه اقشار مردم از زن و کودک تا پیر و جوان، اصناف و طلاب و روحانیون همگی گام نهاده و در این راهپیمایی حاضر شدند تا ثابت کنند که صف مردم از اغتشاشگران و آشوبگران و بر هم زنندگان آرامش و امنیت جدا است.</p>
      <p>مردم شهید پرور دیار ۱۵ خرداد بار دیگر ثابت کردند که پشتیبان ولایت هستند و تا پای جان برای دفاع از آرمان های امام و شهدا ایستاده اند.</p>
      <p>یکی از شرکت کنندگان در این راهپیمایی اظهار داشت: اغتشاشگران و کسانی که به تخریب اموال عمومی پرداختند باید بدانند در برابر خدا و مردم مسئول هستند و باید پاسخگوی اعمالشان باشند، ما امروز در این راهپیمایی گرد هم آمده ایم تا بگوییم تا ما هستیم ولایت تنها نخواهد ماند و اجازه نمی دهیم عناصر بیگانه و خارجی بر ما مسلط شوند و امنیت ما را دچار خدشه و آسیب کنند.</p>
      <figure>
        <img src="https://media.mehrnews.com/d/2019/11/22/4/3300469.jpg"/>
      </figure>
      <p>حجت الاسلام سید محسن محمودی، رییس شورای هماهنگی تبلیغات اسلامی استان تهران در حاشیه این راهپیمایی بیان داشت: مردم با حضور در این راهپیمایی ها که به طور خودجوش صورت می گیرد ثابت می کنند که حامی ولایت هستند و از تحرکات بیگانگان منزجر، مردم هتک حرمت به قرآن کریم، توهین به مقدسات، تخریب اماکن عمومی، آتش زدن و غارت اموال مردم را تاب نمی آورند و تمام این اغتشاشات را محکوم می کنند.</p>
      <p>محمودی با بیان اینکه شهادت تعدادی از مدافعان وطن و حافظان امنیت بخش مهمی از جنایات اغتشاشگران و اشرار طی روزهای گذشته بوده است گفت: ما از دستگاه قضایی انتظار داریم تا در برخورد با فتنه گران و مسببان حوادث اخیر کوتاهی نکرده و صلابت و اقتدار نظام اسلامی را به همگان نشان دهد.</p>
      <p>وی با اشاره به اینکه برخی بی تدبیری ها در خصوص نحوه اعلام و اجرای طرح گرانی بنزین از سوی مسئولان امر سبب به بار آوردن این اغتشاشات و نا آرامی ها بوده است افزود: مسئولان باید بدانند که مردم امین این نظام و انقلاب هستند و پنهان کاری و عدم اطلاع رسانی لازم در مورد اجرای این طرح، توهین به آنان تلقی می شود.</p>
      <figure>
        <img src="https://media.mehrnews.com/d/2019/11/21/4/3300242.jpg"/>
      </figure>
      <p>بر اساس این گزارش این راهپیمایی ساعت۱۰ صبح از از ورودی شهرک مدرس به سوی خیرآباد برگزار شد و راهپیمایان همچنین از حضور مقتدرانه نیروهای امنیتی و انتظامی در دفع فتنه و آشوب فتنه گران قدردانی کرده و با سر دادن شعارهایی از زحمات آنان تشکر کردند.</p>
      <p>لازم به ذکر است که مردم ورامین با حضور پرشور در راهپیمایی و تجدید بیعتی دوباره با رهبر، حرکت های هنجارشکنان، آشوبگران و مخلان نظم عمومی در این شهرستان را  در حرکت ضداستکباری هم صدا با سایر ملت ایران را محکوم کردند.</p>
      <p>شهروندان ورامینی با شعارهای مرگ بر استکبار، مرگ بر منافق، مرگ بر آمریکا حرکات اخیر اغتشاشگران در کشور را محکوم و خواستار برخورد دستگاه های مسئول با این افراد شدند و طی بیانیه ای اعلام شد که خواستار برخورد با اشرار هستند.</p>
      <p>
        <b>تصاویری از راهپیمایی مردم در استان‌ها</b>
      </p>
      <figure>
        <img src="https://media.mehrnews.com/d/2019/11/23/4/3301375.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301366.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301369.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301329.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301385.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301326.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301388.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301526.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301521.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301514.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301470.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301478.jpg"/>
      </figure>
      <figure>
        <img src="https://media.mehrnews.com/d/2019/11/23/4/3301467.jpg"/>
      </figure>
    </article>
  </body>
</html>