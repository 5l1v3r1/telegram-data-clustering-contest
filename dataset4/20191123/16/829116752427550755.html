<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/csapat/20191123-jegkorong-nb-i-ftc-ismet-szurkolok-elott-bajnok.html"/>
    <meta property="og:site_name" content="Origo"/>
    <meta property="article:published_time" content="2019-11-23T16:04:00+00:00"/>
    <meta property="og:title" content="Újra szurkolói előtt játszhat az FTC jégkorongcsapata"/>
    <meta property="og:description" content="Most már biztonságosak a Pesterzsébeti Jégcsarnok lelátói."/>
  </head>
  <body>
    <article>
      <h1>Újra szurkolói előtt játszhat az FTC jégkorongcsapata</h1>
      <address><time datetime="2019-11-23T16:04:00+00:00">23 Nov 2019, 16:04</time> by <a rel="author">MTI</a></address>
      <p>
        <b>Ismét szurkolók előtt játszhatja hazai mérkőzéseit a jégkorong Erste Ligában címvédő Ferencváros.</b>
      </p>
      <p>A magyar bajnoki címet tavasszal 22 év után elnyerő zöld-fehér klub november 2-án jelentette be: bizonytalan ideig zárt kapuk mögött kényszerül jégre lépni a Pesterzsébeti Jégcsarnokban, mivel statikai okokból a lelátó állapota nem biztonságos a szurkolók számára. Szombaton a Ferencváros honlapján közölte: az igazságügyi szakértő és okleveles építőmérnök jegyezte szakvélemény "helyszíni bejárás és utólagos erőtani számítások alapján megállapította, hogy a lelátó fa tartószerkezetein és kapcsolatain elégtelen teherbírásra utaló elváltozások nincsenek, a lelátó alkalmas a szurkolók befogadására".</p>
      <p>Így már az FTC-Telekom következő hazai találkozóján, szerdán visszatérhetnek a csarnokba a drukkerek. Ekkor a rivális Újpestet fogadja a Magyar Kupa 2. fordulójának visszavágóján a Ferencváros, amely idegenben 3-1-re nyerte az elődöntőbe jutásért zajló párharc első találkozóját.</p>
    </article>
  </body>
</html>