<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/593929/%E2%80%98%E0%A6%B8%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%BE%E0%A6%B8%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0%E0%A6%A6%E0%A7%87%E0%A6%B0-%E0%A7%AE%E0%A7%A6-%E0%A6%AD%E0%A6%BE%E0%A6%97%E0%A6%87-%E0%A6%AE%E0%A7%81%E0%A6%B8%E0%A6%B2%E0%A6%AE%E0%A6%BE%E0%A6%A8%E2%80%99"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T16:12:00+00:00"/>
    <meta property="og:title" content="সন্ত্রাসের শিকারদের ৮০ ভাগই মুসলমান : গবেষণা প্রতিবেদন"/>
    <meta property="og:description" content="বিশ্বব্যাপী সাম্প্রতিক বছরগুলোতে উগ্র ডানপন্থীদের সন্ত্রাসী হামলা বেড়েছে ৩২০ শতাংশ। আর এসব হামলার শিকার ব্যক্তিদের ৮০ ভাগই মুসলমান। এমনটাই উঠে এসেছে ফ্রান্সভিত্তিক একটি বেসরকারি সংস্থার গবেষণা প্রতিবেদনে। এতে বলা হয়েছে, সন্ত্রাসী হামলার সবচেয়ে বেশি শিকার হওয়া সত্ত্বেও উল্টো মুসলমানদেরই..."/>
  </head>
  <body>
    <article>
      <h1>সন্ত্রাসের শিকারদের ৮০ ভাগই মুসলমান : গবেষণা প্রতিবেদন</h1>
      <address><time datetime="2019-11-23T16:12:00+00:00">23 Nov 2019, 16:12</time> by <a rel="author">বিদেশ ডেস্ক</a></address>
      <p>
        <b>বিশ্বব্যাপী সাম্প্রতিক বছরগুলোতে উগ্র ডানপন্থীদের সন্ত্রাসী হামলা বেড়েছে ৩২০ শতাংশ। আর এসব হামলার শিকার ব্যক্তিদের ৮০ ভাগই মুসলমান। এমনটাই উঠে এসেছে ফ্রান্সভিত্তিক একটি বেসরকারি সংস্থার গবেষণা প্রতিবেদনে। এতে বলা হয়েছে, সন্ত্রাসী হামলার সবচেয়ে বেশি শিকার হওয়া সত্ত্বেও উল্টো মুসলমানদেরই সন্ত্রাসী হিসেবে উপস্থাপন করে জনপ্রিয় সংবাদমাধ্যমগুলো। বৃহস্পতিবার (২১ নভেম্বর) ফ্রান্সের নিস শহরে তিন দিনব্যাপী ‘সন্ত্রাসে ভুক্তভোগীদের আন্তর্জাতিক সম্মেলনে’ এসব তথ্য জানায় দ্য ফ্রেন্স টেরর ভিকটিমস অ্যাসোসিয়েশন (এএফভিটি) নামের এনজিওটি। এক প্রতিবেদনে এ খবর জানিয়েছে তুরস্কভিত্তিক সংবাদমাধ্যম টিআরটি ওয়ার্ল্ড।</b>
      </p>
      <figure>
        <img src="http://cdn.banglatribune.com/contents/cache/images/1150x0x1/uploads/media/2019/11/23/2fd98c9bb44e4a7ee2feca72e896d6d7-5dd962a1003d4.jpg"/>
      </figure>
      <p>এএফভিটি-র প্রধান গিলেমো দেনক্স দে সেইন্ট-মার্ক বলেন, ‘সন্ত্রাসী হামলার ফল  বা পরিণতি সবার আগে ভুগতে হয় মুসলমানদের। এটা মনে করানো জরুরি যে, ইউরোপে সন্ত্রাসীরা মুসলমান আর ভুক্তভোগীরা অমুসলিম, এই কথা সত্য নয়।’ এ সময় মৌলবাদ প্রতিরোধে বিশ্ববাসীকে একযোগে কাজ করার আহ্বান জানান তিনি।</p>
      <p>এএফভিটি প্রধান জানান, সন্ত্রাসীরা বিশ্বজুড়ে ভ্রাতৃত্বের যে ক্ষতিসাধন করেছ, তা পুনঃনির্মাণের লক্ষ্যে এ সম্মেলনের আয়োজন করা হয়েছে। এএফভিটি ও নিস কর্তৃপক্ষের যৌথ উদ্যোগে এ সম্মেলনের আয়োজন করা হয়। এতে ৮০টি দেশে বিভিন্ন সময়ে সন্ত্রাসের শিকার সাড়ে চারশ’ জন অংশ নিয়েছেন।</p>
      <p> </p>
      <footer>/এইচকে/এমপি/</footer>
    </article>
  </body>
</html>