<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012766/%D9%84%D8%A7%D9%88%D8%B1%D9%88%D9%81-%D8%AD%D8%B6%D9%88%D8%B1-%D9%86%D8%B8%D8%A7%D9%85%DB%8C%D8%A7%D9%86-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%D8%B1-%DA%98%D8%A7%D9%BE%D9%86-%D9%86%DA%AF%D8%B1%D8%A7%D9%86-%DA%A9%D9%86%D9%86%D8%AF%D9%87-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T16:02:44+00:00"/>
    <meta property="og:title" content="لاوروف: حضور نظامیان آمریکایی در ژاپن نگران کننده است"/>
    <meta property="og:description" content="وزیر خارجه روسیه با انتقاد از حضورنظامی آمریکا در ژاپن گفت، حضور نظامیان آمریکایی در ژاپن مساله‌ای نگران کننده در مسیر بهبود روابط مسکو با توکیو است."/>
  </head>
  <body>
    <article>
      <h1>لاوروف: حضور نظامیان آمریکایی در ژاپن نگران کننده است</h1>
      <address>
        <time datetime="2019-11-23T16:02:44+00:00">23 Nov 2019, 16:02</time>
      </address>
      <p>
        <i>وزیر خارجه روسیه با انتقاد از حضورنظامی آمریکا در ژاپن گفت، حضور نظامیان آمریکایی در ژاپن مساله‌ای نگران کننده در مسیر بهبود روابط مسکو با توکیو است.</i>
      </p>
      <p>به گزارش مشرق، وزیر خارجه روسیه روز شنبه گفت که حضور نظامیان آمریکایی در ژاپن مانع از بهبود روابط روسیه با ژاپن و مساله‌ای نگران‌کننده است.</p>
      <blockquote>بیشتر بخوانید:<br/><a href="https://www.mashreghnews.ir/news/1012222/%D9%84%D8%A7%D9%88%D8%B1%D9%88%D9%81-%D8%A7%D8%B8%D9%87%D8%A7%D8%B1%D8%A7%D8%AA-%D9%BE%D9%85%D9%BE%D8%A6%D9%88-%D8%AF%D8%B1%D8%A8%D8%A7%D8%B1%D9%87-%D8%B4%D9%87%D8%B1%DA%A9-%D8%B3%D8%A7%D8%B2%DB%8C-%D8%A7%D8%B3%D8%B1%D8%A7%D8%A6%DB%8C%D9%84-%D8%A8%D8%A7-%D8%AA%D9%85%D8%A7%D9%85-%D8%AA%D8%B5%D9%85%DB%8C%D9%85%D8%A7%D8%AA"><i>لاوروف</i>: اظهارات پمپئو درباره شهرک‌سازی اسرائیل با تمام تصمیمات موجود مغایرت دارد</a></blockquote>
      <p>به نوشته «خبرگزاری فرانسه»، «سرگئی لاوروف» وزیر خارجه روسیه در سخنانی در حاشیه برگزاری نشست وزیران خارجه گروه «جی-۲۰» که در «ناگویا» در ژاپن در حال برگزاری است، گفت که حضور نیروهای آمریکایی مسلماً مشکلی در مسیر بهبود کیفیت روابط روسیه و ژاپن است. بنابر اعلام ارتش آمریکا، حدود ۵۴ هزار پرسنل این کشور به عنوان بخشی از پیمان امنیتی متقابل بین دو کشور در ژاپن مستقر هستند.</p>
      <p>لاوروف در ادامه سخنان خود گفت که نگرانی‌های امنیتی مسکو ناشی از استقرار،  توسعه و تقویت مداوم ائتلاف سیاسی و نظامی ایالات متحده و ژاپن است.</p>
      <p>وزیر خارجه روسیه گفت: «منتظر پاسخ آن‌ها بوده و گفت‌وگوها را ادامه خواهیم داد.»</p>
      <p>بر اساس این گزارش، روسیه و ژاپن درگیر مذاکرات برای انعقاد پیمان صلح و خاتمه دادن به خصومت‌های برجای مانده از جنگ جهانی دوم هستند. این اختلاف بر سر مالکیت جزایر کوریل باعث بروز مناقشه‌ای بین دو کشور ژاپن و روسیه شده‌ است. مسکو، جزایر مورد ادعای ژاپن را بخش جدائی ناپذیر روسیه می‌داند  روس‌ها استفاده مشترک از مناطق مورد اختلاف که دارای منافع بالقوه ساحلی و منابع دریائی است را پیشنهاد کرده‌اند.</p>
      <p>سران هر دو کشور در سال‌های اخیر ابراز امیدواری کرده‌اند که بتوانند اختلافات را از طریق مذاکره حل و فصل کنند.</p>
      <p>«ولادیمیر پوتین» رئیس جمهور روسیه و «آبه شینزو» نخست وزیر ژاپن نوامبر (آبان) گذشته با تسریع در مذاکرات برای پایان دادن  به خصومت‌های برجای مانده از جنگ جهانی دوم موافقت کردند. پوتین و آبه گفتند که براساس بیانیه سال ۱۹۵۶ که روابط دیپلماتیک بین ژاپن و اتحاد جماهیر شوروی سابق را برقرار کرد، مذاکرات را از سر می‌گیرند.</p>
      <p>به نوشته خبرگزاری فرانسه، لاوروف دراین باره نیز گفت، یادآوری کنم هنگام مذاکره درباره این بیانیه، شوروی اعلام کرد که در صورت خاتمه حضور نظامی آمریکا در ژاپن، بیانیه سال ۱۹۵۶ را به طور کامل اجرا می‌کند.</p>
      <p>از دیگر موارد اختلاف میان ژاپن و روسیه استقرار تجهیزات نظامی آمریکایی در این کشور است. روسیه بارها از تقویت نظامی آمریکا در ژاپن انتقاد کرده است. این کشور سامانه‌های دفاع موشکی آمریکا مستقر در ژاپن را «تهدید مستقیم» برمی‌شمارد.</p>
      <p>منبع: فارس</p>
    </article>
  </body>
</html>