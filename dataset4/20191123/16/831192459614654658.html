<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/aschima-mpleximata-gia-ton-christo-cholidi-to-dikastiko-thriler-ta-chrei-kai-to-edolio/"/>
    <meta property="og:site_name" content="europost.gr"/>
    <meta property="article:published_time" content="2019-11-23T16:22:14+00:00"/>
    <meta property="og:title" content="Άσχημα μπλεξίματα για τον Χρήστο Χολίδη! Το δικαστικό θρίλερ, τα χρέη και το εδώλιο!"/>
    <meta property="og:description" content="Εν αναμονή της απόφασης του Πρωτοδικείου της Αθήνας βρίσκεται ο δημοφιλής τραγουδιστής Χρήστος Χολίδης, που διεκδικεί 170.000 ευρώ από τον πρώην συνέταιρο του σε αλυσίδα εστίασης. Ο δικαστικός κυκεώνας στον οποίο βρίσκεται τα δυο τελευταία"/>
  </head>
  <body>
    <article>
      <h1>Άσχημα μπλεξίματα για τον Χρήστο Χολίδη! Το δικαστικό θρίλερ, τα χρέη και το εδώλιο!</h1>
      <address>
        <time datetime="2019-11-23T16:22:14+00:00">23 Nov 2019, 16:22</time>
      </address>
      <p>Εν αναμονή της απόφασης του Πρωτοδικείου της Αθήνας βρίσκεται ο δημοφιλής τραγουδιστής Χρήστος Χολίδης, που διεκδικεί 170.000 ευρώ από τον πρώην συνέταιρο του σε αλυσίδα εστίασης. Ο δικαστικός κυκεώνας στον οποίο βρίσκεται τα δυο τελευταία χρόνια εξαιτίας χρεών, που -όπως υποστηρίζει- δεν του ανήκουν αλλά του «φορτώθηκαν» από τον άλλοτε συνεργάτη του, παραλίγο να τον οδηγήσουν και στο εδώλιο του κατηγορουμένου για ηθική αυτουργία σε ψευδορκία, με την υπόθεση να μην προχωρά αφού απορρίφθηκε η υπόθεση με διάταξη του εισαγγελέα.</p>
      <p>Μάλιστα, στην απαλλακτική διάταξη γίνεται εκτενής αναφορά στην ουσία της υπόθεσης, με τον εισαγγελέα να καταλήγει πως δεν υπάρχει στοιχείο αναλήθειας στα όσα υποστηρίζει ο Χρηστος Χολίδης και ένας ακόμη μάρτυρας που είχε καταθέσει υπέρ του για την υπόθεση, με αποτέλεσμα να απορριφθεί η μήνυση του πρώην συνεταίρου του τραγουδιστή και να μην φτάσει ποτέ στο ακροατήριο.<br/>«Ο Χρήστος Χωλίδης ανέθεσε το σύνολο των υποθέσεών του στην δικηγορική Εταιρία Ν. Αγαπηνός &amp; Συνεργάτες. Κατόπιν των ενεργειών μας, ο εντολέας μας δικαιώθηκε σε ποινικό επίπεδο καθώς η έγκληση των αντιδίκων του που ζήτησαν την ποινική δίωξη και καταδίκη του για συκοφαντική δυσφήμιση και ψευδορκία απορρίφθηκε από την Εισαγγελία Πρωτοδικών Αθηνών, ενώ μάλιστα παρήλθε και η προθεσμία άσκησης προσφυγής κατά της απόρριψης της ανωτέρω έγκλησης και επομένως η ποινικές κατηγορίες κατά του Χρήστου Χωλίδη καταρρίφθηκαν οριστικά. Αναμένουμε και την δικαίωση του εντολέα μας και σε αστικό επίπεδο καθώς έχει ήδη εκδικαστεί η αγωγή μας εναντίον των αντιδίκων του» αναφέρει η δικηγορική εταιρία στο ethnos.gr.</p>
      <p><b>Το ιστορικό</b><br/>Το εγχείρημα των δύο ανδρών ξεκίνησε από ένα κατάστημα στο Παλαιό Φάληρο και επεκτάθηκε και στο Γουδί, την Κηφισιά και τη Γλυφάδα, στα Βριλήσσια, το Σύνταγμα, το Κολωνάκι, το Νέο Ηράκλειο και τη Θεσσαλονίκη. Τον Δεκέμβριο του 2015, ο τραγουδιστής αποχώρησε από την εταιρία χάνοντας το σύνολο των κεφαλαίων του, αν και ποτέ δεν υπήρξε διαχειριστής στην πραγματικότητα, αλλά ο ρόλος του ήταν κυρίως προωθητικός και επικοινωνιακός λόγω της αναγνωρισιμότητας που είχε από το τραγούδι.</p>
      <p>Αξίζει να σημειωθεί, ότι ο εισαγγελέας στη διάταξη του αναφέρει σχετικά με το θεμα: «Σχετικά με την άσκηση διαχείρισης από τον Χρήστο Χολίδη ρητά αναγράφεται στο πρακτικό της γενικής συνέλευσης, το οποίο υπογράφουν όλοι οι εταίροι, ότι ουδέποτε άσκησε διαχειριστικές πράξεις και ότι η συμμετοχή του ήταν τυπική» και κατά συνέπεια «είχε αξίωση για την επιστροφή των χρημάτων του».</p>
      <p><b>Η αγωγή</b><br/>Ο τραγουδιστής οδηγήθηκε στην Δικαιοσύνη προκειμένου να απεμπλακεί από βάρη της εταιρίας, τα οποία ανακάλυψε όταν δύο χρόνια μετά την αποχώρησή του από αυτήν και όταν για τις ανάγκες τις δουλειάς του απαιτήθηκε η έκδοση φορολογικής ενημερότητας, διαπίστωσε ότι υπάρχουν αρρύθμιστες και απλήρωτες οφειλές στο ΙΚΑ, οι οποίες άγγιζαν τις 100.000 ευρώ περίπου, αλλά και οφειλές προς το Δημόσιο ύψους 60.000 ευρώ περίπου. Η περιπέτεια για τον τραγουδιστή συνεχίστηκε, καθώς βρέθηκε αντιμέτωπος και με χρέη από οφειλόμενα ενοίκια.</p>
      <p>Πηγή: Ethnos.gr</p>
    </article>
  </body>
</html>