<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ajax1.nl/ajax-o19-wint-van-twente-o15-ruim-langs-utrecht/"/>
    <meta property="og:site_name" content="Ajax1.nl"/>
    <meta property="article:published_time" content="2019-11-23T16:11:00+00:00"/>
    <meta property="og:title" content="Ajax O19 wint van Twente, O15 ruim langs Utrecht"/>
    <meta property="og:description" content="Ajax O19 nam het zaterdag op De Toekomst op tegen FC Twente O19. John Heitinga kon zaterdag eindelijk weer beschikken over een hele hoop spelers. Mede daardoor werd er een goede zege geboekt op de Tukkers: 3-1! Youri Regeer scoorde twee keer en Tunahan Tasci eenmaal. Een paar WK O17-gangers keerden al terug in de […]"/>
  </head>
  <body>
    <article>
      <h1>Ajax O19 wint van Twente, O15 ruim langs Utrecht</h1>
      <address><time datetime="2019-11-23T16:11:00+00:00">23 Nov 2019, 16:11</time> by <a rel="author">Jelmer Jager</a></address>
      <p>Ajax O19 nam het zaterdag op De Toekomst op tegen FC Twente O19. John Heitinga kon zaterdag eindelijk weer beschikken over een hele hoop spelers. Mede daardoor werd er een goede zege geboekt op de Tukkers: 3-1! Youri Regeer scoorde twee keer en Tunahan Tasci eenmaal.</p>
      <p>Een paar WK O17-gangers keerden al terug in de selectie. Sontje Hansen, Youri Regeer en Steven van der Sloot begonnen in de basis, terwijl Calvin Raatsie en Devyne Rensch plaats namen op de bank. Daarnaast keerde ook Neraysho Kasanwirjo terug van een knieblessure en speelde Brian Brobbey weer mee. De spits <a href="https://www.ajax1.nl/invaller-brobbey-kopt-jong-ajax-naar-overwinning/">scoorde vrijdagavond nog de winnende goal voor Jong Ajax</a>.</p>
      <p>Ajax was de bovenliggende partij en kreeg enkele kansen om de openingstreffer te maken. Pogingen van onder andere Regeer, Kasanwirjo en Brobbey leverden niks op. Na een goede combinatie over rechts haalde Tunahan Tasci wel met succes uit, al was dat wel meer een cadeautje. Een blunder van de Twente-goalie moest er aan te pas komen om de bal over de doellijn te laten gaan. Zo’n tien minuten later leverde goed drukzetten balbezit op voor Donny Warmerdam. Vervolgens speelde hij snel door naar Regeer, die goed positie koos en kon afdrukken: 2-0. Twente werd vooral gevaarlijk door balverlies van Ajax. Uit één van die omschakelmomenten wisten de Tukkers ook te scoren en uit het niets de spanning wat terug te brengen in de wedstrijd.</p>
      <p>In de eerste minuten na rust golfde het spel wat op en neer. Er waren wederom kansen voor Ajax, onder andere Regeer, Brobbey en Hansen werden gevaarlijk. Na een uur spelen schoot Regeer een vrije trap prachtig in de bovenhoek en daarmee besliste hij de wedstrijd. Brobbey was twee keer dicht bij een vierde treffer. Eén keer scoorde hij, maar werd de goal afgekeurd wegens buitenspel. De tweede poging kwam tot stand door een heerlijk passje van Rasmussen, die de bal mee gaf aan Tasci. De aanvaller omspeelde de doelman maar kwam niet lekker uit en hakte de bal naar de spits maar die kon er niet goed genoeg bij. Vlak voor tijd moest Rensch met hulp naar de kant door een blessure. Dat was een smetje met de Youth League-wedstrijd tegen Lille O19 komende week in aantocht.</p>
      <p><b>Wedstrijdverloop Ajax O19 – FC Twente O19:</b><br/>’19. 1-0 Tasci<br/>’29. 2-0 Regeer<br/>’35. 2-1 FC Twente O19<br/>’62. 3-1 Regeer</p>
      <p><b>Opstelling Ajax O19:</b><br/>Reiziger; Van der Sloot, Kasanwirjo, Musampa, Douglas; Llansana, Warmerdam, Regeer; Tasci, Brobbey, Hansen.<br/><i>Wissels</i>: Raatsie, Rensch, De Waal, Rasmussen, Pynadath, Dostanic, Frei.</p>
      <h3>Ajax O15 ruim langs Utrecht</h3>
      <p>Op het andere veld op De Toekomst wist Ajax O15 eenvoudig af te rekenen met FC Utrecht O15. David Kalokoh scoorde voor rust een hattrick. In de tweede helft bracht Utrecht de spanning terug in de wedstrijd, maar via goals van Nelson Egah en Xavi Woudstra werd uiteindelijk toch nog een ruime zege geboekt.</p>
      <p><b>Wedstrijdverloop Ajax O15 – FC Utrecht O15:</b><br/>’14. 1-0 Kalokoh<br/>’16. 2-0 Kalokoh<br/>’25. 3-0 Kalokoh<br/>’45. 3-1 FC Utrecht O15<br/>’55. 4-1 Egah<br/>’60. 5-1 Woudstra</p>
      <p><b>Opstelling Ajax O15:</b><br/>Mateyo; Turner, Henry, Verschuren, Easmon; Van Driel, Gorter, Vos; Kalokoh, Gesser, Hamouchi.<br/><i>Wissels</i>: Steur, Rasing, Bierens, Woudstra, Speksnijder, Egah, Lenssen.</p>
      <related>
        <a href="https://www.ajax1.nl/invaller-brobbey-kopt-jong-ajax-naar-overwinning/"/>
      </related>
    </article>
  </body>
</html>