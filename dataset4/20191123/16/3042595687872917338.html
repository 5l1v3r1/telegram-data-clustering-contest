<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/her-skulle-det-hengt-et-tungt-aggregat/71837126"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T16:01:36+00:00"/>
    <meta property="og:title" content="Her skulle det hengt et tungt aggregat"/>
    <meta property="og:description" content="Suksesskriterier for kriminelle: Lett tilgang, stort utbytte og ingen med oversikt."/>
  </head>
  <body>
    <article>
      <h1>Her skulle det hengt et tungt aggregat</h1>
      <h2>Suksesskriteriene for kriminelle: lett tilgang, stort utbytte og ingen med oversikt.</h2>
      <address><time datetime="2019-11-23T16:01:36+00:00">23 Nov 2019, 16:01</time> by <a rel="author">Øistein Norum Monsen</a></address>
      <ul>
        <li>
          <i>Kjenner du til liknende hendelser, eller har du viktig informasjon om omreisende vinningskriminelle, kan du tipse Dagbladets journalist, på <a href="mailto:onm@dagbladet.no">onm@dagbladet.no</a></i>
        </li>
      </ul>
      <p>SARPSBORG (Dagbladet): Dagbladet har i det siste omtalt en rekke tilfeller av innbrudd på bygg- og anleggsplass. 200 000 kroner var det minste beløpet vi fikk opplyst at det stjålet verktøy og utstyr for. Det største kriminelle utbyttet Dagbladet er gjort kjent med, var på langt over en million kroner.</p>
      <p>
        <b>Ifølge politiet skjer dette daglig. Ifølge flere i byggebransjen skjer det på nesten alle bygg- og anleggsplasser.</b>
      </p>
      <p>I Norge er det ingen som har oversikten over omfanget. Finans Norge, som er finansnæringens hovedorganisasjon, samler ikke på tall fra sine medlemmer som spesifiserer erstatning fra innbrudd eller tyveri på anleggsplasser.</p>
      <p>Heller ikke Næringslivets sikkerhetsråd kan anslå omfanget.</p>
      <p>Politidirektoratet (POD) kan ikke svare oss når vi spør.</p>
      <p>I en e-post fra POD opplyser kommunikasjonsavdelingen følgende:</p>
      <p>
        <b>«Vi har ikke egen statistikkgruppe for grove tyveri på byggeplasser, så vi har ikke fullgod statistikk på dette, dessverre.»</b>
      </p>
      <h3>Mangler oversikt</h3>
      <p>Dagbladet kjenner til at politiet førte statistikk over denne typen lovbrudd frem til 2017, men i forbindelse med innføring av ny straffelov, forsvant den aktuelle lagringskoden ut av systemet.</p>
      <p>- Vi har utfordringer med å hente ut tall på grunn av forskjellig koding i politiets datasystemer, sier Sonja Lund, som er politiets næringslivskontakt i Vest politidistrikt.</p>
      <figure>
        <img src="https://dbstatic.no/71840740.jpg?imageId=71840740&amp;x=19.458544839255&amp;y=27.927927927928&amp;cropw=54.314720812183&amp;croph=72.072072072072&amp;width=321&amp;height=320"/>
        <figcaption><b>VINNINGKRIMINELLE:</b> Politiet sliter med omreisende kriminelle som bryter seg inn og stjeler varer og verktøy for mange millioner kroner på bygg- og anleggsplasser. Foto: Politiet. Vis mer</figcaption>
      </figure>
      <p>Det er heller ingen i politiet som har det overordnede ansvaret for å kartlegge virksomheten til omreisende vinningskriminelle. De fleste sakene etterforskes lokalt.</p>
      <p>
        <b>I Sverige ble det i 2018 anmeldt 5584 innbrudd på byggeplasser. Tallene inneholder store og små hendelser, men i gjennomsnitt ble det anmeldt 16 innbrudd, hver dag i Sverige i 2018.</b>
      </p>
      <p>Så hva vet vi egentlig om Norge? Ikke så mye mer enn at både politiet, forsikring- og byggebransjen er enige om en ting. Det er et enormt omfang.</p>
      <h3>Aksen E6 og E18</h3>
      <figure>
        <img src="https://dbstatic.no/71840757.jpg?imageId=71840757&amp;x=35.521235521236&amp;y=17.953667953668&amp;cropw=41.312741312741&amp;croph=60.42471042471&amp;width=321&amp;height=314"/>
        <figcaption><b>BER OM SIKRING:</b> Jan Kevin Brunvoll ber byggebransjen se på hvordan de kan sikre seg bedre mot innbrudd. Foto: Øistein Norum Monsen / Dagbladet. Vis mer</figcaption>
      </figure>
      <p>- De områdene som er mest utsatt for omreisende bander ligger i aksen E6 og E18. Det er raskt inn og ut over grensa, sier politiinspektør Jan Kevin Brunvoll, i Øst politidistrikt.</p>
      <p>Det fikk et byggeprosjekt i Ordfører Juul-Olsens vei i Sarpsborg smertelig erfare.</p>
      <p>Det var ikke mulig å se at tyver hadde vært på ferde i løpet av natten mellom 11. og 12. november. Skurkene hadde ryddet opp etter seg og satt tilbake byggeplassgjerdet før de forsvant fra byggeplassen.</p>
      <p>
        <b>Inne i de nybygde boligblokkene jobbet bandittene i fred og ro. Der skrudde de ned seks tunge ventilasjonaggregater, uten å lage en ripe på de nymalte veggene.</b>
      </p>
      <p>- Hvis tyvene er litt drevene er det ikke så vanskelig å skru ned det fastmonterte utstyret, sier Andreassen i Metacon.</p>
      <h3>Store verdier</h3>
      <p>Da prosjektleder Torkil Andreassen ankom byggeplassen som driftes av entrepenøren Metacon, hadde tyvene kommet seg unna med verdier for omtrent 500 000 kroner. I tillegg stanset arbeidet opp i flere timer.</p>
      <figure>
        <img src="https://dbstatic.no/71840778.jpg?imageId=71840778&amp;x=16.994382022472&amp;y=15.157894736842&amp;cropw=45.084269662921&amp;croph=74.315789473684&amp;width=321&amp;height=353"/>
        <figcaption><b>HALV MILLION:</b> Prosjektleder Torkil Andreassen tror innbruddstyvene kom seg unna med verktøy og utstyr for en halv million kroner. Foto: Øistein Norum Monsen / Dagbladet. Vis mer</figcaption>
      </figure>
      <p>- De stjal også malingssprøyter, driller og lasere. Alt er lett omsettelig utstyr, sier Torkil Andreassen.</p>
      <p>Ifølge Andreassen, skal politiet ha vært på stedet og sikret spor.</p>
      <p>Det er andre gangen i år at byggeplassen i Sarpsborg opplever innbrudd. I oktober brøt tyver seg inn i en konteiner. Det ble anmeldt, men for ikke så lenge siden fikk Metacon brevet tilbake med beskjed om at saken var henlagt.</p>
      <p>
        <b>Kunne dere har gjort noe annerledes i forkant av innbruddet?</b>
      </p>
      <p>- Ja, vi kunne ha hatt kameraovervåking med to-veis kommunikasjon, men det er også et økonomisk spørsmål, men heller ingen garanti mot innbrudd, sier Knut Berg, som er avdelingsleder i Metacon. Selskapet opplyser at det koster mellom 10 000 og 15 000 kroner i måneden å leie et alarmselskap som overvåker et videosystem med toveis kommunikasjon.</p>
      <h3>Suksesskriterier</h3>
      <p>- Det er ingen mistenke i denne saken, og vi er interessert i tips, sier Nils Lund, konstituert leder for etterforskningsavdelingen i Sarpsborg.</p>
      <p>Nils Lund opplyser at politiet forsøker å sammenlikne med andre saker for å se hva de samlet sett har av spor.</p>
      <p>- I den konkrete saken søkte vi etter spor og hvordan innbruddet ble utført. De tok seg inn på et inngjerdet anleggsområdet og inn en ulåst garasjeport, sier Lund.</p>
      <p>
        <b>- Vi sliter med grove tyverier fra byggeplasser. Det er mye verktøy som blir tatt. Det er en gjenganger, sier Nils Lund.</b>
      </p>
      <h3>Attraktivt</h3>
      <p>- Norge er fortsatt et attraktivt land for utenlandske mobile vinningskriminelle, blant annet fordi vi har store verdier tilgjengelig, dårlig sikring av byggeplasser og boliger, lav oppdagelsesrisiko og lavt reaksjonsnivå, lett å ta seg til og fra over landegrensen, sier Sonja Lund i Vest politidistrikt.</p>
      <p>Hun mener mørketallene er store, og at det erfares at noen av årsakene for dette er en oppfattelse av at sakene bare henlegges, det er ressurskrevende, og/eller at bransjen behandler saken internt.</p>
      <p>- Vi er avhengig at hendelser anmeldes for at vi skal på et mest mulig reelt bilde av kriminaliteten, sier Sonja Lund.</p>
    </article>
  </body>
</html>