<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622996/%D8%A8%DB%8C%D8%B4%D8%AA%D8%B1-%DB%8C%D8%A7%D8%B1%D8%A7%D9%86%D9%87-%D8%A8%D9%86%D8%B2%DB%8C%D9%86-%D8%A8%D9%87-%DA%A9%D8%A7%D9%85-%DA%86%D9%87-%DA%A9%D8%B3%D8%A7%D9%86%DB%8C-%D9%85%DB%8C%E2%80%8C%D8%B1%D9%88%D8%AF-%DB%B6-%D9%85%DB%8C%D9%84%DB%8C%D9%88%D9%86-%D9%86%D9%81%D8%B1-%D8%A7%D8%B2-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%B6%D8%B1%D8%B1-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T16:49:00+00:00"/>
    <meta property="og:title" content="بیشتر یارانه بنزین به کام چه کسانی می‌رود؟/ ۶ میلیون نفر از گرانی بنزین ضرر می‌کند"/>
    <meta property="og:description" content="یک کارشناس اقتصادی گفت: از ۱۲۳ هزار میلیارد تومان یارانه بنزین در کشور حدود نصف این رقم یعنی ۶۷ هزار میلیارد تومان آن توسط سه دهک بالای جامعه مصرف می شود."/>
  </head>
  <body>
    <article>
      <h1>بیشتر یارانه بنزین به کام چه کسانی می‌رود؟/ ۶ میلیون نفر از گرانی بنزین ضرر می‌کند</h1>
      <address>
        <time datetime="2019-11-23T16:49:00+00:00">23 Nov 2019, 16:49</time>
      </address>
      <p>
        <i>یک کارشناس اقتصادی گفت: از ۱۲۳ هزار میلیارد تومان یارانه بنزین در کشور حدود نصف این رقم یعنی ۶۷ هزار میلیارد تومان آن توسط سه دهک بالای جامعه مصرف می شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ساسان شاه ویسی استاد دانشگاه با حضور در برنامه "رو در رو" شبکه چهار سیما با اشاره به افزایش قیمت بنزین گفت: یک جراحی اقتصادی مثل اصلاح قیمت حامل‌های انرژی، هزینه ها و تلخ هایی دارد و باید این تلخی ها را از قبل به صورت دقیق مشخص کرد و خود را برای پذیرش آن آماده کنیم.</p>
      <p>وی با بیان اینکه در این طرح، قیمت ۳۰۰۰ تومان برای بنزین آزاد در نظر گرفته شده است، ادامه داد: دولت باید توضیح دهد این رقم ۳ هزار تومان بر اساس چه معیارهایی انتخاب شده است. آیا این قیمت بر اساس درآمد خانواده ها محاسبه شده، یا قیمت بین المللی بنزین یا میزان ارزش پول ملی کشور .</p>
      <p>شاه ویسی گفت: دولت امروز پولی را در قالب درآمد حاصل از اصلاح قیمت‌ حامل های انرژی به مردم می‌دهد که هنوز تامین نشده است و این می تواند محل سوال دیوان محاسبات باشد که دولت این هزینه را از کجا تامین کرده و اعتبار مالی کدام قسمت ها را برای تامین این پول جابجا کرده است.</p>
      <p>در ادامه این برنامه صمد عزیزنژاد کارشناس مسائل اقتصادی، با اشاره به تصمیم دولت برای اصلاح قیمت حامل های سوخت از جمله بنزین و واکنش مردم به این تصمیم خاطرنشان کرد : اجرای غافلگیرانه این طرح از سوی دولت این تصور را در بین برخی از مردم ایجاد کرد که دولتمردان با آنها صادق نیستند و تلاشی برای اقناع آن ها در مورد اهداف اجرای این موضوع صورت نمی گیرد .</p>
      <p>عزیزنژاد در پاسخ به این موضوع که آیا به نظر وی اقدام دولت برای اصلاح قیمت حامل های انرژی گامی به سوی عدالت اجتماعی محسوب می شود ،خاطرنشان کرد: در ارتباط با اصلاح قیمت حامل های انرژی یکی از اهدافی که از سوی تصمیم گیران امر در این زمینه اعلام شده است افزایش درآمد و ایجاد رفاه اجتماعی است.</p>
      <p>وی با بیان اینکه از ۱۲۳ هزار میلیارد تومان یارانه بنزین در کشور ، حدود ۶۷ هزار میلیارد تومان آن توسط سه دهک بالای جامعه گرفته می شود و ۱۱ هزار میلیارد تومان آن بین فقرا تقسیم می شود ، خاطر نشان کرد: روشی که باعث چنین توزیعی می‌شود ناعادلانه است و اگر ما می‌خواهیم به یک روش عادلانه در این زمینه دست پیدا کنیم باید راهکارها، فرآیند و ساختار آن روش را به صورت مناسب ببینیم.</p>
      <p>این استاد دانشگاه در پاسخ به این سوال که آیا این تصمیم کمکی به کاهش فاصله طبقاتی در جامعه می کند و آثار تورمی این موضوع بر ۶۰ میلیون نفری که قرار است درآمد ناشی از این طرح را دریافت کنند چگونه خواهد بود؟ خاطرنشان کرد: دولت گفته است به صورت مستقیم و غیرمستقیم این طرح باعث افزایش ۴ درصدی پایه تورم در کشور خواهد شد و من در همین چارچوب معتقدم آثار تورمی این طرح بسته به مدیریتی که از سوی دولت انجام می شود ۴ تا ۸ درصد خواهد بود. این استاد دانشگاه با بیان اینکه به نظر می رسد حدود یک و نیم میلیون خانواده یعنی بالغ بر شش میلیون نفر از دهک‌های پایین جامعه علیرغم دریافت باز توزیع درآمد اصلاح قیمت حامل های انرژی دچار ضرر و زیان می شوند ،ادامه داد: این باز توزیع به فقرا کمک می کند ولی باید راهکاری نیز برای جبران ضرر ۶ میلیون نفر مورد اشاره نیز در نظر گرفته شود .</p>
      <p>عزیزنژاد در بخش دیگری از صحبت‌های خود با اشاره به مشکلات دولت از نظر تامین منابع با توجه به شرایطی که کشور در آن قرار دارد ،گفت: یکی از راهکارها برای برون رفت از وضعیت فعلی این است که دولت شفافیت مالیاتی را جدی بگیرد و با جلوگیری از فرار مالیاتی بخشی از کسری های بودجه خود را تامین کند و از دیگر سو به جای ایجاد رانت در بخش انرژی، مازاد انرژی را در بورس انرژی ارائه کند. عزیز نژاد همچنین با تاکید بر اهمیت داشتن انضباط مالی از سوی دولت گفت : به نظر می رسد متاسفانه اراده جدی در این زمینه در دولت وجود ندارد.</p>
    </article>
  </body>
</html>