<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/pirat-wagenknecht-se-obratil-na-bulharske-urady-kvuli-investicim-cez-firma-prodelala-miliardy.A191123_161741_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-23T16:33:00+00:00"/>
    <meta property="og:title" content="Pirát Wagenknecht se obrátil na bulharské úřady kvůli investicím ČEZ. Firma prodělala miliardy"/>
    <meta property="og:description" content="Český senátor Lukáš Wagenknecht (za Piráty) se ve čtvrtek obrátil na bulharské státní zastupitelství kvůli investici energetické společnosti ČEZ do tamní černouhelné elektrárny Varna. Wagenknecht to v sobotu uvedl na dotaz ČTK."/>
  </head>
  <body>
    <article>
      <h1>Pirát Wagenknecht se obrátil na bulharské úřady kvůli investicím ČEZ. Firma prodělala miliardy</h1>
      <address>
        <time datetime="2019-11-23T16:33:00+00:00">23 Nov 2019, 16:33</time>
      </address>
      <p>
        <mark>Sofia/Praha</mark>
        <b> Český senátor Lukáš Wagenknecht (za Piráty) se ve čtvrtek obrátil na bulharské státní zastupitelství kvůli investici energetické společnosti ČEZ do tamní černouhelné elektrárny Varna. Wagenknecht to v sobotu uvedl na dotaz ČTK.</b>
      </p>
      <p>Ve stejné věci v červnu Piráti v Česku podali trestní oznámení na neznámého pachatele. Podle nich stát, který je majoritním vlastníkem ČEZ, v souvislosti s investicí do elektrárny Varna přišel o několik miliard korun. ČEZ už dříve uvedl, že elektrárnu prodal transparentně a vybral nejvýhodnější nabídku.</p>
      <related>
        <a href="https://www.lidovky.cz/byznys/energetika/cez-a-eurohold-podaly-zalobu-na-bulharsky-antimonopolni-urad.A191112_112704_energetika_vag"/>
      </related>
      <p>„Mají asi 30 dnů, aby se vyjádřili, jestli bude nějaký další formální postup, nebo nebude,“ uvedl Wagenknecht. Připomněl, že Piráti podání případu k bulharským úřadům avizovali už dřív. „My jsme to udělali ve spolupráci s bulharským protikorupčním fondem. To, co bylo slíbeno v České republice, jsme dotáhli do konce,“ doplnil. Bulharský protikorupční fond podle něj pomohl s překladem a formálními záležitostmi, protože bulharský trestní řád se od českého trochu liší.</p>
      <p>ČEZ podle Pirátů koupil elektrárnu Varna v roce 2006 za 5,8 miliardy korun, dalších 2,8 miliardy korun vložila firma do elektrárny jako investici. Elektrárna pak do prodeje v roce 2016 vygenerovala kumulovanou ztrátu 1,2 miliardy korun, spočítali Piráti. ČEZ přitom při prodeji elektrárny v roce 2016 utržil 1,2 miliardy Kč, celková ztráta tak podle Pirátů činí zhruba 8,5 miliardy korun. Trestní oznámení podali, protože věc neřešil premiér Andrej Babiš (ANO), i když ho k tomu vyzvali.</p>
      <p>Mluvčí ČEZ Ladislav Kříž v červnu sdělil, že firma v transparentním prodeji vybrala nejvýhodnější nabídky jak na prodej elektrárny Varna, tak i pro bulharské distribuční aktivity. Na majetek v Bulharsku je podle něj nutné se dívat jako na celek, protože aktiva v něm se přeskupovala. Prodejní ceny při započtení všech příjmů ČEZ během působení v Bulharsku podle Kříže ukazují, že působení v Bulharsku skončí mírným ziskem.</p>
      <p>Předseda pirátského poslaneckého klubu Jakub Michálek v červnu uvedl, že ČEZ se elektrárny zbavil jako šrotu, který není možné provozovat a generuje ztrátu. Následně však byla podle něj elektrárna upravena a po prodeji je opět v provozu a vytváří příjmy. Mluvčí ČEZ Kříž tehdy reagoval, že elektrárna v provozu není, pouze je schválena jako možný poskytovatel rezervy s občasnou výrobou. Uvedl také, že bulharské úřady žádost ČEZ o stejný druh provozování opakovaně zamítly.</p>
      <related>
        <a href="https://www.lidovky.cz/byznys/firmy-a-trhy/bulharske-urady-zablokovaly-prevzeti-tamnich-aktiv-skupinou-eurohold-puvodne-patrila-firme-cez.A191024_163519_firmy-trhy_rkj"/>
      </related>
      <p>ČEZ v roce 2016 elektrárnu prodal bulharské společnosti SIGDA OOD. Wagenknecht v červnu řekl, že elektrárnu Varna fakticky koupil bývalý ministr dopravy a jeho rodina a po několika měsících byla převedena jinému politikovi, který je z turecké části politického spektra a má prokazatelné vazby na Rusko.</p>
      <p>ČEZ na bulharský trh vstoupil v roce 2004, ale ze země se rozhodl odejít kvůli sporům s místními úřady, které se táhnou od února 2013. V roce 2016 zahájil ČEZ proti bulharské vládě mezinárodní arbitráž. Požaduje po ní stovky milionů eur, protože údajně nedokázala ochránit jeho investice v zemi. V současnosti jeho bulharská distribuční společnost dodává elektřinu více než třem milionům z celkem 7,1 milionu obyvatel Bulharska. Počátkem listopadu ČEZ i bulharská firma Eurohold podaly každý za sebe správní žalobu proti rozhodnutí bulharského antimonopolního úřadu, který v říjnu zablokoval prodej tamních aktiv ČEZ Euroholdu.</p>
    </article>
  </body>
</html>