<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/restaurang-stammer-michelinguiden-for-stjarna-man-inte-vill-ha/"/>
    <meta property="og:site_name" content="DN.SE"/>
    <meta property="article:published_time" content="2019-11-23T16:02:44+00:00"/>
    <meta property="og:title" content="Restaurang stämmer Michelinguiden för stjärna man inte vill ha"/>
    <meta property="og:description" content="Alla vill inte få en stjärna i världens mest prestigefyllda guide över restauranger."/>
  </head>
  <body>
    <article>
      <h1>Restaurang stämmer Michelinguiden för stjärna man inte vill ha</h1>
      <address><time datetime="2019-11-23T16:02:44+00:00">23 Nov 2019, 16:02</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>Alla vill inte få en stjärna i världens mest prestigefyllda guide över restauranger. Nu stämmer en restaurang i Sydkorea Michelinguiden för att man tagits med där mot ägarens vilja.</b>
      </p>
      <p>Ristorante Eo i sydkoreanska Cheongdam-dong söder om huvudstaden Seoul beskriver sig som en modern italiensk restaurang och fick 2017 en stjärna i Michelinguiden. En stjärna restaurangen behöll också 2018. I år har den dock tappat stjärnan och finns enbart nämnd som en bra restaurang – något den kommer att förbli även 2020.</p>
      <p><b>Ägaren, Eo Yun-Gwon, </b>har nu stämt Michelinguiden för ”ärekränkning” sedan guiden gett hans restaurang en stjärna trots att han inte ville ha den:</p>
      <p>”Det är en förolämpning att mitt namn och restaurangens namn har listats i denna ohälsosamma bok. Även om en listning i Michelinguiden kan ha en bra pr-effekt på en restaurang, så vill jag inte ha någon hjälp från ett företag som saknar insyn och arbetar subjektivt”, säger Eo Yun-Gwon i en telefonintervju med <a href="http://www.koreaherald.com/view.php?ud=20191121000662">Korea Herald</a>.</p>
      <p>Det Eo Yun-Gwon vänder sig mot är att guiden utsett hans restaurang som en av de bästa efter att ha besökt så få som 170 restauranger i landet, skriver tidningen.</p>
      <p><b>En talesperson för den</b> prestigefyllda guiden svarar Korea Herald att guiden är oberoende av yttre påverkan och att den tar sina beslut utan hänsyn till vad restaurangerna vill.</p>
      <p>Det är inte första gången som en restaurangägare tvekat över den hedersamma utnämningen. 2017 tog Michelinguiden bort den franska restaurang Le Suquets tre stjärnor sedan ägaren Sebastien Bras sagt att stjärnorna satte för stort tryck på honom.</p>
      <p>Tre stjärnor är det mesta en restaurang kan få. 86 svenska restauranger <a href="https://guide.michelin.com/se/en/restaurants">finns i år listade i guiden</a>.</p>
      <p>
        <a href="https://www.dn.se/nyheter/varlden/fransk-stjarnkock-stammer-guide-michelin-efter-forlorad-stjarna/">Läs mer: Fransk stjärnkock stämmer Guide Michelin efter förlorad stjärna</a>
      </p>
    </article>
  </body>
</html>