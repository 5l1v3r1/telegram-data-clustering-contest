<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119708-tribina-u-krusevcu-napad-na-borka-stefanovica-oznacio-je-pocetak-kraja-vucicevog-rezima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-23T16:40:04+00:00"/>
    <meta property="og:title" content="Tribina u Kruševcu: Napad na Borka Stefanovića označio je početak kraja Vučićevog režima"/>
    <meta property="og:description" content="Napad na Borka Stefanovića i aktiviste Levice Srbije u Kruševcu otvorio je oči onima koji nisu verovali šta se dešava u zemlji, ujedinio opoziciju i označio početak kraja režima Aleksandra Vučića. To su danas ocenili učesnici tribine koju su Kruševcu, povodom godišnjice tog napada, priredili Savez za Srbiju i Ujedinjena opozicija Kruševca. Borko Stefanović, zamenik predsednika Stranke slobode i pravde, kazao je da je osam godina bilo &quot;pedesetak žrtava režima&quot; ali da je u noći kada su npadnuti on i aktivistiu Kruševcu &quot;nama smrklo, a u Srbiji je nešto zasvetlelo&quot;, &quot;upaljen jereflektor&quot;. &quot;Odjednom se pokazalo da ljudi dobijaju batine od Vrbasa do Mionice, odjednom je neko svetlo palo na to da vlast ima preko 30 spornih privatizacija, da su smanjili plate i penzije, da nam 50.000 ljudi godišnje odlazi, da su sve rasprodali što su mogli, da uništavaju našu namensku industriju da bi i to privatizovali i predali svojim firmama&quot;, kazao je Stefanović. Ocenio je da se potom Srbija, u proteklih godinu dana, &quot;probudila…"/>
  </head>
  <body>
    <article>
      <h1>Tribina u Kruševcu: Napad na Borka Stefanovića označio je početak kraja Vučićevog režima</h1>
      <address>
        <time datetime="2019-11-23T16:40:04+00:00">23 Nov 2019, 16:40</time>
      </address>
      <slideshow>
        <figure>
          <img src="https://static.beta.rs/thumbs/hkhugk1_1574528677.495x371.jpg"/>
        </figure>
        <figure>
          <img src="https://static.beta.rs/thumbs/hkhugk2_1574528730.495x371.jpg"/>
        </figure>
        <figure>
          <img src="https://static.beta.rs/thumbs/hkhugk3_1574528761.495x371.jpg"/>
        </figure>
      </slideshow>
      <p>Napad na Borka Stefanovića i aktiviste Levice Srbije u Kruševcu otvorio je oči onima koji nisu verovali šta se dešava u zemlji, ujedinio opoziciju i označio početak kraja režima Aleksandra Vučića. To su danas ocenili učesnici tribine koju su Kruševcu, povodom godišnjice tog napada, priredili Savez za Srbiju i Ujedinjena opozicija Kruševca.<br/><br/>Borko Stefanović, zamenik predsednika Stranke slobode i pravde, kazao je da je osam godina bilo "pedesetak žrtava režima" ali da je u noći kada su npadnuti on i aktivistiu Kruševcu "nama smrklo, a u Srbiji je nešto zasvetlelo", "upaljen jereflektor".<br/><br/>"Odjednom se pokazalo da ljudi dobijaju batine od Vrbasa do Mionice, odjednom je neko svetlo palo na to da vlast ima preko 30 spornih privatizacija, da su smanjili plate i penzije, da nam 50.000 ljudi godišnje odlazi, da su sve rasprodali što su mogli, da uništavaju našu namensku industriju da bi i to privatizovali i predali svojim firmama", kazao je Stefanović.<br/><br/>Ocenio je da se potom Srbija, u proteklih godinu dana, "probudila i podigla" jer se "sve više čuje da ovu zemlju vode prevaranti, kriminalci, lopovi, plagijatori, da u ovoj zemlji nema niti jednog tendera ili posla u koji se naprednjaci nisu ugradili".<br/><br/>Stefanović je dodao da je Kruševac "simbol jedinstva opozicije" i "pobede koja će doći mirno, demokratski, bez nasilja, dostojanstveno".<br/><br/>"Kruševac neka nastavi da bude simbol te pobede, simbol našeg jedinstva, kao ono veče, nedelju dana posle napada, kada smo iz svih opozicionih partija došli ovde i kada smo svi kao jedno stajali pred vama, baš kao i danas, i kada smo rekli da smo mi jedno, jer narod je jedno, sve nas je više, a vlast je u sve većem problemu jer dolazi pravda i dolazi sloboda", rekao je Stefanović.<br/><br/>Boban Jovanović, koji je teško povredjen tokom napada uoči prošlogodišnje tribine Saveza za Srbiju u Kruševcu, pokazao je fotografije sedmorice pretučenih zbog, kako je naveo, iskazivanja drugačijeg mišljenja .<br/><br/>Podvukao je da je u proteklih godinu dana u Srbiji bilo jedanest takvih slučajeva i ocenio da je današnji skup "način da pokažemo da nas neće sprečiti ni zaustaviti njihovi batinaši", da će "svako odgovarati za svoje dokazane kriminalne radnje".<br/><br/>Navodeći da govori kao profesor, suprug, otac, brat, sin, kao jedna od "žrtava režima Aleksandra Vučića", Jovanović je rekao da neće prestati da se bori za svoju i za slobodu svoga deteta i generacija koje dolaze.<br/><br/>Ocenio je da je u Kruševcu pre godinu dana "počeo kraj aktuelnog režima".<br/><br/>Govorio je i predsednik Opštine Paraćin Saša Paunović koji je i potpredsednik Demokratske stranke. Kazao je da je napad u Kruševcu "otvorio oči svima koji pre toga nisu verovali da se tako nešto zaista dešava u Srbiji" i da je glavna tema opozicije "zajednička borba za slobodnu zemlju".<br/><br/>Potpredsednik Narodne stranke Miroslav Aleksić je kazao da će sadašnja vlast Srbije u istoriju ući kao vlast "sa najviše afera", koja je primenjivala "najveće nasilje i obračune propagandne mašinerije sa svima koji drugačije misle".<br/><br/>Na tribini su govorili i predstavnici Dveri i Pokreta slobodnih gradjana, a prisustvovali su predsednik Stranke slobode i pravde Dragan Djilas, potpredsednica te stranke Marinika Tepić, aktivisti opozicionih stranaka, gradjani.<br/><br/>Borko Stefanović, tadašnji Levice Srbije, i aktivisti stranke Boban Jovanović i Marko Dimić napadnuti su 23. novembra u kruševačkoj Mesnoj zajednici "Rasadnik" pred početak tribine Saveza za Srbiju.<br/><br/>Više tužilaštvo u Kruševcu podiglo je u martu ove godine optužnicu protiv napadača Miloša Šaponjića, Marka Živkovića i Danijela Gmijovića za krivično delo "nasilničko ponašanje na sportskoj priredbi ili javnom skupu", a protiv Šaponjića i za krivično delo napada na službeno lice u vršenju službene dužnosti.<br/><br/>Glavni pretres je pred kruševačkim Višim sudom održan 29. oktobra. Trojica optuženih su ponovila da ne priznaju izvršenje tih krivičnih dela, a saslušana su i dvojica oštećenih, dok će treći oštećeni biti saslušan na sledećem glavnom pretresu zakazanom za 3. decembar.<br/><br/>Nedelju dana posle napada, u Kruševcu je održan protest opozicije i gradjana pod sloganom "Stop krvavim košuljama" da bi ubrzo pod sloganom "Jedan od pet miliona" takvi skupovi bili organizovani širom Srbije, dok se u Beogradu i dalje održavaju svake subote.</p>
    </article>
  </body>
</html>