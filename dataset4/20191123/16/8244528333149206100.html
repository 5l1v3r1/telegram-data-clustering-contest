<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/apple/ios-troppi-bug-al-lancio-delle-nuove-versioni-apple-cambia-il-processo-di-sviluppo_85673.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-23T16:21:01+00:00"/>
    <meta property="og:title" content="iOS, troppi bug al lancio delle nuove versioni: Apple cambia il processo di sviluppo?"/>
    <meta property="og:description" content="Secondo alcune indiscrezioni Apple avrebbe iniziato ad adottare un nuovo processo di sviluppo per le nuove versioni di iOS che verà utilizzato su tutte le piattaforme"/>
  </head>
  <body>
    <article>
      <h1>iOS, troppi bug al lancio delle nuove versioni: Apple cambia il processo di sviluppo?</h1>
      <address><time datetime="2019-11-23T16:21:01+00:00">23 Nov 2019, 16:21</time> by <a rel="author">Nino Grasso</a></address>
      <p>
        <b>Secondo alcune indiscrezioni Apple avrebbe iniziato ad adottare un nuovo processo di sviluppo per le nuove versioni di iOS che verà utilizzato su tutte le piattaforme</b>
      </p>
      <p><b>Apple</b> ha iniziato a rinnovare le modalità di sviluppo e di testing di tutti i suoi sistemi operativi, fra cui <b>iOS</b>, <b>macOS</b>, <b>watchOS</b> e <b>tvOS</b>, nella speranza che il nuovo approccio aumenti la qualità dei lanci sul lungo periodo. A dirlo è un nuovo report di Mark Gurman per <a href="https://www.bloomberg.com/news/articles/2019-11-21/apple-ios-14-features-changes-testing-after-ios-13-bugs">Bloomberg</a>.</p>
      <figure>
        <img src="https://www.hwupgrade.it/immagini/200919_iOS13_2.jpg"/>
      </figure>
      <p>Nell'articolo si legge che la strategia è già in atto nel <b>processo di sviluppo di iOS 14</b>, versione che vedrà la luce a fine 2020. La decisione arriva dopo il rilascio <a href="https://www.hwupgrade.it/news/apple/apple-super-aggressiva-con-gli-update-siamo-gia-alla-ios-1312-ecco-novita-e-fix_84697.html">abbastanza complicato di iOS 13</a>, che ad oggi ha già visto otto aggiornamenti, di cui quasi tutti per correggere bug insorti con la nuova versione del SO. Il tutto in soli due mesi, all'interno di un processo abbastanza atipico per quanto riguarda i rilasci da parte di Apple.</p>
      <p>Il <b>nuovo processo di sviluppo</b> dovrebbe implementare un sistema a "flag", con tecnici e beta tester che potranno abilitare e disabilitare le nuove feature in modo da isolare eventuali problemi, capire più velocemente da dove derivano e assicurarsi che la stabilità generale non venga compromessa da uno di essi. Sistemi di questo tipo sono già in uso da parte di altre aziende del settore, fra cui Google e Microsoft con i propri sistemi operativi.</p>
      <p>I cambiamenti sono stati annunciati internamente durante un incontro con alcuni impiegati e il responsabile della divisione software <b>Craig Federighi</b>. Apple ha inoltre considerato di rimandare alcune feature di iOS 14 al 2021, in modo da garantire massima stabilità alle prime versioni e assicurare un lancio meno problematico. Stando alla fonte sarebbe lo stesso approccio che la Mela ha adottato con iOS 12, abbandonandolo però su iOS 13.</p>
    </article>
  </body>
</html>