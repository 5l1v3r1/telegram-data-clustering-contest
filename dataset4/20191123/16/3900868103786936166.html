<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562977/thessaloniki-scholiki-ekdromi-dimotikoy-stin-edra-toy-nato"/>
    <meta property="og:site_name" content="NOOZ."/>
    <meta property="article:published_time" content="2019-11-23T16:31:00+00:00"/>
    <meta property="og:title" content="Θεσσαλονίκη: Σχολική εκδρομή... δημοτικού στην έδρα του ΝΑΤΟ"/>
    <meta property="og:description" content="Στα σχέδια του 3ου Δημοτικού Σχολείου Πυλαίας, να πάνε τα παιδιά εκδρομή στην έδρα του ΝΑΤΟ, στη Νάπολη της Ιταλίας, αντιδρά η Ένωση Συλλόγων Γονέων."/>
  </head>
  <body>
    <article>
      <h1>Θεσσαλονίκη: Σχολική εκδρομή... δημοτικού στην έδρα του ΝΑΤΟ</h1>
      <address>
        <time datetime="2019-11-23T16:31:00+00:00">23 Nov 2019, 16:31</time>
      </address>
      <p>
        <b>Στα σχέδια του 3ου Δημοτικού Σχολείου Πυλαίας, να πάνε τα παιδιά εκδρομή στην έδρα του ΝΑΤΟ, στη Νάπολη της Ιταλίας, αντιδρά η Ένωση Συλλόγων Γονέων.</b>
      </p>
      <p>"Πρόκειται για ενέργεια που προκαλεί το κοινό αντιπολεμικό, δημοκρατικό αίσθημα των γονιών και του λαού της περιοχής μας όταν μάλιστα συνοδεύεται από ανιστόρητες και βάναυσα προκλητικές αναφορές στο ΝΑΤΟ ως «διεθνή οργανισμό για την ασφάλεια και την ειρήνη στον κόσμο» που κάνουν ανερυθρίαστα το μαύρο-άσπρο" αναφέρει στην ανακοίνωσή της η Ένωση Συλλόγων Γονέων.</p>
      <p>
        <b>Αναφέρει η ανακοίνωση:</b>
      </p>
      <p>"Αγαπητοί γονείς,</p>
      <p>Η <b>Ένωση Γονέων Πυλαίας- Χορτιάτη</b> καταδικάζει κατηγορηματικά την απαράδεκτη απόφαση της Διεύθυνσης του 3ου Δημοτικού Σχολείου Πυλαίας να διοργανώσει<b> “εκπαιδευτική” εκδρομή </b>του σχολείου στην έδρα του ΝΑΤΟ στη Νάπολη  της Ιταλίας.</p>
      <p>Πρόκειται για ενέργεια που προκαλεί το κοινό <b>αντιπολεμικό</b>, <b>δημοκρατικό αίσθημα </b>των γονιών και του λαού της περιοχής μας όταν μάλιστα συνοδεύεται από <b>ανιστόρητες </b>και <b>βάναυσα προκλητικές </b>αναφορές στο ΝΑΤΟ ως «διεθνή οργανισμό για την <b>ασφάλεια </b>και την <b>ειρήνη </b>στον κόσμο» που κάνουν ανερυθρίαστα το μαύρο-άσπρο.</p>
      <p>Θα τους προτείναμε να ρωτήσουν τα ξεριζωμένα απ’ τη χώρα τους <b>προσφυγόπουλα </b>για την άποψή τους για το ΝΑΤΟ και πόσο αυτό προώθησε την “ασφάλεια και την ειρήνη” στη <b>Συρία </b>και σε μια σειρά χώρες ακόμα, αλλά μάλλον είναι χαμένος κόπος...</p>
      <p>Είναι γεγονός ότι το ΝΑΤΟ πραγματοποιεί, ήδη από το 2017, μια <b>Εκστρατεία Δημόσιας Επικοινωνίας</b>, το «<b>WeAreNATO</b>», που έχει στο επίκεντρο της τους νέους, με προφανή στόχο να εξωραϊστεί το ΝΑΤΟ στις συνειδήσεις των παιδιών (και μάλιστα από τις τρυφερές ηλικίες του Δημοτικού, όπου δεν υπάρχει η παραμικρή σχετική εμπειρία), να ντύσουν στα παιδικά μάτια τη δολοφονική  μηχανή με αθώο, ακόμα και “φιλειρηνικό” (!) περιτύλιγμα  ώστε να “κερδίσουν” τη νέα γενιά και να μην την έχουν εμπόδιο αλλά σύμμαχό τους στα εγκληματικά τους σχέδια κατά των λαών.</p>
      <p>Να αποκρυφτεί ο ρόλος του ΝΑΤΟ ως μηχανή πολέμου , στη <b>διάλυση</b> <b>κρατών </b>και στην <b>επαναχάραξη συνόρων </b>(π.χ. <b>Γιουγκοσλαβία</b>), στην έξαρση των <b>εθνικισμών</b>, στο <b>γκριζάρισμα ζωνών </b>στο <b>Αιγαίο</b>, σε τελική ανάλυση στο θάνατο παιδιών συνομήλικων με τα δικά μας που τα προσκαλούν να τα “εκπαιδεύσουν”.</p>
      <p>Ως Ένωση Γονέων του Δήμου μας απαιτούμε την άμεση ακύρωση της “εκπαιδευτικής” επίσκεψης στο ΝΑΤΟ. Τα παιδιά μας δεν έχουν καμιά σχέση με φονιάδες και μηχανές πολέμου".</p>
      <p>
        <b>Πηγή: <a href="https://www.thessnews.gr/article/155217/thessaloniki-goneis-antidroun-se-scholiki-ekdromi-stin-edra-tou-nato">Thessnews.gr </a></b>
      </p>
    </article>
  </body>
</html>