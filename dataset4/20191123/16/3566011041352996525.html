<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549512.html/%D8%A2%D8%BA%D8%A7%D8%B2-%D8%AA%D8%A8%D8%AF%DB%8C%D9%84-%D9%88%D8%B6%D8%B9%DB%8C%D8%AA-%D9%85%D8%B9%D9%84%D9%85%D8%A7%D9%86-%D8%AD%D9%82-%D8%A7%D9%84%D8%AA%D8%AF%D8%B1%DB%8C%D8%B3%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T16:14:00+00:00"/>
    <meta property="og:title" content="آغاز تبدیل وضعیت معلمان حق‌التدریسی"/>
    <meta property="og:description" content="وزیر آموزش و پرورش با اشاره به اینکه تبدیل وضعیت استخدام معلمان حق‌التدریسی از امروز آغاز می‌شود، گفت: شیوه‌نامه استخدام حق‌التدریسی‌ها تنظیم شده و امروز به ادارات آموزش و پرورش ابلاغ می‌شود."/>
  </head>
  <body>
    <article>
      <h1>آغاز تبدیل وضعیت معلمان حق‌التدریسی</h1>
      <address>
        <time datetime="2019-11-23T16:14:00+00:00">23 Nov 2019, 16:14</time>
      </address>
      <p>وزیر آموزش و پرورش با اشاره به اینکه تبدیل وضعیت استخدام معلمان حق‌التدریسی از امروز آغاز می‌شود، گفت: شیوه‌نامه استخدام حق‌التدریسی‌ها تنظیم شده و امروز به ادارات آموزش و پرورش ابلاغ می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محسن حاجی میرزایی در  حاشیه مراسم امضای تفاهمنامه ساخت 170 هزار مسکن میان وزارت آموزش و پرورش با وزارت راه و شهرسازی در خصوص وضعیت استخدام حق التدریسی ها گفت: قانون استخدام حق التدریسی ها در مجلس تصویب و دولت نیز آیین نامه آن را به تصویب رساند. شیوه نامه مورد نظر تنظیم شده و امروز به ادارات آموزش و پرورش ابلاغ می شود.</p>
      <p>وی افزود: از امروز امکان تبدیل وضعیت حق التدریسی ها وجود دارد، همچنین در آزمون استخدامی که پنجشنبه هفته گذشته برگزار شد ۱۰ هزار نفر در وزارت آموزش و پرورش جذب خواهند شد.   حاجی میرزایی درباره سهمیه سوخت سرویس مدارس نیز گفت: بر اساس تصمیم گیری کارگروه سوخت قرار است بر اساس پیمایش سرویس های مدارس و پس از ثبت نام رانندگان سرویس در سامانه وزارت کشور ماهانه تا سقف ۱۲۰ لیتر کارت سوخت رانندگان شارژ شود و باز هم باید بگویم که از ۲۴ آبان این طرح آغاز شده است.   وزیر آموزش و پرورش در خصوص بودجه سال آینده وزارت آموزش و پرورش گفت: یک مشکل مزمن که در این وزارتخانه داریم این است که بودجه به اندازه نیاز تخصیص نمی یابد و مطالبات ما هر ساله به سال بعد موکول می شود.   *جزییات طرح رتبه بندی معلمان   حاجی میرزایی به جزییات طرح رتبه بندی معلمان نیز اشاره کرد و گفت: این طرح پس از تصویب در دولت، به زودی اجرا می شود و همه معلمانی که از مهر امسال با وزارت آموزش و پرورش همکاری داشته اند و دو سال سابقه کار دارند در طرح رتبه بندی قرار داده می شوند بر اساس این طرح صلاحیت های حرفه ای آنها رتبه بندی شده و به هر رتبه امتیاز خاصی تعلق می گیرد که در راستای بهبود معیشت فرهنگیان خواهد بود.   وی با اشاره به امضای تفاهمنامه احداث 170 هزار مسکن برای فرهنگیان گفت:این امکان فراهم شد تا برای مسکن فرهنگیان گامی برداشته شود و این حرکت سرآغاز تعالی فرهنگیان است چرا که معلم جایگاه رفیع دارد.   وزیر آموزش و پرورش ادامه داد: با دستور رئیس جمهور تلاش کردیم تا برای معیشت فرهنگیان اقدام عاجل کنیم که در این زمینه طرح رتبه بندی را که به زودی در دولت تصویب می شود اجرا خواهیم کرد، همچنین تلاش می کنیم برای بیمه معلمان بدون افزایش هزینه خدمات بهتری ارائه دهیم و امضای تفاهمنامه احداث ۱۷۰ هزار واحد مسکونی در همین راستاست.   حاجی میرزایی تاکید کرد: طبق برآوردهای ما ۱۷۰ هزار فرهنگی بدون مسکن داریم که ظرف سه سال با امکانات دو وزارتخانه آموزش و پرورش و راه و شهرسازی و همکاری ۳۷۵ تعاونی مسکن فرهنگیان از محل منابع بانک مسکن، سایر منابع و دیگر بانک های عامل واحدهای مسکونی لازم احداث می شود.   منبع: فارس انتهای پیام/</p>
    </article>
  </body>
</html>