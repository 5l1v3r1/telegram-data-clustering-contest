<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/greece/diethnis-diakrisi-se-kathigiti-tou-aei-thessalias-stin-perivallontiki-iatriki/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T16:38:29+00:00"/>
    <meta property="og:title" content="Διεθνής διάκριση σε καθηγητή του ΑΕΙ Θεσσαλίας στην Περιβαλλοντική Ιατρική"/>
    <meta property="og:description" content="Πρόκειται για τον Ανδρέα Φλουρή, αναπληρωτή καθηγητή στο ΤΕΦΑΑ του Πανεπιστημίου Θεσσαλίας που αναδείχθηκε διακεκριμένος επισκέπτης επιστήμονας από το Γραφείο Διεθνούς Έρευνας στο Πανεπιστήμιο της Οτάβα του Καναδά."/>
  </head>
  <body>
    <article>
      <h6 class="kicker">Στο Πανεπιστήμιο της Οτάβα</h6>
      <h1>Διεθνής διάκριση σε καθηγητή του ΑΕΙ Θεσσαλίας στην Περιβαλλοντική Ιατρική</h1>
      <h2>Πρόκειται για τον Ανδρέα Φλουρή, αναπληρωτή καθηγητή στο ΤΕΦΑΑ του Πανεπιστημίου Θεσσαλίας που αναδείχθηκε διακεκριμένος επισκέπτης επιστήμονας από το Γραφείο Διεθνούς Έρευνας στο Πανεπιστήμιο της Οτάβα του Καναδά.</h2>
      <address><time datetime="2019-11-23T16:38:29+00:00">23 Nov 2019, 16:38</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Αναδείχθηκε πρόσφατα διακεκριμένος επισκέπτης επιστήμονας από το Γραφείο Διεθνούς Έρευνας στο Πανεπιστήμιο της Οτάβα του Καναδά.</p>
      <p>Πρόκειται για τον Ανδρέα Φλουρή, αναπληρωτή καθηγητή στο ΤΕΦΑΑ του Πανεπιστημίου Θεσσαλίας. «Η αναγνώριση της ερευνητικής δουλειάς που γίνεται από όλη την ομάδα του Εργαστηρίου Περιβαλλοντικής Φυσιολογίας (γνωστό ως «FAME Lab») στο ΤΕΦΑΑ του Πανεπιστημίου Θεσσαλίας είναι σημαντική για όλους μας», τονίζει στο ΑΠΕ-ΜΠΕ ο νέος σε ηλικία (40 ετών) επιστήμονας - ερευνητής με το πλούσιο σε διεθνές επίπεδο έργο του, και συνεχίζει:</p>
      <p>
        <a href="https://www.in.gr/2019/11/23/greece/eleni-topaloudi-sygklonizoun-oi-goneis-tis-ena-xrono-meta-ti-dolofonia-tis/">Ελένη Τοπαλούδη: Συγκλονίζουν οι γονείς της ένα χρόνο μετά τη δολοφονία της</a>
      </p>
      <p>«Μας δίνει άλλο ένα κίνητρο να συνεχίσουμε την προσπάθεια που ξεκινήσαμε το 2009. Το Εργαστήριό μας είναι το μόνο στη Νότια Ευρώπη που μελετά πώς παράγοντες του περιβάλλοντος όπως θερμοκρασία, ατμοσφαιρική ρύπανση, ακτινοβολία, βυθός και διάστημα επιδρούν στην υγεία και τη λειτουργία του ανθρώπινου σώματος. Οι έρευνές μας έχουν χρησιμοποιηθεί από οργανισμούς όπως ο Παγκόσμιος Οργανισμός Υγείας, τα Ηνωμένα Έθνη, το Υπουργείο Υγείας των ΗΠΑ, η ΝΑΣΑ, και ο Καναδικός Οργανισμός Διαστήματος προκειμένου να προασπίσουν την υγεία ειδικών αποστολών αλλά και του ευρύτερου κοινωνικού συνόλου.»</p>
      <p>Μιλώντας στο ΑΠΕ-ΜΠΕ για την ερευνητική - επιστημονική σχέση με το Πανεπιστήμιο της Οτάβα του Καναδά, σημειώνει, πως τα τελευταία χρόνια συνεργάζεται με το Πανεπιστήμιο ως Επισκέπτης Καθηγητής στην Περιβαλλοντική Ιατρική. Η εργασία αυτή είναι άμισθη δηλώνει ο Δρ. Φλουρής, «και απώτερο στόχο έχει να προωθήσει υπάρχουσες και να δημιουργήσει νέες ευκαιρίες για διεξαγωγή έρευνας σε διεθνές επίπεδο και να παρέχει στους φοιτητές των δύο Πανεπιστημίων (Θεσσαλίας και Οτάβα) την ευκαιρία να συμμετέχουν σε ανταλλαγές προσωπικού». Πιστεύω, διευκρινίζει ο ίδιος, πως η διεθνής αυτή συνεργασία θα ενισχύσει ακόμη περισσότερο τη δυνατότητα του Πανεπιστημίου Θεσσαλίας και του ΤΕΦΑΑ να διεξάγουν προηγμένη έρευνα γύρω από τις επιδράσεις του περιβάλλοντος στην υγεία του ανθρώπου και ότι θα παρέχει νέες ευκαιρίες κατάρτισης για τους προπτυχιακούς και τους μεταπτυχιακούς τους φοιτητές στοχεύοντας στη λύση ενός παγκόσμιου προβλήματος: τις επιπτώσεις της κλιματικής αλλαγής στη δημόσια υγεία».</p>
      <p>Μιλώντας για το πώς η κλιματική αλλαγή επηρεάζει και ως πιο βαθμό, το σώμα του ανθρώπου, τονίζει: «Έχει πλέον καταστεί σαφές ότι η ζωή των ανθρώπων εξαρτάται σε μεγάλο βαθμό από το περιβάλλον όχι μόνο για καλή υγεία, αλλά και για την εκπαίδευση, τη στέγαση, τις οικονομικές ευκαιρίες και την κοινωνική συνοχή. Οι άνθρωποι βιώνουν σήμερα ριζικές αλλαγές στον κόσμο που τους περιβάλλει, καθώς οι κλιματικές αλλαγές και η αστικοποίηση αλλάζουν δραματικά το περιβάλλον στο οποίο οι άνθρωποι έχουν εξελιχθεί εδώ και χιλιάδες χρόνια. Ο Παγκόσμιος Οργανισμός Υγείας πρόσφατα ανακοίνωσε ότι περίπου 12.5 εκατομμύρια θάνατοι ετησίως (~23% όλων των ετήσιων θανάτων παγκοσμίως) οφείλονται σε αλλαγές του περιβάλλοντος που σχετίζονται με την κλιματική αλλαγή και την αστικοποίηση.»</p>
      <p>Συνεχίζοντας, ο Δρ. Φλουρής αναφέρει: «Πώς μπορούμε, λοιπόν, εμείς και οι μελλοντικές γενιές να αναπτυχθούμε μέσα σε ένα τόσο ριζικά μεταβαλλόμενο περιβάλλον; Η ερευνητική μας ομάδα καλείται να δώσει την απάντηση στο ερώτημα αυτό. Ονειρευόμαστε έναν κόσμο στον οποίο η συντριπτική πλειονότητα των ανθρώπων θα κατανοούν πώς και πόσο το περιβάλλον επηρεάζει τη ζωή τους και θα σχεδιάζουν τη ζωή και τις δραστηριότητές τους σε αρμονική συνάρτηση με τη μακροπρόθεσμη ευημερία της ανθρωπότητας.»</p>
      <p>Ο κ. Φουρλής σημειώνει: «Έχουμε διεξάγει πολλές μελέτες για να διαπιστώσουμε τις επιπτώσεις πολλών παραγόντων του περιβάλλοντος, όπως η ατμοσφαιρική ρύπανση, το κάπνισμα, καθώς και η έκθεση σε ακτινοβολία και τοξικούς ρύπους. Αυτή την περίοδο σημαντικό κομμάτι των ερευνών μας εστιάζεται στη μελέτη της θερμικής καταπόνησης των εργαζομένων κατά τη διάρκεια της εργασίας τους σε βασικούς τομείς της βιομηχανίας (π.χ. μεταποίηση, κατασκευές, μεταφορές, τουρισμός, και γεωργία). Στην Ευρώπη, αυτή η έρευνα υλοποιείται στο πλαίσιο του Ευρωπαϊκού Ερευνητικού Έργου HEAT-SHIELD. Εκτός Ευρώπης, συνεργαζόμαστε με τον Διεθνή Οργανισμό για την Εργασία, ο οποίος είναι τμήμα του Οργανισμού Ηνωμένων Εθνών, καθώς και με την κυβέρνηση του Κατάρ». Και όπως συμπληρώνει: «Πριν από λίγες ημέρες καταθέσαμε τις προτάσεις μας στην κυβέρνηση του Κατάρ και τους επόμενους μήνες αναμένεται η ψήφιση του σχετικού νομοθετικού πλαισίου.»</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>