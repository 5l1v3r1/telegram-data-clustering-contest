<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837425-sbu-vikrila-skhemu-finansuvannya-l-dnr-cherez-vugilni-oborudki"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T16:59:00+00:00"/>
    <meta property="og:title" content="СБУ викрила схему фінансування &quot;Л/ДНР&quot; через вугільні оборудки"/>
    <meta property="og:description" content="КИЇВ. 23 листопада. УНН. Служба безпеки України заблокувала механізм фінансування терористів з Луганської та Донецької областей через незаконний видобуток …"/>
  </head>
  <body>
    <article>
      <h1>СБУ викрила схему фінансування "Л/ДНР" через вугільні оборудки</h1>
      <address><time datetime="2019-11-23T16:59:00+00:00">23 Nov 2019, 16:59</time> by <a rel="author">Дар'я Панченко</a></address>
      <slideshow>
        <figure>
          <img src="https://www.unn.com.ua/uploads/media/photo/2019/11/23/9ab1907a388e8ce0160334f44302d2bb7d1fbddc.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/23/4f38e41e78bbddf5d6f57aa1a876ea22fc3e0860.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/23/6f780e90cb1da68b60b329d6d65ecd6d37095226.jpg"/>
        </figure>
      </slideshow>
      <p><b>КИЇВ. 23 листопада. УНН.</b> Служба безпеки України заблокувала механізм фінансування терористів з Луганської та Донецької областей через незаконний видобуток вугілля на тимчасово окупованих територіях. Про це повідомляє <b>УНН</b> з посиланням на пресцентр СБУ.</p>
      <p>"Служба безпеки України блокувала масштабний механізм фінансування терористичних організацій "Л/ДНР" через незаконний видобуток на тимчасово окупованих територіях вугілля та подальшого його постачання до України та країн Європи", - йдеться у повідомленні.</p>
      <p>Вказано, що спецслужби встановили, що організатори оборудки зареєстрували в Україні низку комерційних структур.</p>
      <p>"Через них ділки постачали на підконтрольну територію України продукцію, видобуту на захоплених членами незаконних збройних формувань українських вугільних об’єднань, розташованих на тимчасово окупованій території Донецької і Луганської областей. Так звані податки вони вносили до бюджетів псевдореспублік", - зазначили в пресцентрі.</p>
      <p>Також зазначається, що в Україну вугілля надходило як нібито видобуте на території Росії. Надалі ділки за підробленими документами реалізовували вугілля українським ТЕЦ та до країн ЄС.</p>
      <p>Одному з учасників нелегального бізнесу оголошено про підозру у вчиненні злочину, передбаченого ст. 258-5 Кримінального кодексу України.</p>
      <p>Здійснюються заходи щодо притягнення інших фігурантів кримінального провадження до кримінальної відповідальності.</p>
      <p>Нагадаємо, на Донеччині викрили факт незаконного видобутку <a href="https://www.unn.com.ua/uk/news/1836443-na-donechchini-z-pochatku-roku-nezakonno-vidobuli-2-tis-tonn-vugillya">2 тис. тонн вугілля</a>.</p>
    </article>
  </body>
</html>