<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/puchar-swiata-w-wisle-wyniki-konkursu-druzynowego/5vqnedb"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T16:57:13+00:00"/>
    <meta property="og:title" content="Puchar Świata: Inauguracyjne podium Polaków"/>
    <meta property="og:description" content="Austriacy wygrali pierwszy drużynowy konkurs Pucharu Świata w skokach narciarskich w sezonie 2019/2020. Reprezentacja Polski zakończyła konkurs na trzeciej pozycji, choć na półmetku to Biało-Czerwoni byli na prowadzeniu."/>
  </head>
  <body>
    <article>
      <h1>Puchar Świata: Inauguracyjne podium Polaków</h1>
      <address>
        <time datetime="2019-11-23T16:57:13+00:00">23 Nov 2019, 16:57</time>
      </address>
      <p>
        <b>Austriacy wygrali pierwszy drużynowy konkurs Pucharu Świata w skokach narciarskich w sezonie 2019/2020. Reprezentacja Polski zakończyła konkurs na trzeciej pozycji, choć na półmetku to Biało-Czerwoni byli na prowadzeniu.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Na inaugurację Pucharu Świata w skokach narciarskich fani czekali bardzo długo, ale w końcu w Wiśle wrócili bohaterowie zimy. Biało-Czerwoni już w serii próbnej pokazali, że są w dobrej formie i pobudzili nadzieję fanów, wygrywając tę część rywalizacji. Michal Dolezal zdecydował się na doświadczoną czwórkę Piotr Żyła, Jakub Wolny, Kamil Stoch i Dawid Kubacki. I to własnie oni mieli dać nam pierwszą w tym sezonie wygraną.</p>
      <p>Bardzo dobrze w pierwszej kolejce zaprezentował się Żyła, który wylądował na 131. metrze, co było najlepszą odległością, jednak Polacy plasowali się za Słoweńcami, bowiem Anże Lanisek miał wyższy przelicznik za wiatr i mimo skoku na odległość 127,5 metra uzyskał wyższą notę. W drugiej kolejce jednak na prowadzenie wyprowadził nas Wolny po skoku na 123,5 metra. O cztery metry bliżej wylądował Anże Semenić i Słoweńcy byli już za nami.</p>
      <p>W trzeciej serii wysoko poprzeczkę zawiesił Timi Zajc, skacząc 131,5 metra. Rywalizujący z nich Kamil Stoch lądował co prawda sześć metrów bliżej, ale miał dużo cięższe warunki i nie dość, że utrzymał prowadzenie, to jeszcze powiększył przewagę nad Słowenią do 5,2 punktu. Dość nieoczekiwanie sytuację Słoweńców skomplikował Peter Prevc, który w czwartej kolejce w trudnych warunkach skoczył zaledwie 115,5 metra. Ich potknięcie wykorzystali Austriacy, którzy po skoku 127,5 metra Stefana Krafta wskoczyli na drugą pozycję. Na półmetku tracili jednak do Biało-Czerwonych ponad 11 punktów, bowiem Kubacki w swoim skoku lądował tylko o metr bliżej i po pierwszej serii mieliśmy dość wyraźną przewagę nad rywalami.</p>
      <p>Druga seria nie zaczęła się dla nas najlepiej. Wiatr na skoczni był bardzo mocny, na dodatek wiał w plecy i Piotr Żyła nie poradził sobie z tymi warunkami i skoczył tylko 117 metrów. Spadliśmy na drugą pozycję, bowiem Austriak Philipp Aschenwald poszybował aż na 133 metr i po pięciu skokach traciliśmy do tej drużyny ponad osiem punktów. O metr dalej w kolejnej kolejce wylądował Daniel Huber i postawił nas w trudnej sytuacji. Niestety niezbyt dobrze spisał się Wolny, skacząc 119 metrów i nasza strata powiększyła się do ponad 30 punktów.</p>
      <related>
        <a href="http://onet.tv/s/przegladsportowy/michal-dolezal-w-skokach-brakowalo-nam-luzu-stac-nas-na-wiecej/8srf6f"/>
      </related>
      <p>Jako trzeci u Austriaków skakał Jan Hoerl i wylądował tylko na 114. metrze. Stoch skoczył cztery metry dalej, ale udało nam się tylko o pięć punktów zniwelować straty do liderów, co gorsza, po dobrym skoku Mariusa Lindvika z Norwegii spadliśmy na trzecią pozycję i w ostatniej grupie skoczków Dawid Kubacki musiał walczyć o pozostanie na podium. Nasz mistrz świata skoczył 120,5 metra, zapewniając nam miejsce w czołowej trójce. Po nim na belce pojawił się Robert Johansson. Norweg osiągnął 130 metrów i jeszcze powiększył przewagę nad Biało-Czerwonymi. To oznaczało, że Polacy ostatecznie zajęli trzecią pozycję w tym konkursie, bowiem Stefan Krat skoczył 125 metrów i przypieczętował wygraną Austriaków.</p>
      <p>Jutro na fanów skoków czeka pierwszy w tym sezonie konkurs indywidualny. Po dzisiejszych zmaganiach drużynowych można powiedzieć, że co najmniej kilku zawodników będzie walczyć o podium i pierwszy plastron lidera PŚ.</p>
    </article>
  </body>
</html>