<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/50943"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-23T16:40:00+00:00"/>
    <meta property="og:title" content="‘สาริศ’ ซิวเบอร์หนึ่งไทยแลนด์พีจีเอทัวร์ 2019 หลังคว้าแชมป์ที่ขอนแก่น"/>
    <meta property="og:description" content="สาริศ สุวรรณรัตน์ เซฟพาร์หลุมแรกของการซัดเด้นเดธ เพลย์ออฟ เฉือนชนะ กัมลาศ นาเมืองรักษ์ คว้าแชมป์ไทยแลนด์พีจีเอทัวร์รายการที่สองของปี พร้อมผงาดอันดับหนึ่งนักกอล์ฟทำเงินของสมาคมกีฬากอล์ฟอาชีพแห่งประเทศไทยประจำปีนี้ ในการแข่งขันกอล์ฟอาชีพรายการสิงห์-เอสเอที ขอนแก่น แชมเปียนชิพ ชิงเงินรางวัลรวม 3 ล้านบาท ณ สนามสิงห์ปาร์ค ขอนแก่น กอล์ฟคลับ ระยะ 7,496 หลา พาร์ 72 จ. ขอนแก่น"/>
  </head>
  <body>
    <article>
      <h1>‘สาริศ’ ซิวเบอร์หนึ่งไทยแลนด์พีจีเอทัวร์ 2019 หลังคว้าแชมป์ที่ขอนแก่น</h1>
      <address>
        <time datetime="2019-11-23T16:40:00+00:00">23 Nov 2019, 16:40</time>
      </address>
      <p>สาริศ สุวรรณรัตน์ เซฟพาร์หลุมแรกของการซัดเด้นเดธ เพลย์ออฟ เฉือนชนะ กัมลาศ นาเมืองรักษ์ คว้าแชมป์ไทยแลนด์พีจีเอทัวร์รายการที่สองของปี พร้อมผงาดอันดับหนึ่งนักกอล์ฟทำเงินของสมาคมกีฬากอล์ฟอาชีพแห่งประเทศไทยประจำปีนี้ ในการแข่งขันกอล์ฟอาชีพรายการสิงห์-เอสเอที ขอนแก่น แชมเปียนชิพ ชิงเงินรางวัลรวม 3 ล้านบาท ณ สนามสิงห์ปาร์ค ขอนแก่น กอล์ฟคลับ ระยะ 7,496 หลา พาร์ 72  จ. ขอนแก่น </p>
      <p>        สมาคมกีฬากอล์ฟอาชีพแห่งประเทศไทย จัดการแข่งขัน สิงห์-เอสเอที ขอนแก่น แชมเปียนชิพ 2019 ชิงเงินรางวัลรวม 3 ล้านบาท จากการสนับสนุนร่วมกันของ บริษัท สิงห์ คอร์เปอเรชั่น จำกัด และ การกีฬาแห่งประเทศไทย หรือ กกท. โดยผู้ชนะเลิศจะรับเงินรางวัลไปครอง 360,000 บาท เป็นรายการสะสมเงินรางวัลออเดอร์ ออฟ เมอริท รายการที่แปดและรายการสุดท้ายของไทยแลนด์พีจีเอทัวร์ฤดูกาลนี้ แข่งขันระหว่างวันที่  20-23 พฤศจิกายน 2562 ณ สนามสิงห์ปาร์ค ขอนแก่น กอล์ฟคลับ ระยะ 7,496 หลา พาร์ 72  จ. ขอนแก่น</p>
      <p>        เมื่อวันที่ 23 พ.ย.ที่ผ่านมาเป็นรอบสุดท้ายของการแข่งขัน สาริศ สุวรรณรัตน์ ซึ่งออกสตาร์ทในฐานะผู้นำตีเกินไป 1 โอเวอร์พาร์ 73 รวมสี่วัน 8 อันเดอร์พาร์ 280 เท่ากับ กัมลาศ นาเมืองรักษ์ ที่พัตต์อีเกิลระยะ 30 ฟุตลงไปที่หลุมสุดท้ายของการแข่งขันก่อนจบสกอร์วันสุดท้ายเข้ามาอีก 5 อันเดอร์พาร์ 67 ต้องหาผู้ชนะด้วยการซัดเด้นเพลย์ออฟ</p>
      <p>        นักกอล์ฟทั้ง 2 คนต้องต้องกลับไปเล่นที่หลุม 18 พาร์ 5 ระยะ 580 หลากันอีกรอบ โดย กัมลาศ พยายามสู้สองออนแต่ลูกตกน้ำส่งผลให้ สาริศ สุวรรณรัตน์ ที่แม้จบด้วยพาร์เพียงพอจะคว้าแชมป์ไปครองพร้อมรับเงินรางวัลไปครอง 360,000 บาท แซงขึ้นเป็นอันดับหนึ่งแชมป์ทำเงินออเดอร์ ออฟ เมอริท ด้วยเงินรางวัลสะสม 600,000 บาท ทิ้งอันดับสอง เศรษฐี ประคองเวช 197,900 บาท</p>
      <p>        สาริศ ที่คว้าแชมป์ไทยแลนด์พีจีเอทัวร์เป็นรายการที่สองของฤดูกาลต่อจากชัยชนะที่ กบินทร์บุรีสปอร์ตคลับ หรือ เคบีเอสซี เมื่อเดือนสิงหาคมที่ผ่านมา กล่าวว่า “ภูมิใจครับที่ในปีนี้ทำผลงานในประเทศไทยได้ดี ถึงแม้ต่างประเทศหรือแมทช์เอเชี่ยนทัวร์จะไม่ค่อยดีเท่าที่ควร แต่ก็จบอันดับหนึ่งออเดอร์ ออฟ เมอริท ของสมาคมฯ และอันดับสามของออลไทยแลนด์ ก็ถือว่าทำได้เกินเป้าครับ”</p>
      <p>        นักกอล์ฟวัย 21 ปีซึ่งคว้าแชมป์ระดับอาชีพเป็นรายการที่สี่ในชีวิตยังกล่าวถึงการเล่นในรอบสุดท้ายที่ออกสตาร์ทด้วยการนำห่างอันดับสองถึง 4 สโตรกด้วยว่า “ตอนออกสตาร์ทเอาจริงๆเลยผมมีแผลอยู่จากแมทช์ที่แล้ว ออลไทยแลนด์ ที่เราได้ลุ้นออเดอร์ ออฟ เมอริท เหมือนกัน แล้วมันพลาดไปเพราะเราตีไม่ค่อยโอเค มันก็เลยค่อนข้างกดดัน”</p>
      <p>        “ก็พยายามตีให้สบายที่สุด พยายามไม่คิดอะไร ออกไปก็ทำได้ดี แต่มาดวงไม่ดีหลุม 4 ตีล้นไปนิดเดียวดันไปอยู่ขอบทรายที่เล่นแทบไม่ได้เลยออกโบกี้ จากนั้นก็มีโบกี้ตามมาอีก รอบหลังมันทำได้ดีแล้วแต่ก็ยังเสียสองโบกี้ติดแล้วดับเบิลอีก เกมมันพลิกไปพลิกมา โชคดีที่ตีเข้าไปกิฟเลยได้เบอร์ดี้หลุม 17 ก็เลยได้เพลย์ออฟ”</p>
      <p>        นักกอล์ฟทำเงินสูงสุดไทยแลนด์พีจีเอทัวร์ 2019 ยังได้กล่าวถึงการเล่นซัดเด้นเดธเพลย์ออฟด้วยว่า “เขาขึ้นช็อตสองก่อนแล้วตีไม่อยู่ ผมก็เลยเปลี่ยนแผน ตอนแรกตั้งใจจะตีเข้ากลางกรีนเลยเพราะมีโอกาสเบอร์ดี้มากกว่า พอเขาตีตกน้ำก็ไม่รู้จะไปเสี่ยงทำไม เผื่อเราตีตกน้ำไปด้วยก็จะเสียโอกาสมาก”</p>
      <p>        ส่วน กัมลาส นาเมืองรักษ์ ที่จบอันดับสองรับเงินรางวัลปลอบใจไป 198,000 บาท ขณะที่ กิตติพร ชวนะพงศ์ ซึ่งออกสตาร์ทรอบสุดท้ายในอันดับสองตามหลังผู้นำ 4 สโตรก ทำสกอร์เข้ามาอีก 1 อันเดอร์พาร์ 71 รวมสี่วันจบอันดับสามที่สกอร์ 6 อันเดอร์พาร์ 282  เป็นผลงานดีที่สุดในไทยแลนด์พีจีเอทัวร์ของเขาและรับเงินรางวัลไปครอง 127,800 บาท </p>
      <p>        สรุปผลการแข่งขันสิงห์-เอสเอที ขอนแก่น แชมเปียนชิพ (สนามพาร์ 72)</p>
      <p>        280  สาริศ สุวรรณรัตน์ 70-72-65-73, กัมลาศ นาเมืองรักษ์ 68-69-76-67 (สาริศ ชนะที่หลุมแรกของการซัดเด้นเดธ เพลย์ออฟ)</p>
      <p>        282  กิตติพร ชวนะพงศ์ 72-69-70-71</p>
      <p>        283  แสงชัย แก้วเจริญ 69-75-69-70</p>
      <p>        284  ฉ่างไท้ สุดโสม 73-73-68-70</p>
      <p>        285  ชัยพัชร์ คูณมาก 69-77-71-68, เขตตะวัน ปูคะวนัช 73-72-71-69</p>
      <p>        286  ธยาน์ ลิ้มปิผลไพบูลย์ 72-69-73-72</p>
      <p>        287  ดลภัทรไชย นิยมชน 76-71-73-69, บวร ชัยศรี 73-72-72-72</p>
      <p>        288  เทพบดินทร์ อัมรนันทน์ 69-75-75-71</p>
    </article>
  </body>
</html>