<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D8%AD%D9%85%D8%AF%D8%AC%D8%B9%D9%81%D8%B1-%D9%85%D9%86%D8%AA%D8%B8%D8%B1%DB%8C-%D8%A8%D8%A7%D8%B2%D8%AF%D8%A7%D8%B4%D8%AA%DB%8C%E2%80%8C%D9%87%D8%A7%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D8%AE%DB%8C%D8%B1-%D8%A7%D8%B2-%D9%88%D8%B6%D8%B9%DB%8C%D8%AA-%D8%AE%D9%88%D8%AF-%D8%B1%D8%B6%D8%A7%DB%8C%D8%AA-%D8%AF%D8%A7%D8%B1%D9%86%D8%AF-20191123/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-23T16:07:23+00:00"/>
    <meta property="og:title" content="محمدجعفر منتظری: بازداشتی‌های اعتراضات اخیر از وضعیت خود رضایت دارند"/>
    <meta property="og:description" content="محمدجعفر منتظری، دادستان کل ایران، می‌گوید تمامی افرادی که در ناآرامی‌های مرتبط با افزایش قیمت بنزین در بازداشت به سر می‌برند از وضعیت زندان و نگهداری خود اعلام رضایت کردند. به گفته محمدجعفر منتظری، بازداشت‌شدگان همگی با افراد خانواده خود در ارتباط..."/>
  </head>
  <body>
    <article>
      <h1>محمدجعفر منتظری: بازداشتی‌های اعتراضات اخیر از وضعیت خود رضایت دارند</h1>
      <address>
        <time datetime="2019-11-23T16:07:23+00:00">23 Nov 2019, 16:07</time>
      </address>
      <p>
        <b>محمدجعفر منتظری، دادستان کل ایران، می‌گوید تمامی افرادی که در ناآرامی‌های مرتبط با افزایش قیمت بنزین در بازداشت به سر می‌برند از وضعیت زندان و نگهداری خود اعلام رضایت کردند. به گفته محمدجعفر منتظری، بازداشت‌شدگان همگی با افراد خانواده خود در ارتباط بوده و تماس تلفنی داشته‌اند.</b>
      </p>
      <p>به گزارش رسانه‌های داخلی، محمدجعفر منتظری، دادستان کل ایران، در جریان بازدید از زندان بزرگ فشافویه، یکی از زندان‌های بزرگ تهران، گفت: بعد از حوادث اخیر که به واسطه اجراء طرح سهمیه‌بندی بنزین اتفاق افتاد، تعدادی از افراد دستگیر شدند و اکنون در بازداشت به سر می‌برند. وی افزود: کنترل این کار و نظارت بر کارهایی که این افراد انجام داده‌اند، مورد توجه دستگاه قضایی است و خطاب به مسئولان زندان فشافویه هم تاکید شده است که هر چه سریعتر افراد مقصر و بی‌گناه غربالگری شده و این غربالگری ظرف ۴۸ ساعت آینده به پایان خواهد رسید.</p>
      <p>دادستان ایران در عین حال گفته است که دستگاه قضایی در برخورد با عوامل اصلی ناآرامی‌ها «هیچ خط قرمزی» نخواهد داشت.</p>
      <p>
        <b>بازداشت‌شدگان آموزش خرابکاری دیده بودند</b>
      </p>
      <p>غلامحسین اسماعیلی، سخنگوی قوه قضائیه ایران، هم با بیان اینکه ۱۰۰ نفر از لیدرها و سرشاخه‌های ناآرامی‌های اخیر در ایران بازداشت شدند، گفته است: در میان دستگیرشدگان، وابستگان به «جریان نفاق» (سازمان مجاهدین خلق)، «جریان سلطنت‌طلب» و در استان‌های مرزی، افرادی از «گروه‌های تجزیه‌طلب» هستند که برای «اقدامات خرابکارانه آموزش» دیده بودند که توسط «نیروهای سپاه در نقاط مختلف کشور شناسایی و دستگیر» شدند.</p>
      <p>
        <b>اذعان فرمانده سپاه به بروز ناآرامی در یکصد شهر ایران</b>
      </p>
      <p>رمضان شریف، سخنگوی سپاه پاسداران انقلاب اسلامی ایران، که از اعتراضات اخیر با عنوان «رفتارهای خارج از قواعد مدنی از سوی دشمنان» یاد کرده، تاکید کرد: سه جریان در این ناآرامی‌ها وجود داشت، وابستگان به «سلطنت‌طلبان»، «مجاهدین خلق» و «جریاناتی که از سوی آمریکا، عربستان سعودی، اسرائیل و کشورهای حاشیه دریای خزر» هدایت می‌شدند.</p>
      <p>سخنگوی سپاه پاسداران که در اظهارات خود به «حوادث کوچک و بزرگ در ۱۰۰ شهر» اذعان نمود، افزود: در این جریانات به‌ویژه عربستان سعودی و اماراتی‌ها به این اتفاقات کمک کردند تا بتوانند در کشور ناامنی ایجاد کنند.</p>
      <p>در حالیکه مقامات جمهوری اسلامی ایران از دستگیری افراد مرتبط با ناآرامی‌ها خبر می‌دهند، گزارش‌ها از داخل ایران مبنی بر دستگیری فعالان سیاسی و روزنامه‌نگاران در حال افزایش است. برخی منابع از دستگیری محمد مساعد، روزنامه‌نگار و ابراهیم گرانپایه، فعال دانشجویی خبر می‌دهند.</p>
    </article>
  </body>
</html>