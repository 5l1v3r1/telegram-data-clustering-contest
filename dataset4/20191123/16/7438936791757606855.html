<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Mlada-Boleslav-hostila-zasedani-Monitorovaciho-vyboru-IROP-604420"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T16:17:00+00:00"/>
    <meta property="og:title" content="Mladá Boleslav hostila zasedání Monitorovacího výboru IROP"/>
    <meta property="og:description" content="Dvanácté zasedání Monitorovacího výboru Integrovaného regionálního operačního programu se tentokrát uskutečnilo na půdě Mladé Boleslavi. Jde o velmi důležitý orgán, protože úkolem tohoto výboru je dohlížet na realizaci, schvalovat změny či jinak spolupracovat při administraci více než 130 miliard korun alokovaných do IROPu."/>
  </head>
  <body>
    <article>
      <h1>Mladá Boleslav hostila zasedání Monitorovacího výboru IROP</h1>
      <address>
        <time datetime="2019-11-23T16:17:00+00:00">23 Nov 2019, 16:17</time>
      </address>
      <p>
        <b>Dvanácté zasedání Monitorovacího výboru Integrovaného regionálního operačního programu se tentokrát uskutečnilo na půdě Mladé Boleslavi. Jde o velmi důležitý orgán, protože úkolem tohoto výboru je dohlížet na realizaci, schvalovat změny či jinak spolupracovat při administraci více než 130 miliard korun alokovaných do IROPu.</b>
      </p>
      <p>V prostorách Servisního tréninkového centra Škoda Auto se tentokrát zasedání jako host zúčastnil také první náměstek primátora města Jiří Bouška, člen představenstva automobilky Bohdan Wojnar i zástupci odboru řízení projektů.</p>
      <p>"Považuji za klíčové, že se naše město stalo místem konání této schůzky. Mladá Boleslav jako nositel Integrovaného plánu rozvoje území je v současné době na předních místech v čerpání těchto prostředků. Jak v současnosti, tak zejména v budoucím období, jsme připraveni přidělené finance bezproblémově vyčerpat. Mám radost, že jsem byl na jednání pozván jako host, a mohl jsem tak přímo na místě členy výboru seznámit se skutečným stavem a potřebami našeho města," uvedl Jiří Bouška.</p>
      <p>Ten také poděkoval zástupcům ministerstva pro místní rozvoj za možnost být součástí celého procesu a ubezpečil přítomné, že vedení města dělá veškeré kroky k tomu, aby současná alokace ve výši přes 700 milionů byla vyčerpána. Dodal, že se město aktuálně intenzivně připravuje na nové finanční období. To už nebude tak bohaté, a především bude znamenat vyšší míru spolufinancování ze strany města, a tím i větší nároky na rozpočet a definování skutečně potřebných projektů.</p>
      <p>Možnost zúčastnit se tohoto jednání ocenil i Bohdan Wojnar, který zde mimo jiné představil Nadační fond Škoda Auto, v jehož rámci by mělo být proinvestováno cca 750 milionů korun.Nabídl také spolupráci firmy a města při realizaci budoucích rozvojových aktivit, cílených na podporu z evropských zdrojů.</p>
      <p>Na závěr setkání navštívili členové monitorovacího výboru některé projekty, které byly zrealizovány za podpory evropských peněz. Prohlédli si centrum sociální rehabilitace Focusu, odborných učebny, které vznikly nástavbou na 6. základní škole a také unikátní dřevěnou zvedací lávku přes Klenici, která je součástí cyklostezky. Po městě navíc jezdili autobusem dopravního podniku, který byl rovněž zakoupen z dotačních peněz.</p>
      <p>Členy Monitorovacího výboru jsou zástupci jednotlivých českých ministerstev, Evropské komise, asociace krajů, svazu měst a obcí a dalších významných regionálních aktérů.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Mlada-Boleslav-Vanocni-strom-dorazil-na-Staromestske-namesti-604319"/>
        <a href="https://www.parlamentnilisty.cz/politika/obce-volicum/Mlada-Boleslav-Namestkyne-Kasparkova-jednala-o-problematice-bezdomovcu-603805"/>
        <a href="https://www.parlamentnilisty.cz/politika/obce-volicum/Mlada-Boleslav-Na-radnici-prijeli-diskutovat-obyvatele-Chrastu-603520"/>
        <a href="https://www.parlamentnilisty.cz/politika/obce-volicum/Mlada-Boleslav-Mesto-buduje-dalsi-podzemni-kontejnery-603237"/>
      </related>
    </article>
  </body>
</html>