<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/orebro/aldre-kvinna-lurades-pa-150-000-kronor-over-telefon"/>
    <meta property="og:site_name" content="SVT Nyheter"/>
    <meta property="article:published_time" content="2019-11-23T16:12:53+00:00"/>
    <meta property="og:title" content="Äldre kvinna lurades på 150 000 kronor över telefon"/>
    <meta property="og:description" content="En äldre kvinna i Karlskoga blev uppringd av en man som övertygade henne att lämna ut uppgifter för inloggning på sin internetbank. Därefter försvann närmare 150 000 kronor från hennes konto."/>
  </head>
  <body>
    <article>
      <h1>Äldre kvinna lurades på 150 000 kronor över telefon</h1>
      <address><time datetime="2019-11-23T16:12:53+00:00">23 Nov 2019, 16:12</time> by <a rel="author">Lovisa Blomberg</a></address>
      <p>
        <b>En äldre kvinna i Karlskoga blev uppringd av en man som övertygade henne att lämna ut uppgifter för inloggning på sin internetbank. Därefter försvann närmare 150 000 kronor från hennes konto.</b>
      </p>
      <p>Mannen ska ha utgett sig att ringa från utlandet och erbjudit sig att hjälpa kvinnan med en deklaration av en investering i 250 dollar. Kvinnan lämnade ut inloggningsuppgifter till sin internetbank. Hon såg sedan närmare 150 000 kronor försvinna från sitt konto. Mannen sa att pengarna skulle vara tillbaka inom tre till fem dagar, vilket de inte var.</p>
      <h3>”Många olika varianter”</h3>
      <p>Mannen lyckades också få ett banklån på 250 000 kronor beviljat i kvinnans namn, en låneansökan hon dock lyckades återkalla.</p>
      <p>– Det finns många olika varianter när det gäller telefonbedrägerier. I de här fallen pratar uppringarna svenska i syfte att kunna få tillgång till konton, sedan skapa nya koder och swishkonton, för att sedan tömma kontot, säger Leif Lexon, chef för bedrägerigruppen på polisen i Örebro län.</p>
      <h3>Lämna inte ut uppgifter</h3>
      <p>När det gäller bedrägerier av äldre personer försöker polisen gå ut med uppmaningar genom tv eller radio. Det viktigaste är att inte lämna ut några kontouppgifter, framförallt inte på telefon.</p>
      <p>– Många myndigheter har hög trovädighet. Men det är aldrig någon bank som ringer för att få ut uppgifter, säger Leif Lexon.</p>
      <p>
        <i>Hur svårt är det att utreda de här fallen?</i>
      </p>
      <p>– Det är viktigt att man anger hur det gått till exakt när man gör en polisanmälan. Man lämnar alltid spår efter sig, till exempel pengar som transfereras. Det tar tid men tillslut brukar vi lyckas hitta bedragarna.</p>
    </article>
  </body>
</html>