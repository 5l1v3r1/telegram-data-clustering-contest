<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/23/pm-narendra-modi-use-special-power-on-maharashtra-political-move.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T16:07:00+00:00"/>
    <meta property="og:title" content="കീഴ്‌വഴക്കങ്ങള്‍ മറികടന്ന് പ്രധാനമന്ത്രി മോദി; സവിശേഷാധികാരം പ്രയോഗിച്ചു"/>
    <meta property="og:description" content="മുംബൈ∙ മഹാരാഷ്ട്രയില്‍ ബിജെപി സര്‍ക്കാരിനു കളമൊരുക്കാന്‍ കീഴ്‌വഴക്കങ്ങള്‍ മറികടന്നു പ്രധാനമന്ത്രി നരേന്ദ്രമോദി സവിശേഷാധികാരം പ്രയോഗിച്ചു. പുലര്‍ച്ചെ.പ്രധാനമന്ത്രി നരേന്ദ്ര മോദി. Bjp. Mahasrashtra. Maharashtra Government. Manorama News. Manorama Online. malayalam News. PM Narendra Modi.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കീഴ്‌വഴക്കങ്ങള്‍ മറികടന്ന് പ്രധാനമന്ത്രി മോദി; സവിശേഷാധികാരം പ്രയോഗിച്ചു</h1>
      <address><time datetime="2019-11-23T16:07:00+00:00">23 Nov 2019, 16:07</time> by <a rel="author">മനോരമ ലേഖകൻ</a></address>
      <p>മുംബൈ∙ മഹാരാഷ്ട്രയില്‍ ബിജെപി സര്‍ക്കാരിനു കളമൊരുക്കാന്‍ കീഴ്‌വഴക്കങ്ങള്‍ മറികടന്നു പ്രധാനമന്ത്രി നരേന്ദ്രമോദി സവിശേഷാധികാരം പ്രയോഗിച്ചു. പുലര്‍ച്ചെ രാഷ്ട്രപതിഭരണം പിന്‍വലിക്കാനായി കേന്ദ്രമന്ത്രിസഭ ചേരാതെ സവിശേഷ അധികാരം ഉപയോഗിച്ചു പ്രധാനമന്ത്രി രാഷ്ട്രപതിക്കു ശുപാര്‍ശ നല്‍കുകയായിരുന്നു. പ്രധാനമന്ത്രിയുടെ തീരുമാനത്തിനു കേന്ദ്രമന്ത്രിസഭ പിന്നീട് അനുമതി നല്‍കിയാല്‍ മതിയാകും.</p>
      <p>കേന്ദ്രമന്ത്രിസഭയുടെ അനുമതിയില്ലാതെ പ്രധാനമന്ത്രിക്ക് തീരുമാനമെടുക്കാം. പുലര്‍ച്ചെ 5.47നാണ് മഹാരാഷ്ട്രയിൽ രാഷ്ട്രപതി ഭരണം പിന്‍വലിച്ചുകൊണ്ടുള്ള കേന്ദ്ര ആഭ്യന്തരമന്ത്രാലയത്തിന്റെ വിജ്ഞാപനം പുറത്തിറങ്ങുന്നത്. തുടര്‍‌ന്ന് രാജ്ഭവനില്‍ ഒരുക്കങ്ങള്‍ തിരക്കിട്ടു പൂര്‍ത്തിയാക്കി. എട്ട് മണിയോടെ സത്യപ്രതിജ്ഞയുടെ ദൃശ്യങ്ങള്‍ പുറത്തുവന്നപ്പോളാണ് കോണ്‍ഗ്രസ്–എന്‍സിപി–ശിവസേന നേതാക്കള്‍‌ വിവരം അറിയുന്നത്.</p>
      <p>മഹാരാഷ്ട്രയിലെ നീക്കങ്ങളുടെ പശ്ചാത്തലത്തിൽ കോണ്‍ഗ്രസ് എംഎല്‍എമാരെ മധ്യപ്രദേശിലെ റിസോര്‍ട്ടിലേക്കു മാറ്റും. വിശ്വാസവോട്ടെടുപ്പ് വരെ മാറ്റിനിര്‍ത്താനാണ് തീരുമാനം. അതിനാടകീയ രാഷ്ട്രീയനീക്കത്തിലൂടെയാണ് മഹാരാഷ്ട്രയില്‍ ബിജെപി സര്‍ക്കാര്‍ അധികാരത്തില്‍ എത്തിയത്. ദേവേന്ദ്ര ഫഡ്നാവിസ് മുഖ്യമന്ത്രിയായും അജിത് പവാര്‍ ഉപമുഖ്യമന്ത്രിയായും സത്യപ്രതിജ്ഞ ചെയ്തു. എന്‍സിപിയെ നെടുകെ പിളര്‍ത്തിയാണ് അജിത് പവാറിന്റെ രാഷ്ട്രീയ കൂടുമാറ്റം. കര്‍ഷക താല്‍പര്യം മുന്‍നിര്‍ത്തിയെടുത്ത് തീരുമാനമാണിതെന്നാണ് ബിജെപി വിശദീകരണം. തീരുമാനം തന്റെ അറിവോടെയല്ലെന്ന് ശരദ് പവാര്‍ പ്രതികരിച്ചു.</p>
      <p>രാജ്യത്തെ ഞെട്ടിച്ചുകൊണ്ടാണ് രാവിലെ 8 മണിക്ക് ദേവേന്ദ്ര ഫഡ്നാവിസ് രണ്ടാംവട്ടം മഹാരാഷ്ട്ര മുഖ്യമന്ത്രിയായി മുംബൈയിലെ രാജ്ഭവനില്‍വച്ച് സത്യപ്രതിജ്ഞ ചെയ്തത്. അതിലും ഞെട്ടലുളവാക്കിയത് ഇന്നലെവരെ കോണ്‍ഗ്രസ്–എന്‍സിപി–ശിവസേന സഖ്യത്തിനായി മുന്‍‌നിരയില്‍ നിന്ന എന്‍സിപി നേതാവ് അജിത് പവാറിന്റെ രാഷ്ട്രീയനീക്കമാണ്. ഉദ്ധവ് താക്കറെ മന്ത്രിസഭയില്‍ ഉപമുഖ്യമന്ത്രിയായി നിശ്ചയിച്ച അജിത് പവാര്‍ അങ്ങനെ ദേവേന്ദ്ര ഫഡ്നാവിസിന്റെ പടത്തലവനായി. ബിജെപിക്ക് അനുകൂലമായി ലഭിച്ച ജനവിധി നടപ്പാക്കിയെന്നായിരുന്നു ഫഡ്നാവിസിന്റെ പ്രതികരണം.</p>
      <p><b>English Summary: </b>PM Narendra Modi use special power on Maharashtra political move</p>
    </article>
  </body>
</html>