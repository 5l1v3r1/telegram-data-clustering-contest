<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/moeder-vergeet-baby-en-peuter-in-snikhete-wagen-nu-wordt-ze-beschuldigd-van-moord~a22fe3ff/"/>
    <meta property="og:site_name" content="HLN"/>
    <meta property="article:published_time" content="2019-11-23T16:57:58+00:00"/>
    <meta property="og:title" content="Moeder vergeet baby en peuter in snikhete wagen, nu wordt ze beschuldigd van moord"/>
    <meta property="og:description" content="In de Australische stad Brisbane zijn een baby en een peuter overleden nadat ze urenlang in een snikhete wagen achtergebleven waren. Vermoed wordt dat de moeder stomweg vergeten was om hen na een u..."/>
  </head>
  <body>
    <article>
      <h1>Moeder vergeet baby en peuter in snikhete wagen, nu wordt ze beschuldigd van moord</h1>
      <address><time datetime="2019-11-23T16:57:58+00:00">23 Nov 2019, 16:57</time> by <a rel="author">Sven Van Malderen</a></address>
      <p>
        <b>In de Australische stad Brisbane zijn een baby en een peuter overleden nadat ze urenlang in een snikhete wagen achtergebleven waren. Vermoed wordt dat de moeder stomweg vergeten was om hen na een uitstapje weer mee in huis te nemen. De vrouw wordt nu beschuldigd van moord, weet de Australische nieuwssite news.com.</b>
      </p>
      <p>Volgens de politie vertoonden de zusjes (1 en 2) alle tekenen van oververhitting. De moeder zou gisteren zelf de hulpdiensten verwittigd hebben nadat ze haar fatale blunder ontdekt had. Ambulanciers trachtten de meisjes nog te reanimeren, maar tevergeefs. Op het moment van de feiten schommelde het kwik rond de dertig graden.</p>
      <p>In een afgesloten wagen kan die temperatuur dan zelfs oplopen tot meer dan zestig graden, weet de National Roads and Motorists’ Association (de Australische Touring; nvdr). “Na vijf minuten kan het al 75% warmer geworden zijn. Een kind kan dus heel snel gedehydrateerd raken en sterven aan orgaanfalen.”</p>
      <p><b>“Tragisch ongeval”</b><br/>Buren zagen hoe de levenloze lichaampjes van de meisjes kletsnat naar buiten gebracht werden. Er werd dus nog een poging ondernomen om hen met koud water af te koelen. “Dit is een tragisch ongeval. Ze was een goede moeder”, aldus de buurvrouw.</p>
      <p>Ook inspecteur Mark White spreekt van een tragisch voorval. “We zullen onze mensen de nodige ondersteuning geven, voor hen was dit eveneens een traumatiserende ervaring.”</p>
    </article>
  </body>
</html>