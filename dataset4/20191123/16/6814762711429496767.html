<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SmPrW/na-hribovy-poradce-vyda-praha-mesicne-pul-milionu-korun"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T16:01:00+00:00"/>
    <meta property="og:title" content="Na Hřibovy poradce vydá Praha měsíčně půl milionu korun"/>
    <meta property="og:description" content="Praha vydá měsíčně na poradce svého primátora Zdeňka Hřiba (Piráti) téměř půl milionu korun, zjistil deník Právo. Jde o částku, která několikanásobně převyšuje náklady, které do svých týmů investovali Hřibovi předchůdci."/>
  </head>
  <body>
    <article>
      <h6 class="kicker">primátorovi poradci</h6>
      <h1>Na Hřibovy poradce vydá Praha měsíčně půl milionu korun</h1>
      <address><time datetime="2019-11-23T16:01:00+00:00">23 Nov 2019, 16:01</time> by <a rel="author" href="https://echo24.cz/author/jhr" target="_blank">jhr</a></address>
      <p>
        <b>Praha vydá měsíčně na poradce svého primátora Zdeňka Hřiba (Piráti) téměř půl milionu korun, zjistil deník <a href="https://www.novinky.cz/domaci/clanek/praha-plati-za-hribovy-poradce-pul-milionu-nejvic-v-historii-40304410?sfns=mo">Právo</a>. Jde o částku, která několikanásobně převyšuje náklady, které do svých týmů investovali Hřibovi předchůdci.</b>
      </p>
      <p>V roce 2018 dával magistrát na 6 primátorových poradců pracujících v hlavním pracovním poměru (HPP) 205 838 korun. Letos se sbor poradců pirátského politika rozrostl na sedm. Dohromady od ledna do září 2019 obdrželi odměny ve výši 4,4 milionu korun. Měsíčně to znamená výdaj 492 609 korun, z toho tedy na každého připadne průměrně 70 tisíc (včetně odvodů). Právo navíc informuje o dalších dvou lidech, kteří podle dohody o provedení práce radnici vyjdou na 60 800 korun.</p>
      <p>Magistrát informace zveřejnil na podnět šéfa pražské ODS Tomáše Portlíka. „Systém odměňování zaměstnanců magistrátu je nastaven ministerstvem vnitra dle oficiálních tabulkových platů,“ cituje deník mluvčí magistrátu a současně jednu z poradců Martinu Vackovou. „Poradci primátora jsou tedy standardními zaměstnanci magistrátu a vztahují se na ně stejná pravidla jako na všechny ostatní, včetně platových tabulek,“ doplnila Vacková.</p>
      <p>Primátor náklady za příliš vysoké nepovažuje. „Je logické, že volení zástupci potřebují nějaké poradce nebo asistenty. Myslím, že je to v rámci nastavených standardů,“ obhajoval výdaje na poradce v říjnu na jednání zastupitelstva.</p>
      <p>Zveřejněné údaje nicméně ukazují, že Hřib si vede nadstandardně jak v počtu poradců, tak ve výdajích na ně. Jeho předchůdkyně Adriana Krnáčová (ANO) měla po většinu svého úřadování 4 poradce na HPP, na něž měsíčně dávala od 150 do 250 tisíc korun. Bohuslav Svoboda z ODS utrácel za své 2 až 3 poradce mezi 200 a 300 tisíci, Pavel Bém měl jednou 3 poradce, jindy 6. Platil jim nejméně 90 tisíc měsíčně a nejvíce 290 tisíc měsíčně.</p>
      <related>
        <a href="https://echo24.cz/a/SB6Ht/prekonejte-odpor-vuci-praze-hrib-vyzval-babise-k-jednani-o-doprave-a-turismu-v-metropoli"/>
      </related>
    </article>
  </body>
</html>