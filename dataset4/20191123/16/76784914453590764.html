<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/23/franciaorszag_tuntetes_nok_elleni_eroszak_szexualis_eroszak_csaladon_beluli_eroszak/"/>
    <meta property="og:site_name" content="Index.hu"/>
    <meta property="article:published_time" content="2019-11-23T16:57:00+00:00"/>
    <meta property="og:title" content="Már nem bírjuk számolni az olyan eseteket, amikor a nők megölése megelőzhető lett volna"/>
    <meta property="og:description" content="Harminc francia városban követelték a nők elleni erőszak megfékezését."/>
  </head>
  <body>
    <article>
      <h1>Már nem bírjuk számolni az olyan eseteket, amikor a nők megölése megelőzhető lett volna</h1>
      <address><time datetime="2019-11-23T16:57:00+00:00">23 Nov 2019, 16:57</time> by <a rel="author" href="https://index.hu/szerzo/bozzay_balazs" target="_blank">Bozzay Balázs</a></address>
      <p>Több mint harminc francia városban tízezrek követeltek kormányzati intézkedéseket a nők elleni erőszak megfékezésére,  írja az MTI.</p>
      <p>A nők elleni szexuális bántalmazások és a családon belüli erőszak példátlan tiltakozási hullámot váltottak ki az elmúlt hetekben Franciaországban, </p>
      <aside>ahol idén eddig 116 nőt ölt meg korábbi vagy jelenlegi párja.</aside>
      <p>A mintegy hetven feminista és más jogvédő szervezet felhívására utcára vonulók között többen a meggyilkolt szerettük portréját magasba emelve tiltakoztak. A fővároson kívül mintegy harminc vidéki városban is demonstrációk voltak.</p>
      <p>„Várhatóan ez ma történelmi menet lesz” – mondta Párizsban a tiltakozás előtt az egyik főszervező, Caroline De Haas feminista jogvédő, aki szerint „elég radikális módon” kezdődött meg a francia társalomban a tudatra ébredés a nőkkel szembeni erőszakot illetően.</p>
      <aside>A felvonulás célja nyomást gyakorolni a francia kormányra, amely szeptember elején indított konzultációt a családon belüli erőszak megfékezésére irányuló intézkedésekről.</aside>
      <p>A kerekasztal hétfőn zárul, Edouard Philippe kormányfő várhatóan konkrét intézkedéseket jelent majd be. A szervezők szerint legalább egymilliárd euró kormányzati támogatást igényelne a nők elleni erőszak elleni küzdelem a jelenlegi 361,5 millió helyett, amellyel Marlene Schiappa, a nők és férfiak közötti egyenlőségért felelős államtitkár kabinetje rendelkezik.</p>
      <blockquote>Már nem bírjuk számolni az olyan eseteket, amikor a nők megölése megelőzhető lett volna</blockquote>
      <p>– írták a szervezők a Facebookon. „A felvonulás célja, hogy a kormány végre meghozza a kellő intézkedéseket” – tették hozzá.</p>
      <slideshow>
        <figure>
          <img src="https://kep.index.hu/1/0/3048/30484/304842/30484227_a8c7662137d24b1bee62223fa44350af_wm.jpg"/>
        </figure>
        <figure>
          <img src="https://kep.index.hu/1/0/3048/30484/304842/30484229_a70c2b4915e7b7899bb825722559b14f_wm.jpg"/>
        </figure>
        <figure>
          <img src="https://kep.index.hu/1/0/3048/30484/304842/30484231_cb538d23fa177e8207a9e977112d6fae_wm.jpg"/>
        </figure>
        <figcaption>
          <a href="https://galeria.index.hu/kulfold/2019/11/23/a_nok_elleni_eroszak_megfekezeset_koveteltek_parizsban_is/">Galéria: A nők elleni erőszak megfékezését követelték Párizsban is</a>
          <cite>Fotó: Christian Hartmann / Reuters</cite>
        </figcaption>
      </slideshow>
      <p>Az év eleje óta eddig legalább 116 nőt ölt meg a volt vagy a jelenlegi párja az AFP francia hírügynökség összesítése szerint, amely minden esetről részletesen tudósít. A belügyminisztérium adatai szerint tavaly 121 nő vesztette életét a volt vagy jelenlegi párja okozta erőszak következtében.</p>
      <aside>Évente mintegy 213 ezer nagykorú nő szenved el fizikai vagy szexuális bántalmazást Franciaországban a volt vagy jelenlegi párjától.</aside>
      <p>Magyarországon átlagosan hetente egy nő hal meg <a href="https://index.hu/belfold/2019/09/12/civil_szervezetek_csaladon_beluli_eroszak_megelozes_koveteles_rendorseg/">családon belüli erőszak</a> következtében. A bántalmazó esetek aránya még ennél is sokkal magasabb. Az ilyen jellegű gyilkosságok a legritkább esetben előjel nélküliek. Többnyire folyamatosan fokozódó és ismétlődő kontrolláló viselkedés, erőszak és fenyegetések előzik meg. Ezeket sok esetben az áldozat környezete is észlelheti, tehát a bántalmazások jól időzített beavatkozással megelőzhetőek lennének. A családon belüli erőszak és a családirtás témájával korábban <a href="https://index.hu/belfold/2019/09/05/csaladirtas_parkapcsolati_eroszak_gyilkossag/">podcastünkben</a> is részletesen foglalkoztunk.</p>
      <related>
        <h4>Kapcsolódó</h4>
        <a href="https://index.hu/belfold/2019/09/05/csaladirtas_parkapcsolati_eroszak_gyilkossag/"/>
      </related>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>