<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837424-na-zaporizhzhi-zatrimali-cholovika-za-pogrozi-pidirvati-politseyskiy-viddilok"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T16:54:00+00:00"/>
    <meta property="og:title" content="На Запоріжжі затримали чоловіка за погрози підірвати поліцейський відділок"/>
    <meta property="og:description" content="КИЇВ. 23 листопада. УНН. На Запоріжжі встановили особу зловмисника, який повідомив про намір підірвати відділення поліції. Його доставили до того ж відділка …"/>
  </head>
  <body>
    <article>
      <h1>На Запоріжжі затримали чоловіка за погрози підірвати поліцейський відділок</h1>
      <address><time datetime="2019-11-23T16:54:00+00:00">23 Nov 2019, 16:54</time> by <a rel="author">Дар'я Панченко</a></address>
      <p><b>КИЇВ. 23 листопада. УНН.</b> На Запоріжжі встановили особу зловмисника, який повідомив про намір підірвати відділення поліції. Його доставили до того ж відділка. Про це повідомляє <b>УНН</b> з посиланням на відділ комунікації ГУНП в області.</p>
      <p>"Учора, 22 листопада, близько 16:10 у колл-центр Служби безпеки України зателефонував чоловік та погрожував підірвати приміщення Більмацького відділення поліції ГУНП в Запорізькій області", - йдеться у повідомленні.</p>
      <p>Зазначається, що ним виявився мешканець села Благовіщенка 1979 року народження.</p>
      <p>"Працівники групи реагування патрульної поліції встановили місцезнаходження та доставили зловмисника до Більмацького відділення поліції. Правоохоронці вилучили мобільний телефон, з якого фігурант здійснив дзвінок", - додали у відділі комунікації.</p>
      <p>Наразі відкрито кримінальне провадження за ознаками ст. 259 Кримінального кодексу України (Завідомо неправдиве повідомлення про загрозу безпеці громадян, знищення чи пошкодження об'єктів власності). Триває досудове розслідування.</p>
      <p>Нагадаємо, мінера столичного метро засудили до <a href="https://www.unn.com.ua/uk/news/1835775-minera-stolichnogo-metro-zasudili-do-6-rokiv-uvyaznennya">6 років ув’язнення</a>.</p>
    </article>
  </body>
</html>