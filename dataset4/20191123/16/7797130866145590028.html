<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546406/NDMBGD-Blokirana-izgradnja-nove-trase-trolejbusa-od-Cvijiceve-do-Dunavske-ulice.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T16:29:00+00:00"/>
    <meta property="og:title" content="NDM BGD: Blokirana izgradnja trase trolejbusa od Cvijićeve do Dunavske ulice"/>
    <meta property="og:description" content="Lokalni politički pokret &quot;Ne davimo Beograd&quot; saopštilo je da je blokirao izgradnju nove trase trolejbusa od..."/>
  </head>
  <body>
    <article>
      <h1>NDM BGD: Blokirana izgradnja trase trolejbusa od Cvijićeve do Dunavske ulice</h1>
      <address>
        <time datetime="2019-11-23T16:29:00+00:00">23 Nov 2019, 16:29</time>
      </address>
      <p>Lokalni politički pokret "Ne davimo Beograd" saopštilo je da je blokirao izgradnju nove trase trolejbusa od Cvijićeve do Dunavske ulice. Građani su na tom mestu sprečili radnike da započnu radove.</p>
      <p>"Odbijajamo da budemo žrtve katastrofalne politike gradske vlasti koja ne ume da reši problem trolejbuskog saobraćaja tako da on odgovara svim gradjanima Beograda", piše u saopštenju.</p>
      <p>"Ne davimo Beograd" piše da podržava stanare ulica Žorža Klemensoa, Gundulićevog venca, Venizelisove, Dunavske, Poenkareove koji su protiv toga da im budu "dodatno devastirane ulice, posečeni drvoredi, smanjen javni prostor i ugroženo kretanje", navodi se u saopštenju.</p>
      <figure>
        <img src="https://rs.n1info.com/Picture/292223/png/Urcol.png"/>
        <figcaption>
          <cite>Izvor: N1</cite>
        </figcaption>
      </figure>
      <p>"Ne davimo Beograd" je zatražilo od gradske vlasti "konkretne i tačne informacije o tome koji su radovi u planu, a zatim i javnu raspravu i mogućnost uticaja na planove, kako ne bi snosili posledice katastrofalne politike grada prema javnom saobraćaju, koja je već ostavila svoj trag na drugim krajevima grada".</p>
      <p>Po planu Direkcije za građevinsko zemljište i izgradnju Beograda i Gradskog saobraćajnog preduzeća Beograd, nova trasa trolejbusa trebalo bi da poveže linije iz Cvijićeve ulice s depoom u Dunavskoj ulici.</p>
      <p>U saopštenju "Ne davimo Beograd" navodi se da bi se time nastavilo izmeštanje trolejbuskog saobraćaja sa Studentskog trga, iako "gradska vlast treba da unapredi javni saobraćaj tako da svim gradjanima obezbedi pouzdan i efikasan sistem i približi institucije, istorijsko jezgro, obrazovne i ustanove kulture svim gradjanima".</p>
      <p>"Da je nešto sasvim suprotno u planu govori nam i nedavno ukidanje linije 19, a posebno 28 koja je povezivala čak tri studentska doma sa Studentskim trgom i većim brojem fakulteta", navodi se u saopštenju "Ne davimo Beograd".</p>
    </article>
  </body>
</html>