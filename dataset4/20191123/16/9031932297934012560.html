<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/zakopane-pozegnalo-b-senatora-franciszka-bachlede-ksiedzularza/"/>
    <meta property="og:site_name" content="Polsat News"/>
    <meta property="article:published_time" content="2019-11-23T16:03:00+00:00"/>
    <meta property="og:title" content="Zakopane pożegnało byłego senatora Franciszka Bachledę-Księdzularza"/>
    <meta property="og:description" content="Na cmentarzu zasłużonych na Pęksowym Brzyzku w Zakopanem w sobotę spoczął były senator trzech kadencji, samorządowiec i społecznik Franciszek Bachleda-Księdzularz. Żegnały go setki osób, w tym liczne poczty sztandarowe."/>
  </head>
  <body>
    <article>
      <h1>Zakopane pożegnało byłego senatora Franciszka Bachledę-Księdzularza</h1>
      <address>
        <time datetime="2019-11-23T16:03:00+00:00">23 Nov 2019, 16:03</time>
      </address>
      <p>
        <b>Na cmentarzu zasłużonych na Pęksowym Brzyzku w Zakopanem w sobotę spoczął były senator trzech kadencji, samorządowiec i społecznik Franciszek Bachleda-Księdzularz. Żegnały go setki osób, w tym liczne poczty sztandarowe.</b>
      </p>
      <related>
        <a href="https://www.polsatnews.pl/wiadomosc/2019-11-16/pogrzeb-posla-pis-polityka-pozegnal-m-in-jaroslaw-kaczynski/"/>
      </related>
      <p>List na uroczystość pogrzebową skierował marszałek senatu prof. Tomasz Grodzki, który przypomniał sylwetkę zmarłego.</p>
      <p>"Franciszek Bachlada-Księdzularz był oddany sprawom Polski, był parlamentarzystą aktywnym, aktywnym społecznie oraz dumnym góralem propagującym bogactwo i piękno Podhala. Żegnamy świętej pamięci senatora, który dobrze przysłużył się Polsce i na zawsze pozostanie w naszych pamięciach" - napisał marszałek Senatu.</p>
      <p>
        <a href="https://www.polsatnews.pl/wiadomosc/2019-09-18/pogrzeb-misia-z-krupowek-zdjecia-z-nim-ma-miliony-polakow/">
          <b>ZOBACZ: Pogrzeb Andrzeja Worwy. Przez niemal ćwierć wieku był "misiem z Krupówek"</b>
        </a>
      </p>
      <p>
        <b>"Żył po mistrzowsku"</b>
      </p>
      <p>Kapelan Związku Podhalan ks. Władysław Zązel mówił, że Bachleda-Księdzularz był obdarowany wieloma talentami.</p>
      <p>"Franciszek zawsze widział wszystko w dalszej perspektywie, tak było chociażby przy powstawaniu Geotermii Podhalańskiej, przy czym brał aktywny udział, a miał jeszcze wiele dobrych pomysłów, choćby utworzenie multimedialnego centrum upamiętniającego wizytę Jana Pawła II na Podhalu. Był człowiekiem wymagającym i od siebie i od ludzi, pilnującym porządku i regulaminu zgodnie z łacińską maksymą clara pacta claros faciunt amicos - jasne zasady czynią ludzi przyjaciółmi, a przyjaciół miał wielu. Był ikoną górala, obdarowany wieloma talentami zawsze był godny i honorowy. Żył po mistrzowsku i po mistrzowsku uczył wiary, kultury i szacunku do natury" - mówił podczas uroczystości pogrzebowych kapelan Związku Podhalan.</p>
      <p>
        <b>Zasłużony dla kraju i regionu</b>
      </p>
      <p>Franciszek Bachleda-Księdzularz zmarł 19 listopada w wieku 72 lat. Był senatorem III, IV i V kadencji samorządowcem i społecznikiem, przewodniczącym Komisji Ochrony Środowiska. Był burmistrzem Zakopanego i gminy tatrzańskiej w latach 1994–1995, prezesem Zarządu Głównego Związku Podhalan w latach 1987–1993, redaktorem naczelnym pisma "Hale i Dziedziny". Bachleda–Księdzularz kierował także Centralnym Ośrodkiem Sportu w Zakopanem oraz pełnił mandat radnego sejmiku województwa małopolskiego z ramienia Platformy Obywatelskiej w latach 2010–2014. Współorganizował i kierował przedsiębiorstwem Geotermia Podhalańska.</p>
      <p>Franciszek Bachleda-Księdzularz był współtwórcą i kierownikiem kilku góralskich zespołów folklorystycznych m.in. Studenckiego Zespołu Góralskiego "Skalni" w Krakowie. Jest także autorem przekładu fragmentów Pisma Świętego na gwarę góralską. Był absolwentem filologii polskiej na Uniwersytecie Jagiellońskim. W czasie stanu wojennego za działalność opozycyjną był na kilkanaście dni internowany.</p>
      <p>
        <a href="https://www.polsatnews.pl/wideo/pogrzeb-21-latka-z-konina-mobilizacja-policji_6760091/">WIDEO - Pogrzeb 21-latka z Konina. Mobilizacja policji</a>
      </p>
      <figure>
        <img src="https://r.dcs.redcdn.pl/http/o2/redefine/cp/4x/4xuntjkxvu7sny4k33ignba83dk81te9.jpg"/>
      </figure>
    </article>
  </body>
</html>