<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/elharapozott-csaladon-beluli-eroszak-tiltakoznak-franciak"/>
    <meta property="og:site_name" content="Paraméter"/>
    <meta property="article:published_time" content="2019-11-23T16:59:00+00:00"/>
    <meta property="og:title" content="Elharapózott a családon belüli erőszak, tiltakoznak a franciák"/>
    <meta property="og:description" content="Több mint harminc francia városban tízezrek követeltek szombaton kormányzati intézkedéseket a nők elleni erőszak megfékezésére."/>
  </head>
  <body>
    <article>
      <h1>Elharapózott a családon belüli erőszak, tiltakoznak a franciák</h1>
      <h2>Több mint harminc francia városban tízezrek követeltek szombaton kormányzati intézkedéseket a nők elleni erőszak megfékezésére.</h2>
      <address>
        <time datetime="2019-11-23T16:59:00+00:00">23 Nov 2019, 16:59</time>
      </address>
      <p>A nők elleni szexuális bántalmazások és a családon belüli erőszak példátlan tiltakozási hullámot váltottak ki az elmúlt hetekben Franciaországban, ahol idén eddig 116 nőt ölt meg korábbi vagy jelenlegi párja. A legjelentősebb tiltakozó menet délután indult a párizsi Opéra elől, át a belvároson.</p>
      <p>A mintegy hetven feminista és jogvédő szervezet felhívására utcára vonulók között többen a meggyilkolt szerettük portréját magasba emelve tiltakoztak. A fővároson kívül mintegy harminc vidéki városban is felvonulásokat rendeztek, tiltakozásul a nőket érő erőszak ellen.</p>
      <p>"Várhatóan ez ma történelmi menet lesz" - mondta Párizsban a tiltakozás előtt az egyik főszervező, Caroline De Haas feminista jogvédő, aki szerint "elég radikális módon" megkezdődött a francia társalomban a tudatra ébredés a nőkkel szembeni erőszak jelenségét illetően.</p>
      <p>A felvonulás célja nyomást gyakorolni a francia kormányra, amely szeptember elején indított konzultációt a családon belüli erőszak megfékezésére teendő intézkedésekről. A kerekasztal hétfőn zárul, s Edouard Philippe kormányfő várhatóan konkrét intézkedéseket jelent be. A szervezők szerint legalább egymilliárd euró kormányzati támogatást igényelne a nők elleni erőszak elleni küzdelem a jelenlegi 361,5 millió helyett, amellyel Marlene Schiappa, a nők és férfiak közötti egyenlőségért felelős államtitkár kabinetje rendelkezik.</p>
      <p>"Már nem bírjuk számolni az olyan eseteket, amikor a nők megölése megelőzhető lett volna" - írták a szervezők a Facebookon. "A felvonulás célja, hogy a kormány végre meghozza a kellő intézkedéseket" - tették hozzá.</p>
      <p>Az év eleje óta eddig legalább 116 nőt ölt meg a volt vagy a jelenlegi párja az AFP francia hírügynökség összesítése szerint, amely minden esetről részletesen tudósít. A belügyminisztérium adatai szerint tavaly 121 nő vesztette életét a volt vagy jelenlegi párja okozta erőszak következtében. Évente mintegy 213 ezer nagykorú nő szenved el fizikai vagy szexuális bántalmazást Franciaországban a volt vagy jelenlegi párjától, ami a hivatalos adatok szerint a 18 és 75 év közötti nők egy százalékát jelenti.</p>
      <p>MTI</p>
    </article>
  </body>
</html>