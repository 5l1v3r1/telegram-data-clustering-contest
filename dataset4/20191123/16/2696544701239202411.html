<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191123_Drogellenes_dalt_irt_Ozzy_Osbourne_gitarosnak_pedig_megnyerte_Slasht"/>
    <meta property="og:site_name" content="HVG.hu"/>
    <meta property="article:published_time" content="2019-11-23T16:18:00+00:00"/>
    <meta property="og:title" content="Drogellenes dalt írt Ozzy Osbourne, gitárosnak pedig megnyerte Slasht"/>
    <meta property="og:description" content="Straight To Hell címmel új, elég zúzós dalt mutatott be Ozzy."/>
  </head>
  <body>
    <article>
      <h1>Drogellenes dalt írt Ozzy Osbourne, gitárosnak pedig megnyerte Slasht</h1>
      <address><time datetime="2019-11-23T16:18:00+00:00">23 Nov 2019, 16:18</time> by <a rel="author">hvg.hu</a></address>
      <p>
        <b>Straight To Hell címmel új, elég zúzós dalt mutatott be Ozzy.</b>
      </p>
      <p>Ordinary Man címmel, jövő év elejére ígéri Ozzy Osbpoune új nagylemezét, amiről már - az Under The Graveyard után - a második dalt is meghallgathatjuk.</p>
      <p>A szám több szempontból is érdekes. Például a vendégzenészek miatt. Andrew Watt gitárosként pár éve Glenn Hughesszal és Jason Bonhammel zenélt a California Breedben, azóta sikeres produceri pályát futott be, ezt a lemezt is ő jegyzi producerként, társszerzőként és gitárosként is. Ozzy a Straight To Hell-hez megnyerte Slasht is a Guns&amp;Roses-ból, sőt a basszusgitáron szintén egy Guns-tag, Duff McKagan játszik, a dobokon pedig Chad Smith (Red Hot Chili Peppers) nyomul.</p>
      <figure>
        <iframe src="https://www.youtube.com/embed/8oZqKtuvDx4" width="640" height="360" data-service="Youtube" scrolling="no"/>
      </figure>
      <p>A másik érdekesség a dal témája, ugyanis ezúttal kifejezetten drogellenes szöveget írt Ozzy. (Az az ember, aki azt nyilatkozta, hogy a 80-es évekre gyakorlatilag nem emlékszik a drogok meg az alkohol miatt.)  </p>
      <p>„Ha nem készítettem volna el ezt a lemezt, még mindig azon görcsölnék, hogy örökké csak itthon fekszem majd. Baromira hiányzott már a zene, a rajongóim pedig nagyon lojálisak, ők a legjobbak. Amíg nem kezdtem bele a lemez elkészítésébe, azt hittem, meghalok. De így végre felkeltem a seggemről” – nyilatkozta Ozzy.</p>
      <p>Ozzy egyébként újra végső utáni búcsúturnéba kezd, ami Magyarországot nem érinti, de Prágát (november 13-án), Bécset (november 16-án) például igen.</p>
      <p>
        <a href="http://hvg.hu/cimke/ny%C3%BCzsi">
          <b>Ide kattintva eléri a Nyüzsi további cikkeit, azonnali véleményeket, érdekességeket, szórakoztató mémeket, gif-eket, videókat.</b>
        </a>
      </p>
    </article>
  </body>
</html>