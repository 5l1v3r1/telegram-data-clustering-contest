<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2050144/pro-ton-pilon-i-kakokeria-girionis-pou-tha-ine-pio-ischira-ta-fenomena.html"/>
    <meta property="og:site_name" content="News.gr"/>
    <meta property="article:published_time" content="2019-11-23T16:34:58+00:00"/>
    <meta property="og:title" content="Προ των πυλών η κακοκαιρία «Γηρυόνης»: Πού θα είναι πιο ισχυρά τα φαινόμενα"/>
    <meta property="og:description" content="Σε τι επίπεδα θα κυμανθεί η θερμοκρασία"/>
  </head>
  <body>
    <article>
      <h1>Προ των πυλών η κακοκαιρία «Γηρυόνης»: Πού θα είναι πιο ισχυρά τα φαινόμενα</h1>
      <address>
        <time datetime="2019-11-23T16:34:58+00:00">23 Nov 2019, 16:34</time>
      </address>
      <h3>Σε τι επίπεδα θα κυμανθεί η θερμοκρασία</h3>
      <p>Νεφώσεις σε ολόκληρη σχεδόν τη χώρα, αρχικά με βροχές ή καταιγίδες τοπικού χαρακτήρα στο Ιόνιο και στα ηπειρωτικά, αναμένονται την Κυριακή από την <a href="https://www.news.gr/tag/kakokeria-girionis">κακοκαιρία «Γηρυόνη»</a>. Τα φαινόμενα από τις απογευματινές ώρες θα ενταθούν τοπικά, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών, ενώ σημαντική επιδείνωση του καιρού θα υπάρξει από αργά το βράδυ και από τα νοτιοδυτικά με ισχυρότατες βροχές και καταιγίδες.</p>
      <p>Αυξημένη πιθανότητα χαλαζοπτώσεων υπάρχει από το βράδυ για τα νοτιότερα τμήματα της χώρας. Πολύ θυελλώδεις άνεμοι θα επικρατήσουν από αργά το βράδυ στο Ιόνιο.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 16, στην Ήπειρο και στην Κεντρική Ελλάδα από 7 έως 18 βαθμούς, στη Δυτική και Νότια Ελλάδα από 10 έως 19, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, ενώ στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από ανατολικές διευθύνσεις με εντάσεις έως 5 μποφόρ, ενισχυόμενοι από τις απογευματινές ώρες στα 6 με 7 μποφόρ. Στο υπόλοιπο Αιγαίο οι άνεμοι θα πνέουν ανατολικοί έως νοτιοανατολικοί μέτριοι μέχρι ισχυροί 5 με 6 μποφόρ, με σημαντική ενίσχυση αργά το βράδυ σε θυελλώδεις 8 μποφόρ και τη νύχτα τοπικά πολύ θυελλώδεις 9 μποφόρ. Στο Ιόνιο οι άνεμοι θα πνέουν ανατολικοί έως νοτιοανατολικοί ισχυροί έως σχεδόν θυελλώδεις, 6 με 7 μποφόρ και από τις βραδινές ώρες θυελλώδεις έως πολύ θυελλώδεις 8 με 9 μποφόρ.</p>
      <p>Στην <a href="https://www.news.gr/tag/attiki">Αττική</a> αναμένονται νεφώσεις με τοπικές βροχές και πιθανώς μεμονωμένες καταιγίδες από το απόγευμα. Τις νυκτερινές, ωστόσο, ώρες προς τη Δευτέρα, θα εκδηλωθούν ισχυρές καταιγίδες, οι οποίες θα συνοδευτούν από πολύ ενισχυμένους ανέμους και ενδεχομένως πρόσκαιρες χαλαζοπτώσεις. Οι άνεμοι θα πνέουν από ανατολικές διευθύνσεις με εντάσεις έως 5 μποφόρ και από αργά το βράδυ νοτιοανατολικοί σχεδόν θυελλώδεις έως θυελλώδεις 7 με 8 μποφόρ. Η θερμοκρασία θα κυμανθεί στην πόλη της Αθήνας από 12 έως 18 βαθμούς.</p>
      <p>Στη <a href="https://www.news.gr/tag/thessalonikh">Θεσσαλονίκη</a> αναμένονται νεφώσεις με τοπικές βροχές από αργά το απόγευμα και πιθανώς σποραδικές καταιγίδες. Οι άνεμοι θα πνέουν από ανατολικές διευθύνσεις ασθενείς έως μέτριοι, 3 με 5 μποφόρ. Η θερμοκρασία στο κέντρο της πόλης θα κυμανθεί από 9 έως 15 βαθμούς.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2050049/sakis-arnaoutoglou-gia-girionis-i-chora-mas-vadizi-olotachos-pros-fourioziko-chamilo.html"/>
        <a href="https://www.news.gr/ellada/article/2050025/thasos-metra-gia-ti-thorakisi-tou-nisiou-apo-nea-kakokeria-exetase-to-kivernitiko-klimakio.html"/>
        <a href="https://www.news.gr/ellada/article/2049923/metefere-me-to-aftokinito-tou-giou-tou-2-500-lathrea-paketa-tsigara.html"/>
      </related>
    </article>
  </body>
</html>