<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743261"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T16:30:00+00:00"/>
    <meta property="og:title" content="สยอง!จ้วงแทงชายแดนมังกร นายหน้าทำวีซ่านับสิบแผล"/>
    <meta property="og:description" content="คนร้ายบุกจ้วงแทงชายชาวจีน นายหน้าทำวีซ่าเถื่อน ดับสยองคาห้องพักย่านสุทธิสาร ตำรวจเร่งความหาตัวมือมีดมาสอบสวน หาชนวนเหตุสังหารโหด"/>
  </head>
  <body>
    <article>
      <h1>สยอง!จ้วงแทงชายแดนมังกร นายหน้าทำวีซ่านับสิบแผล</h1>
      <address>
        <time datetime="2019-11-23T16:30:00+00:00">23 Nov 2019, 16:30</time>
      </address>
      <p>
        <b>คนร้ายบุกจ้วงแทงชายชาวจีน นายหน้าทำวีซ่าเถื่อน ดับสยองคาห้องพักย่านสุทธิสาร ตำรวจเร่งความหาตัวมือมีดมาสอบสวน หาชนวนเหตุสังหารโหด</b>
      </p>
      <p>เมื่อเวลา 21.30 น. วันที่ 23 พ.ย. ร.ต.อ.ปกรณ์ สาุนุสันต์ รองสว. (สอบสวน) สน.สุทธิสาร รับแจ้งเหตุมีผู้ถูกแทงเสียชีวิต ภายในห้องพักเลขที่ 1-4 พรทิพย์อพาร์ตเมนต์ เลขที่ 245/1 ซอยประชาราษฎร์บำเพ็ญ 5 แยก 6 แขวงและเขตห้วยขวาง จึงประสานแพทย์เวร รพ.รามาธิบดี เจ้าหน้าที่กองพิสูจน์หลักฐาน และมูลนิธิร่วมกตัญญู ร่วมไปตรวจสอบ ที่เกิดเหตุอยู่หลังหอพักดังกล่าว โดยห้องที่เกิดเหตุเปิดเป็นสำนักงานนายหน้ารับทำวีซ่าและหนังสือเดินทาง พบศพ นายฟาง ยางเซิน อายุ 54 ปี สัญชาติจีน สภาพถูกมีดแทงที่คอและใบหน้ารวม 10 กว่าแผล เสียชีวิตอยู่บนเก้าอี้ภายในห้องพักดังกล่าว ตรวจสอบภายในห้องพบคราบเลือดเปรอะอยู่เต็มไปทั่ว และที่ห้องน้ำพบมีดพกเปื้อนเลือดตกอยู่ในอ่าง จึงรวบรวมทั้งหมดไว้เป็นหลักฐาน</p>
      <figure>
        <img src="https://www.dailynews.co.th/admin/upload/20191123/news_DlzSBtFWPB232842_533.jpg?v=20191124123?v=3171"/>
      </figure>
      <p>สอบสวนพยานให้การว่า ผู้ตายเดินทางมาทำงานอยู่ที่ประเทศไทยมากว่า 20-30 ปีแล้ว โดยทำงานเป็นนายหน้าต่อวีซ่าให้กับนักท่องเที่ยว และเช่าห้องพักแห่งนี้เดือนละ 8,500 บาท ก่อนเกิดเหตุประมาณช่วงเวลา 21.00 น. ได้มีคนมาต่อทำวีซ่า ซึ่งปกติจะมาเคาะเรียกเลยไม่ได้ ต้องโทรศัพท์นัดล่วงหน้าก่อน ทั้งนี้คนมาหาผู้ตายได้นัดหมายเวลาไว้แล้ว แต่พอมาถึงผู้ตายกลับไม่เปิดประตูออกมารับ พร้อมกับสังเกตเห็นคราบเลือดอยู่ภายในห้อง จึงโทรศัพท์หาภรรยาผู้ตายพร้อมแจ้งตำรวจทันที ทั้งนี้ ยังมีพยานเห็นว่า ตอนช่วงเวลาประมาณ 20.0 0น. มีผู้ชายตัวสูง ใส่เสื้อสีดำ นุ่งกางเกงสีน้ำตาลขายาว สะพายเป้รีบวิ่งออกไปจากห้องเกิดเตุ เบื้องต้นตำรวจจะตรวจสอบวงจรปิด เพื่อหาเบาะแสของคนร้าย เพื่อนำตัวมาสอบสวนดำเนินคดีตามกฎหมายต่อไป.</p>
    </article>
  </body>
</html>