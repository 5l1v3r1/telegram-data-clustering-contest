<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilizujeme.cz/clanky/nejlepsi-mobily-do-10-000-kc-vanoce-2019"/>
    <meta property="og:site_name" content="Mobilizujeme"/>
    <meta property="article:published_time" content="2019-11-23T16:23:28+00:00"/>
    <meta property="og:title" content="Nejlepší mobily do 10 000 Kč (Vánoce 2019)"/>
    <meta property="og:description" content="Stejně jako minulý rok, tak i letos jsme si pro vás připravili pravidelný seriál, ve kterém vám představíme nejlepší či nejvýhodnější smartphony v dané cenové relaci. Pokud tedy sobě nebo někomu z"/>
  </head>
  <body>
    <article>
      <h1>Nejlepší mobily do 10 000 Kč (Vánoce 2019)</h1>
      <address><time datetime="2019-11-23T16:23:28+00:00">23 Nov 2019, 16:23</time> by <a rel="author">redakce</a></address>
      <p>Stejně jako minulý rok, tak i letos jsme si pro vás připravili pravidelný seriál, ve kterém vám představíme nejlepší či nejvýhodnější smartphony v dané cenové relaci. Pokud tedy sobě nebo někomu z blízkých na Vánoce plánujete zakoupit smartphone, můžete se u nás inspirovat. Už jsme tu měli telefony do 3 a do 5 tisíc korun. Pojďme se nyní podívat, které přístroje vám můžeme doporučit do 10 tisíc korun.</p>
      <h3>Všechny díly seriálu</h3>
      <ul>
        <li>
          <a href="https://mobilizujeme.cz/clanky/nejlepsi-mobily-do-3-000-kc-vanoce-2019">1. Nejlepší mobily do 3 000 Kč</a>
        </li>
        <li>
          <a href="https://mobilizujeme.cz/clanky/nejlepsi-mobily-do-5-000-kc-vanoce-2019">2. Nejlepší mobily do 5 000 Kč</a>
        </li>
        <li>3. Nejlepší mobily do 10 000 Kč</li>
        <li>4. Nejlepší špičkové mobily (připravujeme)</li>
        <li>5. Nejlepší malé mobily (připravujeme)</li>
        <li>6. Nejlepší výběhové mobily (připravujeme)</li>
        <li>7. Nejlepší chytré hodinky (připravujeme)</li>
        <li>8. Nejlepší levné příslušenství (připravujeme)</li>
      </ul>
      <figure>
        <img src="https://mobilizujeme.cz/wp-content/uploads/2019/11/mobilizujeme-vanoce-mobil.jpg"/>
      </figure>
      <h3>Jaké jsou mobily za 10 tisíc korun?</h3>
      <p>Smartphony s cenovkou do 10 tisíc už toho mají samozřejmě ve výbavě daleko více, než smartphony do 3 nebo 5 tisíc korun. Jakýmsi základem, který by neměl chybět žádnému kousku střední třídy je Full HD+ rozlišení, kapacita baterie minimálně 3 500 mAh a vnitřní úložiště alespoň o velikosti 64 GB. To nechybí žádnému z námi vybraných smartphonů.</p>
      <p>Dále se stalo jakýmsi standardem vybavení více než jedním fotoaparátem. Na prvním místě co do počtu snímačů se umístil Redmi Note 8 Pro, který disponuje rovnou čtyřmi snímači, hned v závěsu je Xiaomi Mi 9T a Samsung Galaxy A50 se třemi snímači a duální fotoaparát nabídne Nokia 8.1 a Motorola One Vision.</p>
      <p>U smartphonů, za které dáte více než 5 tisíc byste si také měli hlídat, zda mají takové vychytávky jako NFC nebo USB-C. To splňují všechny uvedené modely až na nejlevnější Motorolu One Vision, která bohužel nedisponuje funkcí NFC. Při výběru telefonu s cenou do 10 tisíc korun, by zákazníci už měli vědět, že vybírají skutečné telefony a lepší kousky potkáme už jen v kategorii vlajkových lodí pro ty nejvíce náročné.</p>
      <h3>Redmi Note 8 Pro</h3>
      <ul>
        <li>
          <b>
            <a href="https://mobilizujeme.cz/clanky/redmi-note-8-pro-recenze">Recenze Redmi Note 8 Pro: ideální volba pod 7 tisíc</a>
          </b>
        </li>
        <li>
          <b>Cena: od 6 890 Kč</b>
        </li>
      </ul>
      <p>Smartphone Redmi Note 8 Pro nám v říjnu vyrazil dech především svými nabušenými specifikacemi, které byste u konkurenčních modelů střední třídy jen těžko pohledali. Kromě skvělého vybavení a bezkonkurenční ceny má na svém kontě také hned několik prvenství. Vůbec jako první přišel se 64megapixelovým fotoaparátem a výkonným herním čipsetem od MediaTeku Helio G90T, takže o kvalitní fotky ani pořádný herní zážitek nouze není.</p>
      <p>A pokud se bojíte, že při aktivním hráčském zapojení nebo nadšeném fotografování budete mít problém s baterií, rádi vás vašich obav zbavíme. Redmi Note 8 Pro je totiž vybaven baterií o velikosti 4 500 mAh a 18W rychlonabíjením, kterým telefonu dodáte šťávu za dostatečné 2 hodinky.</p>
      <p>Vnitřek telefonu pak také potěší 6 GB RAM ve spolupráci s 64 nebo 128GB vnitřního úložiště. Operačním systémem je tu pak již tradiční koláčový Android 9 Pie s nástavbou MIUI 10, která stále pořád odvádí svou práci velmi dobře. Za naši redakci je Redmi Note 8 Pro opravdu dobrou volbou, kterou seženete v bílé, černé nebo zelené barevné verzi s velmi sympatickou cenovkou.</p>
      <figure>
        <img src="https://mobilizujeme.cz/wp-content/uploads/2019/10/redmi-note-8-pro-recenze-obr5.jpg"/>
      </figure>
      <h3>Xiaomi Mi 9T</h3>
      <ul>
        <li>
          <b>
            <a href="https://mobilizujeme.cz/clanky/xiaomi-mi-9t-recenze">Recenze Xiaomi Mi 9T: stylovka navenek, dříč uvnitř</a>
          </b>
        </li>
        <li>
          <b>Cena: od 7 490 Kč</b>
        </li>
      </ul>
      <p>Čínští výrobci jsou především známí tím, že umí vyprodukovat slušný stroj za přijatelnou cenu. Výjimkou není ani Xiaomi Mi 9T, které přišlo nejen se slušnými specifikacemi, ale také zaujme svým oku lahodícím designem. Na 6,39palcovém displeji totiž nenajdete žádné rušivé elementy, jako jsou rámečky, výřez či průstřel. S takovými zbytečnostmi se Xiaomi mohlo rozloučit díky vysouvací selfie kamerce.</p>
      <p>Co se týče vnitřní výbavy, v modelu Mi 9T tepe osmijádrový procesor Snapdragon 730, který sice není ten nejlepší, ale pro kousek s cenovkou okolo 8 tisíc je to více než dobrá volba. Potěší i 6GB RAMka s 64/128 GB vnitřního úložiště. Jedinou nevýhodou je, že paměť telefonu nemůžete rozšířit MicroSD kartami, takže před zakoupením smartphonu je třeba se důkladně zamyslet nad tím, zda vám, nebo vašemu obdarovanému bude stačit “pouhých” 64 GB anebo je lepší rovnou pořídit verzi s větší pamětí. Cenově to vyjde o jednoho Palackého navíc.</p>
      <p>Velkou chloubou telefonu je samozřejmě trojitý fotoaparát s 48megapixelovým hlavním snímačem, optickým zoomem a širokoúhlým objektivem. S touhle trojkou vykouzlíte opravdu kvalitní fotografie, za které by se nemusel stydět ani model o třídu vyšší. Dále ve výbavě nechybí čtečka tváře, NFC anebo rychlé 18W nabíjení. Za nás palec nahoru!</p>
      <figure>
        <img src="https://mobilizujeme.cz/wp-content/uploads/2019/09/xiaomi-mi-9t-pro-recenze-obr14.jpg"/>
      </figure>
      <h3>Samsung Galaxy A50</h3>
      <ul>
        <li>
          <b>
            <a href="https://mobilizujeme.cz/clanky/samsung-galaxy-a50-recenze">Recenze Samsung Galaxy A50: k dokonalosti už jen krůček</a>
          </b>
        </li>
        <li>
          <b>Cena: od 7 190 Kč</b>
        </li>
      </ul>
      <p>Určitě nesáhnete vedle ani s modelem Galaxy A50 od jihokorejského Samsungu. Ten svou nižší a střední třídu smartphonů zaštiťoval řadou J, kterou nově nahradil řadou A se stejnou filosofií. Samsung Galaxy A50 sice není z celé řady tím nejlepším, ale i přesto má co nabídnout.</p>
      <p>Už na první pohled působí velmi elegantním dojmem, a to i přesto, že konstrukce telefonu je de facto z plastu. Nepůsobí ale vůbec lacině, ba naopak! Krásně se drží, všechno sedí tak, jak má, nikde nic neskřípe a ještě vypadá velmi vkusně. Už si stačí jenom zamyslet, jestli vás nebo vašeho obdarovaného potěší více černá, modrá anebo bílá záda. A u zadní části telefonu ještě zůstaneme. Tu osidluje hned trojice fotoaparátů, přičemž hlavní snímač má 25Mpx, druhý 8 megapixelů s možností záběru až 123 stupňů a třetí 5megapixelový objektiv si hraje s hloubkou ostrosti. Kvalitní fotografie jsou s touto trojkou zaručeny!</p>
      <p>Čtečku otisků prstů na zádech nehledejte, tu najdeme přímo v 6,4palcovém Super AMOLED displeji s ostrým rozlišením 2340 x 1080 pixelů. Tady ale musíme se zdviženým prstem varovat, že čtečka úplně nefunguje tak, jak by měla a o něco komfortnější je v tomto případě odemykání telefonu pomocí rozpoznání obličeje.</p>
      <figure>
        <img src="https://mobilizujeme.cz/wp-content/uploads/2019/04/samsung-galaxy-a50-recenze-obr11.jpg"/>
      </figure>
      <p>Jako poslední zbývá zmínit, co se ukrývá uvnitř telefonu. Hlavní slovo tu má osmijádrový čipset Exynos 9610, který spolupracuje se 4 GB a paměti RAM a vnitřním úložištěm o dostatečné velikosti 128 GB. Pokud byste ale přece jenom strádali, paměť lze rozšířit MicroSD kartami až na 512 GB. Operačním systémem tu je pak klasicky Android 9 Pie s nástavbou One UI. A na závěr potěší i baterie s kapacitou 4 000 mAh s možností 15W rychlonabíjení. Pane vám “Ápadesátka” může říkat už za 7 190 korun.</p>
      <p>Záměrně jsme zvolili model Galaxy A50, neboť víme, že se jedná o absolutní trhák v této cenové kategorii. Zájemcům o telefon od Samsungu ale určitě musíme vnuknout ještě jeden námět na zajímavý vánoční dárek, a sice <a href="https://mobilizujeme.cz/clanky/samsung-galaxy-a70-recenze">Samsung Galaxy A70 (recenze)</a>. Designový jazyk z řady Galaxy A je zde jasný, vyšší model však nabízí lepší specifikace a hlavně obrovský 6,7palcový Super AMOLED displej. Jeho cena? 8 390 korun.</p>
      <figure>
        <img src="https://mobilizujeme.cz/wp-content/uploads/2019/07/samsung-galaxy-a70-recenze-obr3.jpg"/>
        <figcaption>(Samsung Galaxy A70 s 6,7palcovým displejem a protáhlým poměrem 20:9)</figcaption>
      </figure>
      <h3>Motorola One Vision</h3>
      <ul>
        <li>
          <b>
            <a href="https://mobilizujeme.cz/clanky/motorola-one-vision-recenze">Recenze Motorola One Visiom: protaženo k dokonalosti</a>
          </b>
        </li>
        <li>
          <b>Cena: od 5 990 Kč</b>
        </li>
      </ul>
      <p>Čtvrtým kouskem na našem seznamu je smartphone ze stáje kdysi americké Motoroly. Ta v posledním roce chrlila jeden model za druhým, ale s žádným se nijak výrazně nesekla. Naopak je zde vidět velký posun kupředu a chuť se neustále zlepšovat.</p>
      <p>Z nepřeberného množství představených smartphonů jsme nakonec vybrali model One Vision. Ten upoutá především svým netradičním poměrem stran 21:9, kterému konkurence zatím příliš neholduje, a tak je každý takový kousek unikátní a nepřehlédnutelný. Pokud tedy pro vás protáhlé tělo není překážkou, můžete se těšit z  LCD displeje o velikosti uhlopříčky 6,3 palců a s ostrým rozlišením 2520 x 1080 pixelů. V displeji se skrývá i malý průstřel pro 25Mpx přední kamerku, kterou vykouzlíte docela pěkná selfies. V zadní části telefonu se pak nacházejí fotoaparáty rovnou dva, a to 48Mpx hlavní snímač a 5Mpx teleobjektiv.</p>
      <p>V útrobách telefonu tepe procesor Exynos 9609, 4GB paměti RAM s vnitřním úložištěm 128 GB, které je MicroSD kartami rozšiřitelné až na 512 GB. Potěší také čistý Android, který není zatěžován zbytečně velkými nadstavbami a celý systém je obohacen pouze o pár oblíbených Moto funkcí. Dále pod kapotou modelu One Vision najdeme 3 500 mAh baterii s podporou 15W rychlonabíjení a chybět nesmí ani čtečka otisků prstů. A to nejlepší na závěr? V rámci Black Friday můžete tuhle pecku získat už za 5 990 korun.</p>
      <figure>
        <img src="https://mobilizujeme.cz/wp-content/uploads/2019/06/motorola-one-vision-recenze-obr4.jpg"/>
      </figure>
      <h3>Nokia 8.1</h3>
      <ul>
        <li>
          <a href="https://mobilizujeme.cz/clanky/recenze-nokia-8-1-vlajkova-lod-s-velkymi-uvozovkami">
            <b>Recenze Nokia 8.1: vlajková loď s velkými uvozovkami</b>
          </a>
        </li>
        <li>
          <b>Cena: od 8 299 Kč</b>
        </li>
      </ul>
      <p>I když finská Nokia už u mnohých konzumentů velkých technologických inovací upadla v zapomnění, stále je to společnost, která má jistou tradici. Navíc se s každým novým kouskem snaží dokázat, že ještě není za zenitem a když chce, umí vyprodukovat kvalitní kousek. A jedním takovým kouskem je i Nokia 8.1., která obsadila jednu příčku z našeho vánočního seznamu. Čím zaujme?</p>
      <p>Určitě nelze přehlédnout kvalitní sklo-kovové tělo, které obývá 6,18palcový IPS LCD displej s Full HD+ rozlišením a jemností 408 pixelů na palec, což je v dané celkové kategorii špičková podívaná. Pod kapotou telefon disponuje osmijádrovým čipsetem Qualcomm Snapdragon 710, 4 GB paměti RAM a překvapivě malým vnitřním úložištěm o velikosti pouhých 64 GB, které je ale naštěstí rozšiřitelné MicroSD kartami. Velmi ale potěší zapojení Nokie 8.1 do programu Android One, což stroji zajišťuje plynulý chod systémem a včasné aktualizace po dobu dvou let – v tuto chvíli konkrétně tento model nabízí betaverzi Androidu 10.</p>
      <p>To, čím se Nokia 8.1 opravdu může chlubit, je fotoaparát. A to je velkým překvapením, protože papírově se jedná o velkou průměrnost. Hlavní snímač nabídne “pouze” 12 Mpx a teleobjektiv 13 Mpx. Avšak ve skutečnosti jsou výsledkem opravdu dobré fotografie, za které by se nemusely stydět ani dražší kousky. Velký podíl na tom má zřejmě spolupráce s německým výrobcem Zeiss. Takže pokud vám Nokia 8.1 padla do oka, určitě s ní neprohloupíte.</p>
      <figure>
        <img src="https://mobilizujeme.cz/wp-content/uploads/2019/03/nokia-8-1-recenze-obr3.jpg"/>
      </figure>
      <h3>Honor 20</h3>
      <ul>
        <li>
          <b>
            <a href="https://mobilizujeme.cz/clanky/honor-20-recenze">Recenze Honor 20: sympaťák s politickým škraloupem</a>
          </b>
        </li>
        <li>
          <b>Cena: od 7 990 Kč</b>
        </li>
      </ul>
      <p>A jak se jmenuje černý kůň našeho výběru do 10 tisíc korun. Modří už tuší, že jde o Honor 20. Tento kousek nabízí v jednoduchosti zcela špičkový čipset, celkově velmi slušné specifikace a do toho stojí necelých 8 tisíc korun.</p>
      <p>Síla Honoru 20 je zkrátka v jeho famózním poměru ceny a výkonu. Když si odpustíte menší nedostatky, jako je “jen” IPS LCD displej, celkem solidní brada i přes přítomnost průstřelu a nadstavbu Magic UI, která holt není pro každého, určitě najdete zalíbení. Nabízí výkonný čipset Kirin 980, 6 GB RAM, 128 GB ROM, 3 750mAh baterii a již zmíněný LCD displej s úhlopříčkou 6,26 palců.</p>
      <p>Zajímavou “alternativou” k Honoru 20 je <a href="https://mobilizujeme.cz/clanky/huawei-nova-5t-recenze">Huawei Nova 5T (recenze)</a>. To je de facto pouze převlečený Honor 20, ale pod značkou Huawei. Záleží tak, jestli si vyberete radši Huawei, nebo Honor. Ale pozor, Huawei Nova 5T stojí 9 990 korun, zatímco Honor 20 je díky speciální akci za 7 990 korun.</p>
      <figure>
        <img src="https://mobilizujeme.cz/wp-content/uploads/2019/05/honor-20-recenze-obr12.jpg"/>
      </figure>
      <p>
        <i>Jste spokojeni s naším výběrem? Pokud ne, dejte nám vědět v diskuzi, jaké nejlepší mobily s cenou do 10 tisíc korun byste vybrali právě vy. A s výběrem přejeme šťastnou ruku!</i>
      </p>
      <h4>SOUVISEJÍCÍ</h4>
      <ol>
        <li>
          <a href="https://mobilizujeme.cz/clanky/nejlepsi-mobily-do-3-000-kc-vanoce-2019">Nejlepší mobily do 3 000 Kč (Vánoce 2019)</a>
        </li>
        <li>
          <a href="https://mobilizujeme.cz/clanky/3-nejlepsi-chytre-hodinky-pod-stromecek-vanoce-2018">3 nejlepší chytré hodinky pod stromeček (Vánoce 2018)</a>
        </li>
        <li>
          <a href="https://mobilizujeme.cz/clanky/3-nejlepsi-male-smartphony-pod-stromecek-vanoce-2018">3 nejlepší malé smartphony pod stromeček (Vánoce 2018)</a>
        </li>
      </ol>
    </article>
  </body>
</html>