<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549522.html/%D9%81%D8%B9%D8%A7%D9%84%DB%8C%D8%AA-%D9%81%D8%B1%D9%87%D9%86%DA%AF%DB%8C--%D8%A7%D9%85%D8%B1%DB%8C-%D9%87%D8%AC%D9%88%D9%85%DB%8C-%D8%A7%D8%B3%D8%AA-%D9%86%D9%87-%D8%AF%D9%81%D8%A7%D8%B9%DB%8C---%D8%AF%D9%81%D8%AA%D8%B1-%D8%B1%D9%87%D8%A8%D8%B1%DB%8C-%D8%AF%D8%B1-%D8%B3%D9%88%D8%B1%DB%8C%D9%87-%D9%85%D8%AF%D8%A7%D9%81%D8%B9%D8%A7%D9%86-%D9%81%D8%B1%D9%87%D9%86%DA%AF%DB%8C-%D8%AD%D8%B1%D9%85-%D8%B1%D8%A7-%D8%A7%D8%B9%D8%B2%D8%A7%D9%85-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T16:36:00+00:00"/>
    <meta property="og:title" content="فعالیت فرهنگی، امری هجومی است نه دفاعی!/ دفتر رهبری در سوریه مدافعان فرهنگی حرم را اعزام می‌کند"/>
    <meta property="og:description" content="معاون سابق فرهنگی تبلیغی نماینده مقام معظم رهبری در سوریه در دهمین نشست بررسی ظرفیت‌ها و چالش‌های فعالیت فرهنگی در سوریه در خصوص تاریخ کشور سوریه و اهمیت فعالیت فرهنگی به صورت هجومی در حسینیه هنر توضیح داد."/>
  </head>
  <body>
    <article>
      <h1>فعالیت فرهنگی، امری هجومی است نه دفاعی!/ دفتر رهبری در سوریه مدافعان فرهنگی حرم را اعزام می‌کند</h1>
      <h2>معاون سابق فرهنگی تبلیغی نماینده مقام معظم رهبری در سوریه:</h2>
      <address>
        <time datetime="2019-11-23T16:36:00+00:00">23 Nov 2019, 16:36</time>
      </address>
      <p>معاون سابق فرهنگی تبلیغی نماینده مقام معظم رهبری در سوریه در دهمین نشست بررسی ظرفیت‌ها و چالش‌های فعالیت فرهنگی در سوریه در خصوص تاریخ کشور سوریه و اهمیت فعالیت فرهنگی به صورت هجومی در حسینیه هنر توضیح داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام حسن مسلمی، معاون سابق فرهنگی تبلیغی نماینده مقام معظم رهبری در سوریه در دهمین نشست بررسی ظرفیت‌ها و چالش‌های فعالیت فرهنگی در سوریه بیان کرد: آنچه که به عنوان ضرورت در فرهنگ ما شناخته شده و ارزش بحث دارد، کار فرهنگی است. همانطور که مقام معظم رهبری فرموده است من حاضرم جان خود را فدای کار فرهنگی کنم.</p>
      <p>وی درباره تفاوت کار فرهنگی و نظامی توضیح داد: در دین اسلام معتقدیم جهاد دفاعی است، اگر در جنگ نظامی به ما هجوم شد دفاع می کنیم اما جنگ فرهنگی برعکس جنگ نظامی است. در جنگ فرهنگی که به جنگ نرم شناخته می شود باید هجوم آورد اما نه هجوم به جغرافیا و اشخاص.</p>
      <p>حجت الاسلام مسلمی در خصوص ویژگی‌های کشور سوریه گفت: کشور سوریه حدود 23 میلیون جمعیت دارد که بیش از 18 میلیون آن اهل سنت و دین سایر افراد را مسیحیت، دروزیت، علویت و سایر ادیان را تشکیل می‌دهد. کمتر از یک درصد مردم سوریه شیعه 12 امامی هستند.</p>
      <p>وی در ادامه به معانی واژه های سوریه، شامات و دمشق پرداخت و گفت: واژه سوریه به زمان عاشوریان بازمیگردد، آنها حرف «س» و «ش» را مانند هم تلفظ می کردند، عاشوری را عاسوری بیان میکردند که در نهایت به سوری و سوریه رسیده است. واژه شامات هم از کلمه شآم تشآت گرفته است، این کلمه به معنای رو آوردن است زیرا مردم کنعان به این منطقه رو آوردند. کلمه دمشق به دو نحو تعبیر می شود، اول آنکه دم شق به معنی تکه شدن خون و دوم شخصی به نام دمشق بن ارم بن سام بن نوح از فرزندان حضرت نوح در آنجا مستقر شدند که نام آن منطقه به نام ایشان درآمده است.</p>
      <p>معاون سابق فرهنگی تبلیغی نماینده مقام معظم رهبری در سوریه ادامه داد: در کشور سوریه انتخابات ریاست جمهوری 7 ساله و انتخابات مجلس 4 ساله است. این کشور در روزهای جمعه و شنبه تعطیل است و به دلیل استعماری بودن در گذشته متاثر از فرهنگ های مختلف دولت فرانسه، عثمانی و اخیرا دولت های همسایه اش بوده است.</p>
      <p>حجت‌الاسلام مسلمی مناطق شیعه نشین کشور سوریه را نام برد و بیان کرد: در پایتخت منطقه حی زین العابدین، غوره، حوره، غوطه شرقی، الجبیب؛ در حومه دمشق مناطق مدیحه، کسبه و زینبیه؛ در حلب مناطق نبل، الزهرا و جزئی از حلب؛ در حمص مناطق عباسیه، بیاضیه، ام الامل، دلبوز؛ در ادلب مناطق مراة المصرین، رقه، مزار عمار یاسر، درعا، بصری شار، کسره و هرار؛ این مناطق شیعه نشین کشور سوریه هستند که اکثر جنگها در این مناطق بوده است.</p>
      <p>وی با بیان اینکه سوریه به دلیل قرار گرفتن در حاشیه دریای مدیترانه مورد توجه برخی کشورها قرار گرفته است، با اشاره به نفع چین و روسیه در حمایت از سوریه گفت: به طور کل کشور سوریه کشوری بسیار امن بود اما بطور ناگهانی یک خیزش درونی در این کشور اتفاق افتاد که ریشه فرهنگی آن به عربستان سعودی باز می‌گردد.</p>
      <p>معاون سابق فرهنگی تبلیغی نماینده مقام معظم رهبری در سوریه ادامه داد: در سال1365 تحصیل کرده های مدارس وهابی تصمیم می‌گیرند تا در شامات دفتر و مقری ایجاد کنند. به همین دلیل سلفی ها در ابتدا مبلغان فرهنگی خود را به سوریه فرستادند.</p>
      <p>حجت الاسلام مسلمی افزود: درسال 2003 میلادی همزمان با ماموریت ابومصعب زرقاوی برای تشکیل دولت اسلامی در عراق، سلفی ها شیخی را برای ایجاد پایگاه وهابی ها در سوریه می‌فرستند. زرقاوی در عراق ماموریت داشت تا حکومت اسلامی به نام «داع» ایجاد کند که ابتدا موفق می شود اما در ادامه به دلیل اختلاف سلیقه با ایمن الظواهری در خصوص تعریف دشمن دور و نزدیک اشتباه بزرگی را مرتکب می‌شود.</p>
      <p>وی درخصوص تعاریف دشمن دور و نزدیک توضح داد: در تعریف تکفیری ها دشمن دور، آمریکا و صهیونیست و دشمن نزدیک مخالفان عقاید سلفیه است. در همین راستا الظواهری اذعان داشت نباید شیعیان را به عنوان دشمن نزدیک به قتل برسانید در حالی که زرقاوی چنین صحبتی را قبول نداشت و شروع به قتل عام شیعیان کرد.</p>
      <p>معاون سابق فرهنگی تبلیغی نماینده مقام معظم رهبری در سوریه پس از بیان وقایع سال 2003 تا 2006 گفت:  در سال 2006 زرقاوی را به قتل رساندند و پس از آن ابو عمر بغدادی به جای او نشست. در حوادث سوریه بغدادی برای گسترش تفکر و قلمرو خود تصمیم گرفت تا خود را به شامات برساند به در همان زمان مخالفین بسیاری مانند ارتش آزاد سوریه و جیش الاسلام در سوریه پیدا کرد.</p>
      <p>حجت الاسلام مسلمی ادامه داد: با توجه به مقاومت مخالفین بغدادی در برابر تهاجم عقایدی او، بغدادی مجبور به ارسال برخی افراد به عنوان مبلغین مذهبی از طریق مرز بوکمال شد. این افراد پس از تصرف شهر در زمان تقسیم غنایم جنگی به مشکل خوردند و در نهایت باعث کاهش اقتدار ابوعمر بغدادی و مرگ او شد و ابوبکر عمر البغدادی جایگزین وی شد.</p>
      <p>وی درباره اقدامات این شیخ سلفی در سوریه در سال2003 گفت: شیخ به مردم القا کرد که شما از نظر سلامت، امنیت و وضعیت اقتصادی خوبی از طرف دولت نیستید، این مشکلات از خارج کشور و از سوی کشورهای ایران و لبنان است، پس موانع ما برای انجام اقدامات بعدی کشور های لبنان و ایران هستند. در همین راستا مردم شعارهایی مانند «لا حزب الله لا ایران» سر دادند.</p>
      <p>معاون سابق فرهنگی تبلیغی نماینده مقام معظم رهبری در سوریه با بیان اینکه در سال 2010 جنگ در سوریه در معاهده لانکستر رقم خورد، اذعان داشت: کشورهای امریکا، انگلیس و فرانسه باعث این جنگ بودند. همچنین در سال 2011 بهار عربی مطرح شد. عاطف نجیب، مخالفان دولت سوری را از بین برد که این کشتار باعث ایجاد نا امنی در شهرهای مختلف سوریه شد و در نهایت سوریه وارد یک بحران جدی شد.</p>
      <p>حجت الاسلام مسلمی در خصوص نحوه ایجاد «داعش» بیان کرد: زمانی که سوریه وارد بحران جدی در منطقه شد، ابوبکر البغدادی در سخنرانی خود اعلام کرد دولت داعش را تشکیل خواهد داد. پس از آن ابوبکرالبغدادی دفتر حسبه، دایره تبلیغ و مجله دابق را تاسیس و پلاک ماشین ویژه داعش و دسته چک ایجاد کردند. همچنان داعش با جسارت بیش از اندازه خود به هالیوود پیشنهاد داد تا بجای استفاده از بدل کار از نیروهای انسانی زنده ای که داعش به آنها میدهد استفاده کند.</p>
      <p>وی ادامه داد: سه گروه ابو محمد الجولانی  سردسته جبهه النصره ، جبهه شیعی و حکومت در زمان ورود داعش به سوریه مقابل آنها بود.</p>
      <p>معاون سابق فرهنگی تبلیغی نماینده مقام معظم رهبری در سوریه درباره علت ضعیف شدن حکومت سوریه و ورود این کشور به بحران توضیح داد: این اختلاف در خصوص لزوم انتخاب رییس جمهور از حزب بعث به وجود آمد. بشار اسد معتقد بود لزومی ندارد حتما رییس جمهور یکی از افراد حزب بعث باشد که این حرف باعث دوگانگی کابینه شد. همچنین دایی بشار اسد با خارج کردن اطلاعات سیستمی سوریه باعث کمتر شدن اقتدار سوریه شد.</p>
      <p>حجت الاسلام مسلمی ادامه داد: برای از بین بردن یک کشور لازم است پایتخت و فرودگاه آن کشور به تصرف نیروی خارجی در آید. در هشت و نیم سال جنگ سوریه، 48 بار به فرودگاه این کشور حمله شد اما هیچ کدام موفقیت آمیز نبود. حاشیه پایتخت این کشور هم به دلیل شیعی نشین بودن توسط دشمن تصرف نشد. در نتیجه داعشی ها فقط توانستند چاه های نفتی را تصرف و مبلغان وهابی را به سراسر کشور فرستادند.</p>
      <p>وی با بیان اهمیت حضورمبلغان مذهبی گفت: برخلاف شایعات دشمن، دیدگاه مردم سوری نسبت به ایران اسلامی بسیار مثبت است، مردم علاقه مند ارتباط با ایران هستند. اما هدف ما این نیست که در راستای شیعه کردن افراد گام برداریم بلکه هدف ما به حداقل رساندن اختلافات است. اگر در این مسیر موفق شویم، بخش عظیمی از مردم شامات آماده پذیرش هستند.</p>
      <p>معاون سابق فرهنگی تبلیغی نماینده مقام معظم رهبری در سوریه با تاکید بر ضرورت اشراف مبلغان ایرانی به زبان عربی بیان کرد: یکی از ابزار کار فرهنگی در سوریه یادگیری زبان عربی است؛ این زبان، زبان جهان اسلام است. دومین ابزار شناخت کامل آداب و رسوم کشور سوریه است.</p>
      <p>حجت الاسلام مسلمی با اشاره به مناطق نامناسب برای کار فرهنگی در سوریه، عنوان کرد: در استان ادلب، استان حسکه و منطقه تنف امکان کار فرهنگی وجود ندارد. در استان ادلب 85 هزار نفر مخالف و معارض دولت سوریه از 18 ملیت مختلف حضور دارند که سلاح شان بمب شیمیایی است. اغلب کردهای سوریه در استان حسکه حضور دارند، که از ابتدای تولد به این افراد هویت سوری داده نشده است و آنها به صورت خودمختار عمل می کنند. در منطقه تنف، آمریکا با ادوات نظامی خود به اندازه 55 کیلومتر داخل سوریه از مرز عراق است و در یک مدار 55 درجه به رصد فعالیت های دولت، مدافعان و نظام می پردازد.</p>
      <p>وی ادامه داد: تمایل به تبادل فرهنگی با ایران در سوریه ایجاد و فرهنگ مقاومت تقویت شده است. نیروها و جوانان سوری آماده اند تا از ایرانیان کسب تجربه کنند. در نتیجه باید با استفاده از زبان، آشنایی با شبهات روز و پیدا کردن پاسخ آنها، ارتباط با صاحب نظرانی که در کار فرهنگی ابتکار داشته اند و ارتباط با دانشجویان سوری به ایجاد فضای فرهنگی در تمامی امور پرداخت.</p>
      <p>معاون سابق فرهنگی تبلیغی نماینده مقام معظم رهبری در سوریه  با عنوان کردن دفتر مقام معظم رهبری در سوریه، دفتر مرز بصیرت در سوریه، دفتر فرهنگی سپاه، مدرسه ایرانیان را به عنوان مراکز دریافت اطلاعات و ارتباطات برای امور فرهنگی در سوریه، گفت: باید شنیده ها و خوانده های خود را بر اساس واقعیتی که از این مراکز دریافت می کنید تطبیق دهید و بر اساس آن برنامه ریزی فرهنگی کنید، اگر برنامه ریزی نکنید برای ما برنامه خواهند ریخت.</p>
      <p>حجت‌الاسلام مسلمی تاکید کرد: درست است که داعش از بین رفته است اما همچنان عناصر داعش در سوریه حضور دارند.</p>
      <p>در ادامه جلسه معاون سابق فرهنگی تبلیغی نماینده مقام معظم رهبری در سوریه در پاسخ به سوال یکی از حاضرین در نشست در خصوص چگونگی امکان حضور برای کار فرهنگی در سوریه بیان کرد: دفتر مقام معظم رهبری در سوریه به مناسبات مختلف از افراد توانمند برای انجام امور فرهنگی در سوریه دعوت میکند و افراد می توانند با ارسال رزومه خود به این دفتر، امکان حضور خود را در سوریه فراهم کنند. همچنین دفتر فرهنگی سپاه از متخصصین زبان عربی برای امور فرهنگی در کشور سوریه دعوت به عمل می آورد که پس از بررسی و اولویت بندی افراد، اشخاص به کشور سوریه اعزام می شوند.</p>
      <p>انتهای پیام/</p>
    </article>
  </body>
</html>