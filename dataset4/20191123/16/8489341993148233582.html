<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806877/%D9%85%D8%B9%D8%A7%D9%88%D9%86-%D8%AA%D8%B1%D8%A7%D9%85%D9%BE-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%D8%AF%D8%AE%D8%A7%D9%84%D8%AA-%D8%AF%D8%B1-%D8%A7%D9%85%D9%88%D8%B1-%D8%B9%D8%B1%D8%A7%D9%82-%D9%85%D8%AA%D9%87%D9%85-%DA%A9%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T16:35:00+00:00"/>
    <meta property="og:title" content="معاون ترامپ ایران را به دخالت در امور عراق متهم کرد"/>
    <meta property="og:description" content="معاون رئیس‌جمهور آمریکا که هم‌اکنون در عراق به سر می‌برد، از آنچه او آن را «نفوذ ایران در عراق» خواند، ابراز نگرانی کرد."/>
  </head>
  <body>
    <article>
      <h1>معاون ترامپ ایران را به دخالت در امور عراق متهم کرد</h1>
      <h2>معاون رئیس‌جمهور آمریکا که هم‌اکنون در عراق به سر می‌برد، از آنچه او آن را «نفوذ ایران در عراق» خواند، ابراز نگرانی کرد.</h2>
      <address>
        <time datetime="2019-11-23T16:35:00+00:00">23 Nov 2019, 16:35</time>
      </address>
      <p>به گزارش گروه سیاسی خبرگزاری دانشجو، «مایک پنس»، معاون رئیس‌جمهور آمریکا در سفری که امروز شنبه (دوم آذر) به عراق داشـت، تلفنی با «عادل عبدالمهدی»، نخست‌وزیر این کشور گفتگو کرد.<br/><br/>خبرگزاری رسمی عراق (واع) به نقل از دفتر نخست‌وزیری این کشور گزارش داد که سفر از پیش‌اعلام نشده پنس به عراق با هماهنگی بغداد صورت گرفته است.<br/><br/>پنس که به مناسبت عید شکرگزاری برای بازدید از نیرو‌های آمریکا در عراق، وارد پایگاه هوایی «عین الأسد» در استان الانبار (غرب عراق) شده است، ایران را به دخالت در امور عراق متهم کرد و مدعی شد: «ما از نفوذ ایران در عراق نگرانیم».<br/><br/>معاون دونالد ترامپ در سفر امروز به جای دیدار با مقات دولت مرکزی عراق، به اربیل رفت و با «نچیروان بارزانی» رئیس‌منطقه کردستان عراق دیدار و گفتگو کرد.<br/><br/>پنس طی کنفراس خبری از اربیل عراق گفت: «طی تماسی که با نخست‌وزیر عراق داشتم، بر حق معترضان عراقی بر برپایی تظاهرات مسالمت‌آمیز تأکید کرد و قول داد که عراق از توسل به خشونت خودداری کند».<br/><br/>او گفت که در گفت‌وگویی که با بارزانی داشته، رئیس منطقه کردستان عراق از تصمیم ترامپ مبنی بر باقی‌ماندن شماری از نیرو‌های آمریکایی (۶۰۰ تا ۹۰۰ نفر) در شمال شرق سوریه استقبال و تشکر کرد.<br/><br/>پنس حضور غیرقانونی نیرو‌های آمریکایی در سوریه را این گونه توجیه کرد که این نیرو‌ها آنجا حضور دارند تا «مطمئین شویم که داعش و دولت سوریه و ایران بر چاه‌ها و میادین نفتی سوریه سیطره نخواهند یافت و این نفت متعلق به کرد‌ها است».<br/><br/>رئیس‌جمهور آمریکا ماه گذشته بعد از اینکه از ضرورت خروج نیرو‌های این کشور از سوریه سخن گفته بود، ۱۸۰ درجه تغییر موضع داد و گفت که نظامیان آمریکا برای حفظ چاه‌های نفت در سوریه باقی‌خواهند ماند.<br/><br/>رئیس‌جمهوری سوریه در واکنش به این سخنان ترامپ، به او «بهترین رئیس‌جمهور آمریکا» لقب داد و گفت: «ترامپ بهترین رئیس‌جمهور آمریکاست؛ نه برای اینکه سیاست‌های او خوب بوده، بلکه به این دلیل است که بیشترین شفافیت را در بین رؤسای جمهور آمریکا دارد. ترامپ است که می‌گوید ما به دنبال نفت سوریه هستیم و این همان واقعیت سیاست آمریکا است».</p>
    </article>
  </body>
</html>