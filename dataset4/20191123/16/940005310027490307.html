<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/zcomoara-secreta-a-extremistilor-austrieci-locul-bizar-unde-tineau-lingouri-de-aur.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-23T16:24:00+00:00"/>
    <meta property="og:title" content="„Comoară secretă” a extremiştilor austrieci. Locul bizar unde ţineau lingouri de aur"/>
    <meta property="og:description" content="Comoară secretă a partidului de extremă dreapta FPÖ descoperită într-o pensiune în Tirol."/>
  </head>
  <body>
    <article>
      <h1>„Comoară secretă” a extremiştilor austrieci. Locul bizar unde ţineau lingouri de aur</h1>
      <h2>Comoară secretă a partidului de extremă dreapta FPÖ descoperită într-o pensiune în Tirol.</h2>
      <address>
        <time datetime="2019-11-23T16:24:00+00:00">23 Nov 2019, 16:24</time>
      </address>
      <p>Partidul de extremă dreapta FPÖ ţinea lingouri de aur în trei casete închise, într-o pensiune în Tirol, dezvăluie săptămânalul Profil, un nou episod rocambolesc primit de presă şi pe reţele de socializare cu ilaritate şi consternare faţă de a treia formaţiune din ţară, care se afla la guvernare în urmă cu şapte luni, relatează AFP.</p>
      <p>”Comoara secretă a FPÖ”, cum este deja numită de tabloide, a fost descoperită în această vară de către poliţie, cu ocazia unei percheziţii la pensiunea Enzian, frecventată de cadre FPÖ, potrivit News.ro.</p>
      <p>Penisunea se află în decorul idilic al unui sat din Tirol (sud), Sankt Jakob, foarte frecventat de amatori de schi şi drumeţie.</p>
      <p>Conţinutul celor trei casete provoacă tot felul de speculaţii. Valoarea aurului din ele nu a fost dezvăluită. Documentele dezvăluite în presă atestă doar că este vorba despre lingouri de 500 de grame.</p>
      <p>La cursul actual al aurului, un asemenea lingou valorează peste 21.000 de euro.</p>
      <p>Liderul filialei FPÖ de la Viena, căreia îi aparţine una dintre casete, a respins joi, într-un comunicat, orice ilegalitate.</p>
      <p><i>”Totul este complet legal”</i>, a dat asigurări Dominik Nepp.</p>
      <p>Potrivit lui Napp, provenienţa lingourilor are o explicaţie de bun simţ. Ele au fost cumpărate de FPÖ în perioada crizei financiare mondiale din 2008, cu scopul de a proteja averile partidului de turbulenţele economice.</p>
      <p>Iar ”cum banca poate da faliment în timp de criză (...), s-a decis ca aurul să fie depozitat cu titlu privat”, la pensiunea la care FPÖ a înregistrat adresa unui ”centru de formare”.</p>
      <p>O serie de lideri politici şi Partidul Neos (liberal) au cerut extremei drepte ”transparenţă” în acest dosar, ironizând o formaţiune care-şi pune aurul la adăpost de ”sfârşitul lumii”.</p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>Sursa: News.ro</p>
    </article>
  </body>
</html>