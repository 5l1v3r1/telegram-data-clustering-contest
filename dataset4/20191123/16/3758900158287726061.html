<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/sport/news-polacy-na-podium-kubacki-najlepszy-indywidualnie-tak-zaczyna,nId,3350664"/>
    <meta property="og:site_name" content="RMF24"/>
    <meta property="article:published_time" content="2019-11-23T16:01:39+00:00"/>
    <meta property="og:title" content="Polacy na podium, Kubacki najlepszy indywidualnie! Tak zaczynamy w Wiśle nowy sezon Pucharu Świata"/>
    <meta property="og:description" content="Od miejsca na podium rozpoczęli polscy skoczkowie rywalizację w sezonie 2019/20 Pucharu Świata: w drużynowym konkursie na skoczni w Wiśle-Malince Piotr Żyła, Jakub Wolny, Kamil Stoch i Dawid Kubacki wywalczyli trzecią pozycję! Zwyciężyli Austriacy, na drugim miejscu uplasowali się Norwegowie. Warto zaznaczyć, że w indywidualnym zestawieniu najlepszy rezultat uzyskał Dawid Kubacki!"/>
  </head>
  <body>
    <article>
      <h1>Polacy na podium, Kubacki najlepszy indywidualnie! Tak zaczynamy w Wiśle nowy sezon Pucharu Świata</h1>
      <address><time datetime="2019-11-23T16:01:39+00:00">23 Nov 2019, 16:01</time> by <a rel="author" href="https://www.rmf24.pl/tylko-w-rmf24/edyta-bienczak" target="_blank">Edyta Bieńczak</a></address>
      <p>
        <b>Od miejsca na podium rozpoczęli polscy skoczkowie rywalizację w sezonie 2019/20 Pucharu Świata: w drużynowym konkursie na skoczni w Wiśle-Malince Piotr Żyła, Jakub Wolny, Kamil Stoch i Dawid Kubacki wywalczyli trzecią pozycję! Zwyciężyli Austriacy, na drugim miejscu uplasowali się Norwegowie. Warto zaznaczyć, że w indywidualnym zestawieniu najlepszy rezultat uzyskał Dawid Kubacki!</b>
      </p>
      <p>W ostatecznym rozrachunku <b>austriacka ekipa wyprzedziła biało-czerwonych o 27,3 pkt,</b> zaś reprezentantów Norwegii o 22,5 pkt.</p>
      <p>Tuż za podium znaleźli się Słoweńcy, a za nimi uplasowali się kolejno: Niemcy, Japończycy, Szwajcarzy i Finowie.</p>
      <p>Co natomiast dla polskich kibiców istotne, <b>w nieoficjalnym zestawieniu indywidualnym numerem 1 okazał się Dawid Kubacki!</b></p>
      <p>29-letni zawodnik - po skokach na odległość 126,5 i 120,5 m - uzyskał łączną notę 265,6 pkt - i <b>o 0,4 pkt wyprzedził Niemca Karla Geigera.</b> Ten ostatni w pierwszej konkursowej serii poszybował na 130 m, ale w drugiej wylądował aż o 10 m bliżej.</p>
      <p><b>Trzeci indywidualny rezultat przypadł Stefanowi Kraftowi:</b> Austriak skoczył 127,5 i 125 m - i uzyskał łączną notę 264,5 pkt.</p>
      <figure>
        <img src="https://i.iplsc.com/kamil-stoch-dawid-kubacki-piotr-zyla-i-jakub-wolny-na-podium/0009EPN5V1GB6X75-C123-F4.jpg"/>
        <figcaption>Kamil Stoch, Dawid Kubacki, Piotr Żyła i Jakub Wolny na podium drużynowego konkursu Pucharu Świata w Wiśle<cite>/ Grzegorz Momot /PAP</cite></figcaption>
      </figure>
      <h4>Indywidualnie Żyła w pierwszej "10", Stoch trzynasty</h4>
      <p>W pierwszej "10" indywidualnego rankingu znalazł się jeszcze jeden Polak: <b><a href="http://www.interia.pl/informacje-piotr-zyla,tId,146927">Piotr Żyła</a>, który zanotował świetny pierwszy skok</b> - poszybował na odległość 131 m - <b>i zdecydowanie słabszą drugą próbę</b> - w serii finałowej wylądował na zaledwie 117. metrze. Łączna nota 255 pkt dała 32-letniemu zawodnikowi <b>dziewiąty indywidualnie rezultat.</b></p>
      <p>Cztery "oczka" niżej, <b>na 13. pozycji, uplasował się w tym zestawieniu <a href="http://www.interia.pl/informacje-kamil-stoch,tId,126530">Kamil Stoch</a>:</b> najbardziej utytułowany w polskiej ekipie skoczek uzyskał kolejno 125,5 i 118 m oraz łączną notę 242,5 pkt.</p>
      <p>Zdecydowanie słabiej wypadł <b>Jakub Wolny.</b> 24-latek skoczył 123,5 i 119 m - i uzyskał łączną notę 227,8 pkt, która dała mu <b>dopiero 24. miejsce w indywidualnym rankingu.</b></p>
      <h3>Analiza Serwańskiego. Polecamy!</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fsport%2Fnews-nowy-sezon-pucharu-swiata-w-skokach-czy-bedzie-popisem-jedne%2CnId%2C3348706%3Fparametr%3Dembed_linki">Nowy sezon Pucharu Świata w skokach. Czy będzie popisem jednego aktora?</a>
        </li>
      </ul>
      <figure>
        <iframe src="https://www.youtube.com/embed/wNvW8PETbXQ" width="560" height="315" data-service="Youtube" scrolling="no"/>
      </figure>
      <h4>Na półmetku Polacy byli liderami, Kubacki w ścisłej czołówce</h4>
      <p>Pierwszy w sezonie konkurs Pucharu Świata biało-czerwoni kończą na podium - ale kibice mogli mieć apetyt na więcej: <b>po pierwszej serii Polacy przewodzili bowiem stawce, wyprzedzając Austriaków i Słoweńców.</b></p>
      <p><b>Najlepszy indywidualny wynik</b> tej części zawodów uzyskał - po skoku na odległość 130 m - <b>Niemiec Karl Geiger.</b></p>
      <p>Trzy i pół metra bliżej lądował <b>Dawid Kubacki,</b> ale jego łączna nota była identyczna z notą Niemca: 139,9 pkt.</p>
      <p>127,5 m i trzeci rezultat osiągnął <b>Austriak Stefan Kraft.</b></p>
      <p><b>Doskonałą odległość </b>uzyskał w pierwszej serii <b>Piotr Żyła, który wylądował na 131. metrze.</b> Na półmetku rywalizacji plasował się na 6. miejscu indywidualnego rankingu.</p>
      <p><b>Dwie pozycje niżej znalazł się Kamil Stoch,</b> który skoczył 125,5 m.</p>
      <p>Gorzej powiodło się <b>Jakubowi Wolnemu,</b> który uzyskał odległość 123,5 m i w indywidualnym zestawieniu znalazł się <b>na 19. pozycji.</b></p>
      <figure>
        <img src="https://i.iplsc.com/austriacy-od-lewej-daniel-huber-phillip-aschenwald-stefan-kr/0009EPN89NJSELUF-C123-F4.png"/>
        <figcaption>Austriacy - od lewej: Daniel Huber, Phillip Aschenwald, Stefan Kraft i Jan Hoerl - cieszą się zwycięstwa w konkursie drużynowym Pucharu Świata w Wiśle<cite>/ Grzegorz Momot /PAP</cite></figcaption>
      </figure>
      <p>Drużynowo biało-czerwoni plasowali się po pierwszej serii na pierwszej pozycji, wyprzedzając o 11,1 pkt Austriaków oraz o 28,7 pkt Słoweńców.</p>
      <p><b>Kolejne miejsca zajmowały na półmetku ekipy:</b> Niemiec, Norwegii, Japonii, Szwajcarii i Finlandii.</p>
      <p>Już <b>po pierwszej serii zawodów z rywalizacją pożegnali się</b> natomiast sklasyfikowani na 9. pozycji Czesi i ostatni w stawce Rosjanie.</p>
      <figure>
        <iframe data-src="https://twitter.com/WMarczyk/status/1198260732082737152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Nowy trener, stary skład</h4>
      <p>Zmagania w nowym sezonie Pucharu Świata Polacy rozpoczęli z nowym trenerem, ale w starym składzie: <b>Michal Dolezal wskazał bowiem tę samą czwórkę, którą rok temu wybrał na inaugurację w Wiśle Stefan Horngacher.</b></p>
      <p>Biało-czerwoni wówczas wygrali, a kolejne miejsca zajęli Niemcy i Austriacy.</p>
      <h4>Kubacki siódmy, Stoch 11. w kwalifikacjach do konkursu indywidualnego</h4>
      <p>Zawodnicy obu tych reprezentacji dobrze zaprezentowali się <b>w piątkowych kwalifikacjach do niedzielnego konkursu indywidualnego. Najlepszy był Niemiec Karl Geiger,</b> a siódme miejsce zajął jego rodak <b>Stephan Leyhe.</b> Także Austriacy mieli w czołowej dziesiątce dwóch zawodników: trzeci był <b>Daniel Huber,</b> a dziesiąty <b>Philipp Aschenwald.</b></p>
      <p><b>Wśród Polaków najlepiej spisał się w kwalifikacjach Dawid Kubacki, który miał siódmy wynik.</b> Stoch był jedenasty, Wolny 19., a Żyła uplasował się na 21. pozycji.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fsport%2Fnews-puchar-swiata-w-skokach-narciarskich-2019-2020-terminarz-sez%2CnId%2C3348857%3Fparametr%3Dembed_linki">Puchar Świata w skokach narciarskich 2019/2020. Terminarz sezonu</a>
        </li>
      </ul>
      <figure>
        <img src="https://i.iplsc.com/kibice-w-wisle-malince/0009EPY017X61O9B-C123-F4.png"/>
        <figcaption>Kibice w Wiśle-Malince<cite>/Józef Polewka /RMF FM</cite></figcaption>
      </figure>
    </article>
  </body>
</html>