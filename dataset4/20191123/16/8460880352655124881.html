<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/hazai-sport/terdmutet-var-a-veszprem-vilagbajnok-francia-kezilabdazojara-2139690/"/>
    <meta property="og:site_name" content="BAMA"/>
    <meta property="article:published_time" content="2019-11-23T16:36:00+00:00"/>
    <meta property="og:title" content="Térdműtét vár a Veszprém világbajnok francia kézilabdázójára"/>
    <meta property="og:description" content="Kentin Mahé, további hosszú kihagyásra számíthat."/>
  </head>
  <body>
    <article>
      <h6 class="kicker">SÉRÜLÉS</h6>
      <h1>Térdműtét vár a Veszprém világbajnok francia kézilabdázójára</h1>
      <address>
        <time datetime="2019-11-23T16:36:00+00:00">23 Nov 2019, 16:36</time>
      </address>
      <h4>Kentin Mahé, a Telekom Veszprém világbajnok francia kézilabdázója térdműtét miatt további hosszú kihagyásra számíthat.</h4>
      <p>A klub honlapjának szombati beszámolója szerint Mahé a héten hazájába utazott felülvizsgálatra, ahol ismét megvizsgálták a sérült szalagot a térdében. A kontroll után a Telekom Veszprém orvosaival egyeztetve az a döntés született, hogy a lehető leggyorsabb, teljes gyógyulás érdekében elkerülhetetlen a műtéti beavatkozás, amelyre szerdán kerül sor Franciaországban.</p>
      <blockquote>A kétszeres világbajnok irányító felépülése előreláthatóan négy hónapot vesz igénybe.</blockquote>
      <p>Mahé október elején MRI-vizsgálaton vett részt, amelyen megállapították, hogy hetek óta van egy repedés a térdkalácsa alatti szalagban. Ezt követően több mint egy hónapig PRP-terápiát alkalmaztak, vagyis a saját vérből kivont plazmát fecskendezték a sérült testrészbe, ezzel gyorsítva annak gyógyulását.</p>
      <p>Ezután háromhetes pihenő következett, de továbbra is komoly fájdalmai voltak.</p>
    </article>
  </body>
</html>