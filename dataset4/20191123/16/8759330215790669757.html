<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904890/cobbaut-onder-de-indruk-na-duivels-debuut-dat-vergeet-ik-nooit-meer-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-23T16:36:00+00:00"/>
    <meta property="og:title" content="Cobbaut onder de indruk na Duivels-debuut: &quot;Dat vergeet ik nooit meer&quot;"/>
    <meta property="og:description" content="Elias Cobbaut speelt zondag met RSC Anderlecht een thuiswedstrijd tegen KV Kortrijk. Afgelopen dinsdag mocht de linkspoot debuteren voor de Rode Duivels. Een dag die hij nooit meer zal vergeten."/>
  </head>
  <body>
    <article>
      <h1>Cobbaut onder de indruk na Duivels-debuut: "Dat vergeet ik nooit meer"</h1>
      <address>
        <time datetime="2019-11-23T16:36:00+00:00">23 Nov 2019, 16:36</time>
      </address>
      <p>
        <b>Elias Cobbaut speelt zondag met RSC Anderlecht een thuiswedstrijd tegen KV Kortrijk. Afgelopen dinsdag mocht de linkspoot debuteren voor de Rode Duivels. Een dag die hij nooit meer zal vergeten.</b>
      </p>
      <p>"Ik moet wakker worden uit de droom die een week duurde", vertelde Cobbaut aan <i>Het Nieuwsblad</i>. "Woensdag kon ik nog nagenieten van mijn interland tegen Cyprus. Het was onbeschrijfelijk. De meeste Duivels kende ik alleen vanop tv en plots liep ik tussen hen in een vol stadion. Dat vergeet ik nooit meer. Mijn familie en al mijn vrienden zaten in de tribune: twintig à dertig man. Maar vanaf donderdag lag mijn focus op Anderlecht-Kortrijk.”</p>
      <p>Bondscoach Roberto Martinez selecteerde Cobbaut omwille van zijn specifieke profiel dat moeilijk te vinden is. "Dat was leuk om te horen, maar ik wil nu nog niet te veel praten over toekomstige selecties of het EK volgend jaar. Eerst presteren bij Anderlecht. Toen ik tijdens de eerste interland op de bank zat in Rusland, heb ik Thomas Vermaelen trouwens goed bestudeerd. Hoe sterk was die niet? Thomas heeft niet voor niets bij al die grote clubs gevoetbald."</p>
      <p>Cobbaut heeft alvast een mooi souvenir overgehouden aan zijn debuut bij de Duivels. "Ik heb een plaats in mijn kast waar ik allerlei speciale shirts bewaar, maar dit truitje ga ik toch inkaderen en aan de muur hangen. Niemand mag het aanraken. Ik heb bij Anderlecht al heel moeilijke momenten meegemaakt, maar deze selectie was een beloning voor jaren hard werken", besloot de nieuwbakken Rode Duivel.</p>
      <aside>Lees meer<br/><a href="https://www.voetbalprimeur.be/nieuws/904818/vercauteren-over-cobbaut-bij-rode-duivels-bij-anderlecht-andere-statuut-.html?itm_source=www.voetbalprimeur.be&amp;itm_medium=highlighted-content">Vercauteren over Cobbaut bij Rode Duivels: “Dat moet hij van zich afzetten”</a></aside>
    </article>
  </body>
</html>