<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/flaskpost-fran-argentina-flot-i-land-i-australien/"/>
    <meta property="og:site_name" content="DN.SE"/>
    <meta property="article:published_time" content="2019-11-23T16:25:20+00:00"/>
    <meta property="og:title" content="Flaskpost från Argentina flöt i land i Australien"/>
    <meta property="og:description" content="På en strand i södra Australien hittade Stephen Hockey en medfaren sportdrycksflaska med flera papper inlindade i en plastpåse."/>
  </head>
  <body>
    <article>
      <h1>Flaskpost från Argentina flöt i land i Australien</h1>
      <address><time datetime="2019-11-23T16:25:20+00:00">23 Nov 2019, 16:25</time> by <a rel="author" href="https://www.dn.se/av/mia-holmgren/" target="_blank">Mia Holmgren</a></address>
      <p>
        <b>På en strand i södra Australien hittade Stephen Hockey en medfaren sportdrycksflaska med flera papper inlindade i en plastpåse. Det visade sig vara brev som en familj i Argentina skrivit till sin döda pappa. <br/>I mer än två år har flaskan färdats över Atlanten och Indiska oceanen innan den nådde fram till Australien. </b>
      </p>
      <p>Det låter som upptakten till en sentimental film. En blåsig fredag i maj i år hade Stephen Hockey tagit ledigt från jobbet för att promenera med sina hundar i Brown Bay ett par mil söder om staden Mount Gambier, skriver den <a href="https://www.theage.com.au/national/message-in-a-bottle-crosses-two-oceans-to-land-on-an-australian-beach-20191122-p53d9a.html">australiska tidningen The Age.</a> Han har alltid ögonen öppna för strandfynd som drivved och snäckor. När han hittade flaskan såg han att det låg någonting i den.  </p>
      <p>– Det var ett ovanligt fynd och jag blev nyfiken, säger Stephen Hockey till tidningen.</p>
      <p><b>I flaskan låg fyra handskrivna ark</b> på spanska, som var daterade den 5 mars 2017. Stephen Hockey skrev in några av meningarna i ett översättningsprogram och förstod att det handlade om brev till någon som har avlidit. I breven fanns också en e-postadress.  </p>
      <p>Stephen Hockey skrev ett mejl och skickade med ett foto på flaskan. Han fick svar nästa dag – från Pierina Sosa i Comodoro Rivadavia, Argentina – mer än tusen mil från Brown Bay. </p>
      <p>Pierina Sosa blev överraskad över att flaskan hade hittats i Australien och därmed korsat både Atlanten och Indiska oceanen. Hon hade trott att den möjligen skulle flyta i land i nästa badvik på den argentinska östkusten,<a href="https://www.lanacion.com.ar/sociedad/chubut-historia-mujer-su-conmovedor-mensaje-botella-nid2303165"> berättar hon för tidningen La Nación. </a> </p>
      <p><b>Pierina Sosa skrev breven</b> tillsammans med sin dotter Romina och sonen Gonzalo. Ett år tidigare hade hennes man Rodolfo avlidit efter en stroke. Barnen, speciellt dottern, hade svårt att komma över pappans död. </p>
      <p>– Jag sa till henne, att nu skriver vi brev och lägger flaskan i havet. Om någon hittar den betyder det att din pappa vet att du tänker på honom, säger Pierina Sosa till La Nacion.</p>
      <p>Romina skriver i sitt känslosamma brev att hon skulle ge allt hon äger för en minut tillsammans med sin pappa. Hon berättar om sin 15-årsdag.</p>
      <p><b>Familjen åkte till Caleta Córdoba</b> vid kusten med flaskan. Där tyckte Rodolfo om att bada. Han fiskade ofta vid en insjö i närheten.</p>
      <p>Kontakten mellan Stephen Hockey och familjen i Argentina har fortsatt. De skriver om sin vardag till varandra och förhoppningen är att Pierina Sosa och barnen en dag ska komma till Australien och besöka den plats där flaskan flöt i land.</p>
      <p>– Det här har hjälp oss att bearbeta sorgen, <a href="https://www.lanacion.com.ar/sociedad/chubut-historia-mujer-su-conmovedor-mensaje-botella-nid2303165">säger Pierina Sosa till La Nacion.</a> </p>
    </article>
  </body>
</html>