<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23509435-jose-mourinho-debut-dreptul-tottenham-3-2-west-ham-united.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T16:25:00+00:00"/>
    <meta property="og:title" content="VIDEO Jose Mourinho, debut cu dreptul la Tottenham: 3-2 cu West Ham United"/>
    <meta property="og:description" content="Tottenham a învins-o în deplasare pe West Ham United, scor 3-2, la primul meci cu Jose Mourinho pe banca tehnică (etapa a 13-a din Premier League). Spurs a condus cu 3-0 pe Olympic Stadium"/>
  </head>
  <body>
    <article>
      <h1>VIDEO Jose Mourinho, debut cu dreptul la Tottenham: 3-2 cu West Ham United</h1>
      <address><time datetime="2019-11-23T16:25:00+00:00">23 Nov 2019, 16:25</time> by <a rel="author">Diana Ene</a></address>
      <p><b>Tottenham a învins-o în deplasare pe West Ham United, scor 3-2, la primul meci cu Jose Mourinho pe banca tehnică (etapa a 13-a din Premier League). Spurs a condus cu 3-0 pe Olympic Stadium și părea că va obține victoria fără emoții, însă gazdele au reușit să marcheze de două ori și să reducă din diferență, ultimul gol venind chiar înainte de fluierul de final.<br/></b><b><br/></b>Tottenham a condus cu 3-0 în derbiul londonez de pe Olympic Stadium, dar gazdele au reușit să reducă diferența pe final. Son Heung-Min a deschis scorul cu un șut cu stângul, din interiorul careului, după o pasă a lui Dele Alli, în minutul 36. La faza celui de-al doilea gol al lui Spurs, Alli s-a remarcat din nou, când a reușit, din cădere, să rețină mingea în teren. Englezul l-a servit apoi pe Son, care a pasat decisiv pentru reușita lui Lucas (43').<br/><br/>Harry Kane a făcut 3-0 în minutul 49, cu o lovitură de cap, după o centrare foarte bună a lui Aurier. Golul lui Kane avea să fie decisiv pentru victoria lui Tottenham, care a făcut pasul în spate și i-a permis lui West Ham să revină în joc. "Ciocănarii" au marcat de două ori până la final, prin Antonio 73' și Ogbonna 90+6'. West Ham a mai avut un gol înscris, prin Rice, însă a fost anulat corect cu ajutorul VAR pentru o poziție de ofsaid.<br/><br/>S-a terminat 3-2 pentru Tottenham, care ocupă în prezent locul 6 în Premier League, cu 17 puncte. West Ham se află pe locul 16, cu 13 puncte. Pentru echipa lui Mourinho va urma duelul din Champions League cu Olympiacos Pireu. Confruntarea va avea loc marți, la Londra, de la ora 22:00.<br/><br/><b><a href="https://www.soccerstand.com/match/ULTDmEW6/#video">Vezi aici golurile meciului West Ham United vs Tottenham.</a></b></p>
      <figure>
        <iframe data-src="https://twitter.com/SpursOfficial/status/1198259089324879872?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Se vor mai disputa în etapa a 13-a din Premier League:<br/></b><b><br/></b><b>Sâmbătă:<br/></b><b><br/></b>17:00 Arsenal - Southampton<br/>17:00 Bournemouth - Wolves<br/>17:00 Brighton - Leicester<br/>17:00 Crystal Palace - Liverpool<br/>17:00 Everton - Norwich<br/>17:00 Watford - Burnley<br/>19:30 Manchester City - Chelsea<br/><b><br/></b><b>Duminică:<br/></b><b><br/></b>18:30 Sheffield Utd - Manchester Utd<br/>22:00 Aston Villa - Newcastle<br/><br/><br/><br/><br/>  </p>
    </article>
  </body>
</html>