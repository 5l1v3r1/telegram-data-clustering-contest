<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/rosija-namagalasja-pidstaviti-ukrajinu-v-pitanni-vtruchannja-u-vibori-ssha-the-new-york-times-641879.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T07:30:56+00:00"/>
    <meta property="og:title" content="Росія намагалася підставити Україну в питанні втручання у вибори США, – The New York Times"/>
    <meta property="og:description" content="Американські спецслужби вважають, що в міру наближення президентської кампанії в США Москва «може подвоїти зусилля»"/>
  </head>
  <body>
    <article>
      <h1>Росія намагалася підставити Україну в питанні втручання у вибори США, – The New York Times</h1>
      <address>
        <time datetime="2019-11-23T07:30:56+00:00">23 Nov 2019, 07:30</time>
      </address>
      <h4>Американські спецслужби вважають, що в міру наближення президентської кампанії в США Москва «може подвоїти зусилля»</h4>
      <p>Росія в ході спецоперації намагалася перекласти провину за втручання у вибори США в 2016 році на Україну. Американська розвідка переконана, що з 2017 року росіяни поширюють суміш вже спростованих конспіративних теорій разом з реальними фактами для того, щоб навести на думку, що Київ, а не Москва, відповідальний за зломи комп’ютерів Демократичної партії і інші спроби втручання.</p>
      <p>Як повідомляє <a href="https://www.nytimes.com/2019/11/22/us/politics/ukraine-russia-interference.html?action=click&amp;module=Top%20Stories&amp;pgtype=Homepage">The New York Times</a>, в США вважають, що оскільки до України були претензії щодо втручання у вибори, то спецоперація росіян вдалася. При цьому американські спецслужби вважають, що в міру наближення президентської кампанії в США Москва «може подвоїти зусилля».</p>
      <p>Звинувачення на адресу Києва ґрунтуються на заявах усього декількох українців, які відкрито критикували Трампа в 2016 році. Однак ця критика – лише «точкові удари в порівнянні з втручанням Москви», коли Путін наказав військовим і розвідувальним органам проводити широку кампанію впливу на американські вибори.</p>
      <p>Згідно з інформацією, спецслужби РФ передавали певну інформацію «впливовим росіянам і українцям, які використовували низку посередників (олігархи, бізнесмени і їх партнери) – щоб донести до американських політиків і навіть деяких журналістів, які, ймовірно, не знали про походження цих матеріалів».</p>
      <p>Раніше президент Сполучених Штатів Дональд Трамп скаржився колишньому спецпредставникові Державного департаменту США Курту Волкеру на можливе втручання в американські вибори в 2016 році з боку України.</p>
      <p>Нагадаємо, 31 жовтня <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html">Палата представників Конгресу США ухвалила резолюцію на підтримку процедури імпічменту президента США</a>. Документ встановлює процедуру відкритих слухань, дає дозвіл на оприлюднення стенограм свідчень, визначає процедури передачі доказів до юридичного комітету, та встановлює відповідні права для президента і його захисника.</p>
      <p>Крім того, <a href="https://glavcom.ua/news/tramp-vidreaguvav-na-zvinuvachennya-u-tisku-na-zelenskogo-626779.html">Держдепартамент погодився опублікувати документи, пов’язані з адвокатом Трампа Рудольфом Джуліані</a> і з політикою адміністрації США щодо України. Йдеться про листування Джуліані з деякими радниками державного секретаря Майка Помпео, зокрема текстові повідомлення, листування в месенджерах, електронні листи і записи в календарі. Документи планують опублікувати до 22 листопада.</p>
      <related>
        <a href="https://glavcom.ua/world/observe/jovanovich-vidmovljalas-vishati-portret-prezidenta-v-posolstvi-v-kijevi-tramp-641877.html"/>
        <a href="https://glavcom.ua/world/observe/bolton-skarzhitsja-shcho-bilij-dim-zablokuvav-jomu-dostup-do-twitter-641876.html"/>
        <a href="https://glavcom.ua/news/rosiyani-pokrali-unitazi-na-ukrajinskih-korablyah-na-skandal-vidreaguvali-u-derzhdumi-641874.html"/>
      </related>
    </article>
  </body>
</html>