<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/copa-libertadores-flamengo-river-plate-zapowiedz-finalu/sndj7ez"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Copa Libertadores: Pogorzelcy u bram raju. Są już w finale"/>
    <meta property="og:description" content="W sobotę finał Copa Libertadores: Flamengo – River Plate. Brazylijczycy marzą o dwóch trofeach w jeden weekend."/>
  </head>
  <body>
    <article>
      <h1>Copa Libertadores: Pogorzelcy u bram raju. Są już w finale</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author" href="https://www.przegladsportowy.pl/autorzy/michal-guz" target="_blank">Michał Guz</a></address>
      <p>
        <b>
          <b>W sobotę finał Copa Libertadores: Flamengo – River Plate. Brazylijczycy marzą o dwóch trofeach w jeden weekend.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Kibicowi obserwującemu jedynie od wielkiego dzwonu wydarzenia za Atlantykiem być może trudno w to uwierzyć, ale Flamengo, najpopularniejsza drużyna w Brazylii, ma na koncie tylko jedno klubowe mistrzostwo Ameryki Południowej. Więcej stoi choćby w gablocie paragwajskiej Olimpii Asuncion. Tyle samo co Flamengo ma na półce nawet ekwadorski LDU Quito. W sobotę na Estadio Monumental w Limie zespół, o którym w Kraju Kawy mówią O Mais Querido (najbardziej uwielbiany), stanie przed szansą zdobycia pucharu numer dwa. Czeka długo. Ten jedyny zdobył bardzo dawno, w 1981 roku. W odległych czasach, kiedy liderem drużyny był fenomenalny Zico.</p>
      <p>
        <b>W Brazylii już w zasadzie wygrali</b>
      </p>
      <p>Na dodatek piłkarze Flamengo dosłownie godziny po tym finale mogą mieć w rękach pierwsze od dziesięciu lat mistrzostwo Brazylii i to bez odchodzenia od stołu zastawionego na fetę po triumfie w Limie – wystarczy, że w niedzielę w krajowej lidze tracący do nich na pięć kolejek przed końcem aż trzynaście punktów zespół Palmeiras potknie się w spotkaniu ligowym z Gremio. To szalona końcówka sezonu, który długo sportowo nie zapowiadał się dla Fla rewelacyjnie, a zaczął od wielkiego nieszczęścia.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
      <p>Piekło rozpętało się 8 lutego o piątej nad ranem, kiedy w ogniu stanęło Ninho do Urubu („Gniazdo Sępa”), ośrodek treningowy Flamengo, duma klubu, odpicowana dosłownie kilka miesięcy wcześniej, użytkowana także przez pierwszy zespół. W pożarze zginęło dziesięciu młodych piłkarzy mieszkających w tamtejszej bursie. – Ten klub ma 123 lata, ale nigdy nie doświadczył równie wielkiej tragedii – oświadczył Rodolfo Landim, prezydent Flamengo. Wiedział, co mówi. To, co się stało, miało wymiar nie tylko ludzki. Dla Fla akademia to oczko w głowie. Gdyby nie zyskowny eksport do Europy młodych pereł, klub z Rio miałby dziś nie lada problemy finansowe. Wyszedł na prostą między innymi dlatego, że w ostatnich dwóch latach sprzedał Milanowi Lucasa Paquetę, a Realowi Madryt Viniciusa Juniora – obu łącznie za ponad 80 milionów euro. To pisklaki z sępiego gniazda, silnie związane emocjonalnie ze swoim byłym klubem. Tym, co się stało z ich dawną futbolową kołyską, także oni byli wstrząśnięci.</p>
      <p>Sportowo sezon też długo zapowiadał się nienadzwyczajnie. Flamengo oglądało w krajowej lidze plecy rywali, aż w końcu w czerwcu z drużyną rozstał się trener Abel Braga. W jego miejsce zatrudniono Portugalczyka Jorge Jesusa. Dziś jest bohaterem, ale początkowo z trudem zyskiwał akceptację fanów.</p>
      <p>Reprezentacja Brazylii może przegrywać 1:7 z Niemcami, kluby mogą sportowo i organizacyjnie pozostawać coraz dalej w tyle za Europą, podobnie jak brazylijska myśl szkoleniowa, ale obcokrajowiec, trenujący drużynę, której w 200-milionowym kraju, według rozmaitych badań, kibicuje ponad 30 milionów ludzi – to wciąż powód, żeby go podszczypywać. Nie jest Brazylijczykiem, więc z definicji nie może się nadawać. Z Jorge Jesusa media początkowo wręcz szydziły. Trąbiono, że w Europie znaczy jeszcze mniej, niż Abel Braga w Brazylii, zatem nie może być to zmiana na lepsze. Że ligę brazylijską może znać co najwyżej z telewizji.</p>
      <p>
        <b>Jesus rozkochał w sobie Rio</b>
      </p>
      <p>Minęło pół roku i okazało się, że wcale jej znać nie musiał.</p>
      <p>– W ciągu półtorej godziny gry zawodnik ma piłkę przy nodze najwyżej przez półtorej minuty. Ja wam pokażę, co należy robić przez pozostałych osiemdziesiąt osiem i pół – brzmi ponoć maksyma, od której Portugalczyk wszędzie zaczyna pracę. Nad boiskiem treningowym Flamengo zaczął latać dron, zaczęło się przywiązanie do detali w europejskim stylu i maszyna ruszyła. W lidze Flamengo legitymuje się serią 21 spotkań bez porażki i mistrzostwo kraju ma już w kieszeni. W Copa Libertadores drużyna z Rio jest w finale. Imponuje wspaniałą organizacją gry, w czym nie bez znaczenia jest to, że poważne role pełnią w niej stare wygi, znające europejski sznyt, w tym obrońcy Rafinha i Filipe Luis. W środku pola prym wiedzie 25-letni Urugwajczyk Giorgian de Arrascaeta, który zadziwiająco długo nie przeprowadza się do Europy. Ale największą gwiazdą jest wypożyczony z Interu Gabriel Barbosa. W lidze ma na koncie już 22 gole, w Copa Libertadores po drodze do finału strzelił 7 – zarówno w jednych, jak i w drugich rozgrywkach jest najlepszym strzelcem. Jeśli ma wrócić na Stary Kontynent, trudno o lepszy moment niż w podwójnej koronie, okraszonej dwoma tytułami króla strzelców.</p>
    </article>
  </body>
</html>