<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://incont.stirileprotv.ro/international/lovitura-pentru-romanii-care-locuiesc-in-marea-britanie-toti-strainii-vor-fi-taxati-suplimentar-pentru.html"/>
    <meta property="og:site_name" content="incont.stirileprotv.ro"/>
    <meta property="article:published_time" content="2019-11-23T07:05:00+00:00"/>
    <meta property="og:title" content="Lovitură pentru românii care locuiesc în Marea Britanie. Toți străinii vor fi taxați suplimentar pentru achizițiile imobiliare"/>
    <meta property="og:description" content="Conservatorii britanici au anunţat că vor să introducă o taxă pe achiziţiile imobiliare realizate de proprietarii străini, dacă vor veni din nou la putere în urma alegerilor legislative de pe 12 decembrie."/>
  </head>
  <body>
    <article>
      <h1>Lovitură pentru românii care locuiesc în Marea Britanie. Toți străinii vor fi taxați suplimentar pentru achizițiile imobiliare</h1>
      <address><time datetime="2019-11-23T07:05:00+00:00">23 Nov 2019, 07:05</time> by <a rel="author">InCont.ro</a></address>
      <p>Conservatorii britanici au anunţat că vor să introducă o taxă pe achiziţiile imobiliare realizate de proprietarii străini, dacă vor veni din nou la putere în urma alegerilor legislative de pe 12 decembrie.</p>
      <p>Un nou guvern conservator ar aplica o taxă suplimentară de 3% la achiziţia unui bun imobiliar de către proprietari care nu au domiciliul fiscal în Regatul Unit, scrie AFP, preluată de <a href="http://Agerpres.ro/"><i>Agerpres.</i></a></p>
      <p>În prezent, britanicii, străinii şi companiile plătesc aceeaşi taxă la cumpărarea unui bun, valoarea variind numai în funcţie de suma tranzacţiei.</p>
      <p>Statul percepe în prezent 2% pentru tranzacţiile imobiliare între 125.001 şi 250.000 de lire (146.000 - 292.000 de euro), 5% pe cele de până la 925.000 de lire (1,1 milioane de euro), 10% până la 1,5 milioane de lire (1,7 milioane de euro) şi 12% dincolo de această sumă.</p>
      <p>Măsura propusă de conservatori va adăuga 3% la fiecare tranzacţie pentru persoanele a căror rezidenţă fiscală nu se află în Regatul Unit.</p>
      <p>Chiar dacă nu există statistici oficiale privind sectorul cumpărătorilor străini, studii recente au arătat că ei ar reprezenta aproape 30% din achiziţii în anumite zone din centrul Londrei în ultimii ani.</p>
      <p>Un raport al Universităţii din York a relevat în 2017 că 13% dintre noile bunuri imobiliare rezidenţiale din capitală între 2014 şi 2016 au fost cumpărate de persoane care nu locuiesc în Marea Britanie.</p>
      <p>În pofida unei diminuări a investiţiilor străine de la anunţarea Brexitului în 2016, analiştii şi partidele politice sunt de acord că acest fenomen umflă preţurile practicate pe piaţă şi împiedică anumite persoane să devină proprietari.</p>
      <p><i>"Regatul Unit va fi mereu deschis persoanelor care vor să vină aici pentru a trăi, munci şi a-şi construi viaţa în minunata noastră ţară",</i> a declarat ministrul finanţelor, apreciind că această măsură va da "unui mai mare număr de oameni oportunitatea de a găsi un loc drăguţ în care să trăiască".</p>
      <p>Partidul premierului Boris Johnson a estimat că această taxă suplimentară îi va permite să adune până la 120 de milioane de lire (140 de milioane de euro) pe an, care vor fi folosite la finanţarea de programe pentru ajutorarea celor fără adăpost.</p>
      <p>Această propunere intervine în contextul în care fondurile provenite din această taxă s-a diminuat cu 10% în cursul ultimului an fiscal (care durează în Marea Britanie de la 1 aprilie până la 31 martie), pentru a atinge suma de 8,4 miliarde de lire.</p>
      <p>Climatul de incertitudine provocat de Brexit se află la originea acestei scăderi spectaculoase, cea mai puternică cu care s-a confruntat ţara de un deceniu.</p>
    </article>
  </body>
</html>