<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/atentat-ucigas-in-columbia-trei-politisti-au-murit-in-timp-ce-mii-de-persoane-s-au-adunat-pentru-noi-proteste_3059881.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-23T07:53:47+00:00"/>
    <meta property="og:title" content="Atentat ucigaș în Columbia. Trei poliţişti au murit, în timp ce mii de persoane s-au adunat pentru noi proteste"/>
    <meta property="og:description" content="Trei poliţişti au fost ucişi într-un atentat cu bombă vineri noapte împotriva unei secţii de poliţie în Columbia, în timp ce mii de persoane s-au adunat pentru noi proteste şi jafuri sporadice au avut loc în capitala Bogota, informează sâmbătă Reuters.Pot"/>
  </head>
  <body>
    <article>
      <h1>Atentat ucigaș în Columbia. Trei poliţişti au murit, în timp ce mii de persoane s-au adunat pentru noi proteste</h1>
      <address><time datetime="2019-11-23T07:53:47+00:00">23 Nov 2019, 07:53</time> by <a rel="author">PUBLIKA.MD</a></address>
      <p><b>Trei poliţişti au fost ucişi într-un atentat cu bombă vineri noapte împotriva unei secţii de poliţie în Columbia, în timp ce mii de persoane s-au adunat pentru noi proteste şi jafuri sporadice au avut loc în capitala Bogota, informează sâmbătă Reuters.</b><br/><br/>Potrivit unei surse din poliţie, 10 poliţişti au fost de asemenea răniţi în explozia produsă în oraşul Santander de Quilichao din<br/>provincia Cauca (sud-vest), cunoscută ca un punct fierbinte pentru traficul de droguri şi violenţă.<br/><br/>Această sursă nu a atribuit atentatul cu bombă artizanală unei anumite grupări armate. Poliţia este de aşteptat să ţină o conferinţă de presă sâmbătă dimineaţă, scrie <a href="https://www.agerpres.ro/mondorama/2019/11/23/columbia-trei-politisti-ucisi-intr-un-atentat-in-timp-ce-mii-de-persoane-s-au-adunat-pentru-noi-proteste--407900">agerpres.ro</a>.<br/><br/>Trei persoane au fost ucise joi, în timp ce 250.000 de oameni au protestat în cadrul unei greve naţionale pentru a-şi exprima nemulţumirea în creştere faţă de guvernul preşedintelui Ivan Duque.<br/><br/>Reticent cu o zi înainte, preşedintele de dreapta al Columbiei, impopular după doar cincisprezece luni la putere, s-a hotărât să facă un prim pas vineri în direcţia unui "dialog naţional" cu organizaţiile sociale care au generat cea mai mare mobilizare din ultimii ani, aminteşte France Presse.<br/><br/>Furia protestatarilor a fost provocată de zvonuri privind reforme economice pe care preşedintele le-a negat şi de ceea ce ei numesc lipsa unei acţiuni guvernamentale de stopare a corupţiei şi asasinării activiştilor pentru drepturile omului.<br/><br/>Mii de persoane s-au adunat vineri după-amiază în Plaza Bolivar din Bogota pentru un "cacerolazo" - o expresie tradiţională latinoamericană de protest în zgomot de oale şi tigăi.</p>
    </article>
  </body>
</html>