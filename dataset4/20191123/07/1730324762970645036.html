<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243482/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T07:20:41+00:00"/>
    <meta property="og:title" content="ซุปเปอร์โพลชี้ ‘ลุงตู่’ มือสะอาด- มีบารมี"/>
    <meta property="og:description" content="นายนพดล กรรณิกา ผู้อำนวยการสำนักวิจัยซูเปอร์โพล (SUPER POLL) นำเสนอผลสำรวจภาคสนาม เรื่อง ภาพลักษณ์ ครม. ในใจประชาชน กรณีศึกษาประชาชนทุกสาขาอาชีพทั่วประเทศ จำนวนทั้งสิ้น 1,212 ตัวอย่าง ดำเนินโครงการทั้งการวิจัยเชิงปริมาณ (Quantitative Research) และการวิจัยเชิงคุณภาพ (Qualitative Research) ดำเนินโครงการระหว่างวันที่ 15 – 22 พฤศจิกายน 2562 มา พบว่า"/>
  </head>
  <body>
    <article>
      <h1>ซุปเปอร์โพลชี้ ‘ลุงตู่’ มือสะอาด- มีบารมี</h1>
      <address><time datetime="2019-11-23T07:20:41+00:00">23 Nov 2019, 07:20</time> by <a rel="author" href="https://www.thebangkokinsight.com/author/thebangkokinsight/" target="_blank">The Bangkok Insight Editorial Team</a></address>
      <p>นายนพดล กรรณิกา ผู้อำนวยการสำนักวิจัยซูเปอร์โพล (SUPER POLL) นำเสนอผลสำรวจภาคสนาม เรื่อง ภาพลักษณ์ ครม. ในใจประชาชน กรณีศึกษาประชาชนทุกสาขาอาชีพทั่วประเทศ จำนวนทั้งสิ้น 1,212 ตัวอย่าง ดำเนินโครงการทั้งการวิจัยเชิงปริมาณ (Quantitative Research) และการวิจัยเชิงคุณภาพ (Qualitative Research) ดำเนินโครงการระหว่างวันที่ 15 – 22 พฤศจิกายน 2562 มา พบว่า</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%8B%E0%B8%B9%E0%B9%80%E0%B8%9B%E0%B8%AD%E0%B8%A3%E0%B9%8C%E0%B9%82%E0%B8%9E%E0%B8%A522-700x415.jpg"/>
      </figure>
      <p><b>ภาพลักษณ์ ครม.ในใจประชาชนด้านทำงานหนัก กล้าคิด กล้าทำ ใน 5 อันดับแรก</b> ได้แก่</p>
      <p>อันดับหนึ่ง พล.อ.ประยุทธ์ จันทร์โอชา นายกรัฐมนตรี ร้อยละ 43.5</p>
      <p>อันดับที่สอง นายอุตตม สาวนายน รมว.การคลัง ร้อยละ 34.4</p>
      <p>อันดับที่สาม นายอนุทิน  ชาญวีรกูล รองนายกฯและรมว.สาธารณสุข ร้อยละ 32.5</p>
      <p>อันดับที่สี่ นางมนัญญา ไทยเศรษฐ์ รมช. เกษตรฯ ร้อยละ 31.3</p>
      <p>อันดับห้า  นายสนธิรัตน์ สนธิจิรวงศ์ ร้อยละ 30.8 ตามลำดับ</p>
      <p>นอกจากนี้<b> ภาพลักษณ์ของ ครม. ด้าน มือสะอาด ไม่ด่างพร้อย ใน 5 อันดับแรก </b>ได้แก่</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%9B%E0%B8%A3%E0%B8%B0%E0%B8%A2%E0%B8%B8%E0%B8%97%E0%B8%98%E0%B9%8C88-700x699.jpg"/>
      </figure>
      <p>พล.อ.ประยุทธ์ จันทร์โอชา ร้อยละ 42.8</p>
      <p>อันดับที่สองพล.อ.อนุพงษ์ เผ่าจินดา รมว.มหาดไทย ร้อยละ 35.9</p>
      <p>อันดับสาม นายสนธิรัตน์ สนธิจิรวงศ์ รมว.พลังงาน ร้อยละ 32.7</p>
      <p>อันดับสี่  นายจุรินทร์ ลักษณวิศิษฐ์ รองนายกฯและรมว.พาณิชย์ ร้อยละ 31.6</p>
      <p>อันดับห้า  นายสมคิด จาตุศรีพิทักษ์ รองนายกรัฐมนตรี ร้อยละ 30.2</p>
      <p><b>อย่างไรก็ตาม ภาพลักษณ์ด้าน บริหารเก่ง เชี่ยวชาญธุรกิจ ใน 5 อันดับแรก </b>ได้แก่</p>
      <p>นายสนธิรัตน์ สนธิจิรวงศ์ รมว.พลังงาน ร้อยละ 32.5</p>
      <p>อันดับสอง นายอุตตม สาวนายน รมว.การคลัง ร้อยละ 32.1</p>
      <p>อันดับสาม นายอนุทิน ชาญวีรกูล รองนายกฯ และรมว.สาธารณสุข ร้อยละ 30.6</p>
      <p>อันดับสี่ นายสมคิด จาตุศรีพิทักษ์ รองนายกรัฐมนตรี ร้อยละ 28.8</p>
      <p>อันดับห้า นายสันติ พร้อมพัฒน์ รมช.การคลัง ร้อยละ 25.4</p>
      <p><b>ที่น่าสนใจคือ ภาพลักษณ์ของคณะรัฐมนตรี ด้านบารมีคุมผู้มีอิทธิพลได้ใน 5 อันดับแรก </b>ได้แก่</p>
      <p>พล.อ.ประยุทธ์ จันทร์โอชา ร้อยละ 47.1</p>
      <p>อันดับสอง พล.อ.ประวิตร วงษ์สุวรรณ ร้อยละ 42.8</p>
      <p>อันดับสาม พล.อ.อนุพงษ์ เผ่าจินดา ร้อยละ 40.4</p>
      <p>อันดับสี่ ร้อยเอก ธรรมนัส พรหมเผ่า ร้อยละ 35.2</p>
      <p>อันดับห้า นายวิษณุ เครืองาม ร้อยละ 31.9</p>
      <p>นอกจากนี้ เมื่อถามถึงภาพลักษณ์ด้าน มีนโยบายช่วยเหลือคนรายได้น้อยใน 5 อันดับแรก พบว่า อันดับแรก  พล.อ.ประยุทธ์ จันทร์โอชา นายกรัฐมนตรี ร้อยละ 42.4 อันดับสองได้แก่ นายอุตตม สาวนายน รมว.การคลัง ร้อยละ 41.6 อันดับสามได้แก่ นายสนธิรัตน์ สนธิจิรวงศ์ รมว.พลังงาน ร้อยละ 40.9 อันดับสี่ได้แก่ นายสมคิด จาตุศรีพิทักษ์ รองนายกรัฐมนตรี ร้อยละ 36.7 และอันดับห้าได้แก่ พล.อ.ประวิตร วงษ์สุวรรณ รองนายกรัฐมนตรี ร้อยละ 35.3 ตามลำดับ</p>
      <p>เมื่อถามถึงความเหมาะสมกับตำแหน่งใน 5 อันดับแรก (ตอบได้มากกว่า 1 ข้อ) ถ้าไม่นับรวมนายกรัฐมนตรี พบว่า อันดับแรกได้แก่ นายอุตตม สาวนายน พรรคพลังประชารัฐ ร้อยละ 37.9 อันดับสองได้แก่ นายสนธิรัตน์ สนธิจิรวงศ์ พลังประชารัฐ ร้อยละ 36.5 อันดับสามได้แก่ นายจุรินทร์ ลักษณวิศิษฐ์ พรรคประชาธิปัตย์ ร้อยละ 31.6 อันดับสี่ได้แก่ นายวราวุธ ศิลปอาชา พรรคชาติไทยพัฒนา ร้อยละ 30.4 และนายอนุทิน ชาญวีรกูล พรรคภูมิใจไทยร้อยละ 29.3 ตามลำดับ</p>
      <p>ที่น่าพิจารณาคือ การรับรู้ของประชาชนว่าหน่วยงานรัฐภาพลักษณ์ดีส่งเงินเข้ารัฐ รักษาผลประโยชน์ชาติได้สูงสุด ใน 5 อันดับแรก ได้แก่ การไฟฟ้าฝ่ายผลิต (กฟผ.) กระทรวงพลังงาน ร้อยละ 43.1 อันดับสองได้แก่ บริษัท ปตท. จำกัด (มหาชน) กระทรวงพลังงาน ร้อยละ 42.9 อันดับสามได้แก่ สำนักงาน สลากกินแบ่งรัฐบาล กระทรวงการคลัง ร้อยละ 39.8 อันดับสี่ได้แก่ ธนาคารเพื่อการเกษตรฯ กระทรวงการคลัง ร้อยละ 39.3 อันดับห้าได้แก่ ธนาคารออมสิน กระทรวงการคลัง ร้อยละ 37.7</p>
      <p>อย่างไรก็ตาม ประชาชนจำนวนมากหรือร้อยละ 44.1 มีความเคลือบแคลงสงสัย ทำไมหน่วยงานรัฐของบางกระทรวงส่งเงินเข้ารัฐน้อย เช่น กระทรวงคมนาคม กระทรวงอุตสาหกรรม เป็นต้น ขณะที่ร้อยละ 55.9 ไม่สงสัย</p>
      <p>ผอ.ซูเปอร์โพล กล่าวว่า ผลโพลครั้งนี้ชี้ให้เห็นภาพลักษณ์ของรัฐมนตรีที่น่าสนใจหลายด้านโดยเฉพาะด้านผู้มีบารมีคุมผู้มีอิทธิพลได้พบว่า 3 ป.ของคณะรัฐมนตรีติด 3 อันดับแรกผู้ทรงอิทธิพล นอกจากนี้ ยังมีด้านบริหารเก่งเชี่ยวชาญธุรกิจที่มีนายสนธิรัตน์ สนธิจิรวงศ์ รมว.พลังงาน นายอุตตม สาวนายน รมว.การคลัง และนายอนุทิน ชาญวีรกูล รองนายกฯ และรมว.สาธารณสุขติด 3 อันดับแรก</p>
      <p>แต่ถ้าพูดถึงความเหมาะสมกับตำแหน่ง ถ้าไม่นับรวมตำแหน่งนายกรัฐมนตรีจะพบว่าพรรคพลังประชารัฐในวันนี้ติดอันดับหนึ่งและสองคือ นายอุตตม สาวนายน รมว.การคลัง และนายสนธิรัตน์ สนธิจิรวงศ์ รมว.พลังงาน โดยมีนายจุรินทร์ ลักษณวิศิษฐ์ หัวหน้าพรรคประชาธิปัตย์ นายวราวุธ ศิลปอาชา พรรคชาติไทยพัฒนา และนายอนุทิน ชาญวีรกูล หัวหน้าพรรคภูมิใจไทย ติดอันดับความเหมาะสมกับตำแหน่งใน ครม. เช่นกัน</p>
      <p>
        <b>ภาพปก: เฟซบุ๊กการรถไฟฟ้าขนส่งมวลชนแห่งประเทศไทย</b>
      </p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243482%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243530/"/>
        <a href="https://www.thebangkokinsight.com/243441/"/>
        <a href="https://www.thebangkokinsight.com/243332/"/>
        <a href="https://www.thebangkokinsight.com/243339/"/>
      </related>
    </article>
  </body>
</html>