<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b8%cf%81%ce%af%ce%bb%ce%b5%cf%81-%cf%83%cf%84%ce%b7%ce%bd-%cf%86%ce%bb%cf%8e%cf%81%ce%b9%ce%bd%ce%b1-%ce%bc%ce%b5-%cf%84%ce%bf%ce%bd-%cf%8d%cf%80%ce%bf%cf%80%cf%84%ce%bf-%ce%b8%ce%ac%ce%bd%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T07:47:42+00:00"/>
    <meta property="og:title" content="Θρίλερ στην Φλώρινα με τον ύποπτο θάνατο παλαίμαχου ποδοσφαιριστή (βίντεο)"/>
    <meta property="og:description" content="Ο ύποπτος θάνατος παλαίμαχου ποδοσφαιριστή, ο καβγάς στην παρέα που προηγήθηκε, η αυτοχειρία φίλου του που ακολούθησε και οι σοβαρές αντιφάσεις βασικών μαρτύρων συνθέτουν το νέο θρίλερ."/>
  </head>
  <body>
    <article>
      <h1>Θρίλερ στην Φλώρινα με τον ύποπτο θάνατο παλαίμαχου ποδοσφαιριστή (βίντεο)</h1>
      <address>
        <time datetime="2019-11-23T07:47:42+00:00">23 Nov 2019, 07:47</time>
      </address>
      <p>
        <b>Ο ύποπτος θάνατος παλαίμαχου ποδοσφαιριστή, ο καβγάς στην παρέα που προηγήθηκε, η αυτοχειρία φίλου του που ακολούθησε και οι σοβαρές αντιφάσεις βασικών μαρτύρων συνθέτουν το νέο θρίλερ.</b>
      </p>
      <p>Ο Θανάσης Σιγκάρης 50 χρόνων, πατέρας τριών παιδιών, βρέθηκε νεκρός τον περασμένο Μάιο σ’ ένα χωράφι στο Αμύνταιο Φλώρινας, ενώ επέστρεφε σπίτι του με τη μηχανή ενός φίλου του.</p>
      <p>Τροχαίο δυστύχημα, αποφάνθηκε η τοπική αστυνομία και βιάστηκε να κλείσει την υπόθεση. Η οικογένεια και οι φίλοι του θύματος, από την πρώτη στιγμή ξεκίνησαν έρευνες για να αποδείξουν το αντίθετο: ότι ο παλαίμαχος ποδοσφαιριστής του «Ερμή» Αμυνταίου, βρέθηκε σε ένα στημένο σκηνικό θανάτου.</p>
      <p>Το «Φως στο Τούνελ» της Αγγελικής Νικολούλης ταξίδεψε στον τόπο που διαδραματίστηκε αυτή η παράξενη ιστορία και έφερε στο φως σημαντικά στοιχεία που οδηγούν πλέον την έρευνα σε νέες κατευθύνσεις.</p>
      <p>Ο τεχνικός σύμβουλος που όρισαν οι συγγενείς του θύματος, μετά την αυτοψία στο σημείο όπου βρέθηκε νεκρός εντόπισε ίχνη κόκκινης μπογιάς στη μηχανή που οδηγούσε. Σύμφωνα με τον ίδιο, το γεγονός αυτό προκαλεί πολλά ερωτήματα, αφού ο ιδιοκτήτης της τόνισε πως όταν την δάνεισε στον άτυχο οικογενειάρχη τα σημάδια αυτά δεν υπήρχαν.</p>
      <p>Σε αντιφάσεις έπεσαν στην κάμερα της εκπομπής, τα τελευταία άτομα που τον είδαν ζωντανό σε ένα καφενείο γειτονικού χωριού. Ο ένας απ’ αυτούς είχε λίγο καιρό πριν διαπληκτιστεί με τον παλαίμαχο ποδοσφαιριστή, όταν εκείνος προσπάθησε να προστατεύσει το καφενείο ενός άλλου φίλου του που η «ζόρικη» παρέα είχε σπάσει.</p>
      <p>Το περίεργο στην όλη υπόθεση είναι πως την επόμενη μέρα που ο Σιγκάρης βρέθηκε νεκρός, αυτοκτόνησε ένας στενός του φίλος αφήνοντας ένα σημείωμα στο οποίο έγραφε πως θα πάει να τον συναντήσει…</p>
      <p>Στο «Τούνελ» μίλησε η κόρη του θύματος η οποία είχε τηλεφωνική επικοινωνία με τον πατέρα της λίγα λεπτά πριν το δυστύχημα, από το εξωτερικό όπου βρισκόταν.</p>
      <p>Κατάλαβε ότι ο πατέρας της βρισκόταν παρέα με κάποιον άλλο που είχε μάλλον διαφορές, γιατί της είπε χαρακτηριστικά ότι «θα του φτιάξει τη γούνα…»</p>
      <p>«Δε θέλω να κατηγορήσω κάποιον, απλά μου φαίνεται πολύ περίεργος ο τρόπος που έγινε και θέλω να το ψάξω καλύτερα γιατί σίγουρα υπάρχουν ερωτήματα», είπε.</p>
      <figure>
        <iframe src="https://www.youtube.com/embed/wXhjgy4Ovh8" width="900" height="506" data-service="Youtube" scrolling="no"/>
      </figure>
      <h3>Ο καβγάς και οι απειλές…</h3>
      <p>Η σύζυγος του θύματος συγκινημένη και σοκαρισμένη από όλα αυτά που συνέβησαν, μίλησε στην κάμερα της εκπομπής δίνοντας λεπτομέρειες για τον καβγά που είχε προηγηθεί στο Αμύνταιο.</p>
      <p>«Επειδή τους την έσπασε γιατί τους έδιωξε από το καφενείο του φίλου του, του είπαν ότι αυτό δε θα το αφήσουμε έτσι. Το απόγευμα, λίγη ώρα πριν το μοιραίο δυστύχημα, βρέθηκε σε ένα άλλο καφενείο με έναν άνδρα από αυτή την παρέα. Συνέβη κάτι μεταξύ τους;»</p>
      <figure>
        <iframe src="https://www.youtube.com/embed/a3TvJhpPAa8" width="900" height="506" data-service="Youtube" scrolling="no"/>
      </figure>
      <h3>Τον χτύπησαν αλλού και τον μετέφεραν στο χωράφι;</h3>
      <p>Ο τεχνικός σύμβουλος και πραγματογνώμονας τροχαίων ατυχημάτων που όρισε η οικογένεια, έκανε αυτοψία στο σημείο όπου βρέθηκε νεκρός ο Θανάσης Σιγκάρης.</p>
      <p>Μιλώντας στην κάμερα του «Τούνελ» ο Παναγιώτης Μαδιάς, ‘Οπως ανέφερε μιλώντας στο «Τούνελ» το πιο πιθανό σενάριο θα ήταν το ατύχημα να γίνει σε κάποια από τις προηγούμενες στροφές που είναι και πιο απότομες, απ’ ότι στο χώρο που φέρεται να εξετράπη.</p>
      <p>Εντύπωση προκαλεί και το χωράφι όπου βρέθηκε η μηχανή του θύματος. Το έδαφος είναι αμμώδες και με το βάρος μηχανής και αναβάτη, οι ρόδες θα είχαν βουλιάξει και δε θα είχε διανύσει μια απόσταση 70 μέτρων στον ίδιο χώρο.</p>
      <figure>
        <iframe src="https://www.youtube.com/embed/ic2Lcjvu084" width="900" height="506" data-service="Youtube" scrolling="no"/>
      </figure>
      <h3>«Δεν είδα ίχνη μηχανής στο δρόμο όταν τον βρήκα…»</h3>
      <p>Ο άνθρωπος που βρήκε το άτυχο θύμα πεσμένο στο χωράφι και ειδοποίησε αμέσως τις Αρχές, μίλησε στην κάμερα της εκπομπής.</p>
      <p>«Εγώ δεν πρόσεξα κανένα φρενάρισμα στο δρόμο. Κάτι έγινε για να βρεθεί εκεί», είπε.</p>
      <p>Ο ιδιοκτήτης της μοτοσυκλέτας που την είχε δανείσει στο θύμα και φίλο του, αναφέρεται στα κόκκινα σημάδια που βρέθηκαν στη μηχανή και που όπως ισχυρίζεται, δεν υπήρχαν πριν το ατύχημα.</p>
      <figure>
        <iframe src="https://www.youtube.com/embed/IdN13UORTh0" width="900" height="506" data-service="Youtube" scrolling="no"/>
      </figure>
      <h3>«Λένε ότι έγινε εδώ στο χωράφι, αλλά δε βρήκαμε ίχνη…»</h3>
      <p>Ο κουνιάδος του θύματος βρέθηκε στον τόπο του δυστυχήματος λίγες ώρες μετά και από το ίδιο σημείο, έξι μήνες αργότερα, μίλησε στη δημοσιογράφο του «Τούνελ».</p>
      <p>Ο ίδιος, συναισθηματικά φορτισμένος εντοπίζει τα κενά και δείχνει το χωράφι με το αμμώδες έδαφος «που δε θα μπορούσε να γίνει αιτία τέτοιου θανάσιμου τραυματισμού», όπως λέει.</p>
      <p>«Εγώ όταν ήρθα τότε στον τόπο, δεν είδα ίχνη διέλευσης της μηχανής. Μπορεί να έγινε κάτι κάπου αλλού και να μεταφέρθηκε εδώ», είπε χαρακτηριστικά.</p>
      <figure>
        <iframe src="https://www.youtube.com/embed/8thAAzGZGwg" width="900" height="506" data-service="Youtube" scrolling="no"/>
      </figure>
    </article>
  </body>
</html>