<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/jag-ar-inte-sa-bra-pa-att-skratta-at-mig-sjalv/"/>
    <meta property="og:site_name" content="DN.SE"/>
    <meta property="article:published_time" content="2019-11-23T07:16:19+00:00"/>
    <meta property="og:title" content="”Jag är inte så bra på att skratta åt mig själv”"/>
    <meta property="og:description" content="DN Kulturs helgintervju. Greta Thurfjell träffar komikern Jonatan Unge för ett samtal om kärlek, ångest, slarv och arv."/>
  </head>
  <body>
    <article>
      <h1>”Jag är inte så bra på att skratta åt mig själv”</h1>
      <address><time datetime="2019-11-23T07:16:19+00:00">23 Nov 2019, 07:16</time> by <a rel="author" href="https://www.dn.se/av/greta-thurfjell/" target="_blank">Greta Thurfjell</a></address>
      <p>
        <b>Vet man två saker om Jonatan Unge är det troligen att han är en av landets roligaste människor – och att han verkar helt oförmögen att ta hand om sig själv. DN:s Greta Thurfjell träffade årets komiker för ett samtal om kärlek, ångest, slarv och arv. Som tur är tog hon med sig plånboken.</b>
      </p>
      <p>Ett par veckor innan jag träffar komikern Jonatan Unge i Malmö är jag på premiärvisning av ”Kurs i självutplåning”, SVT-serien han gör sin skådespelardebut i. Efter visningen ombeds alla medverkande komma upp på scen. Men en person lyser med sin frånvaro. Regissören ropar: ”Är Jonatan här?”</p>
      <p>”Han har gått”, svarar någon längst bak i salongen. Publiken skrattar överseende. Man vet ju hur Jonatan Unge är.</p>
      <p>– Jag stod inte ut med att se mig själv, för jag tycker att jag är så himla ful. Och att jag spelade så dåligt. Jag var tvungen att lämna salongen efter första avsnittet, säger han när vi möts i hans lägenhet i utkanten av stadsdelen Slottsstaden i Malmö.</p>
      <p><b>I ”Kurs i självutplåning” </b>spelar han den försagda komikeraspiranten Marias (Evelyn Mok) <i>gay best friend</i> Tore, som bortsett från läggningen är förvillande lik Jonatan Unge själv – född med silversked i mun, men inkapabel att leva upp till familjens högt ställda förväntningar. I väntan på att Tore ska orka ta upp den avbrutna läkarutbildningen igen arbetar han som undersköterska, dricker öl och klagar. </p>
      <p>Jonatan Unge har läst två tredjedelar av en lärarutbildning och en lång rad a-kurser på universitetet, men bestämde sig sedan för att i stället bli ståuppkomiker. Han går bland både vänner och fans under smeknamnet ”Fuckup” på grund av sin oförmåga att sköta, bland annat, sin ekonomi.</p>
      <p><b>Han ber mig att</b> slå mig ner i en av de två röda sammetsfåtöljerna som står mot fönstret med utsikt över skyskrapan Kronprinsen. Den ena fåtöljen är en tredjedel så stor som den andra. Jag frågar om det är ett karaktärstest.</p>
      <p>– Nej! Det är ingen utstuderad maktgrej, det är bara att den lilla fåtöljen är Dalias.</p>
      <p>Dalia är Jonatan Unges åttaåriga dotter med exflickvännen och komikern Sissela Benn. Han flyttade från Stockholm till Malmö 2010, när de blev ihop, och var samtidigt med och startade det politiska satirprogrammet ”Tankesmedjan” i P3. Sedan blev han kvar i stan, trots att förhållandet och, senare, radioprogrammet tog slut.</p>
      <p>Jag väljer den lilla fåtöljen.</p>
      <figure>
        <img src="https://cached-images.bonnier.news/cms30/UploadedImages/2019/11/21/02c4bbc4-1bdc-4c76-8c4d-394ec72acd76/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Jonatan Unge i den större av de två sammetsfåtöljerna.<cite>Foto: Anders Hansson</cite></figcaption>
      </figure>
      <p>– Jag har precis tagit mig ur en jättesvacka som pågått sen i somras, säger Jonatan Unge. Det blev kanske lite väl <i>rock bottom</i> ett tag, i alkohol- och drogintag. Men till slut brukar det bara vända. Jag vet inte om du märker det, men det är en väldig ordning och reda här.</p>
      <p>Det är faktiskt påtagligt välstädat hemma hos Jonatan Unge. Han har förevisat sitt rymliga badkar (”man kan säkert vara tre personer där i! det är jätte-jätte-bra!”), visat mig runt i den stora, ljusa tjugotalslägenheten. Det är bäddat, dammat, allt är i ordning.</p>
      <p>– I och för sig har min städerska varit här i dag. Men det såg ut såhär innan också! I svackorna låter jag allt förfalla, och när jag kommer ur dem tar jag itu med allt – tvättar alla kläder jag inte tvättat på fyra månader, typ. Nu kommer det här humöret att hålla i sig i alla fall ett par månader. Jag ska börja träna igen, jag ska sluta äta pizza…</p>
      <p><b>Jag påpekar att</b> svackan verkar ha sammanfallit med en tid av framgång för Jonatan Unge. Förutom ”Kurs i självutplåning” tävlar han i den kommande säsongen av ”På spåret” ihop med sin mamma, Expressen-journalisten Cecilia Hagen. I våras utsågs han till Årets manliga komiker på Svenska standupgalan, och i höstas till Årets komiker på Barncancergalan/Det svenska humorpriset. Det talas fortfarande om hans magnifika Sommarprat – som inte ens hölls nu i somras, utan sommaren dessförinnan.</p>
      <p>– Allt det har liksom inträffat under mitt sämsta år i mannaminne, säger Jonatan Unge.</p>
      <p>
        <b>Har det ena med det andra att göra?</b>
      </p>
      <p>– Nej… Det är en kombination av en fyrtioårskris och att jag blev dumpad. </p>
      <p>I fyra år var Jonatan Unge ihop med serietecknaren och tidigare ”Tankesmedjan”-kollegan Nanna Johansson. Det tog slut för knappt ett år sedan.</p>
      <p>– Men det är lite orättvist att bara skylla på att förhållandet kraschade. Jag märker att jag börjar bli äldre, och jag tycker inte att det är så superkul. Det är tråkigt att bli fulare och att få konstiga krämpor. Jag tänker jättemycket på att min dotter ska bli vuxen och försvinna, och så har jag inget barn mer. Jag känner att jag håller på att bli för gammal för att få en till unge.</p>
      <p>
        <b>Nej då.</b>
      </p>
      <p>– Jamen, snart. Hur ska jag orka, liksom, jag är ju fyrtio! Vet du hur jobbigt det är att vara fyrtio?</p>
      <p>
        <b>Nej.</b>
      </p>
      <p>– Nej, exakt.</p>
      <p>Jag har fått snabbkaffe i en mugg som det står ”Februaripodden” på, den närmast kultförklarade podcast som Jonatan Unge under ett par välsignade år gjorde ihop med en annan tidigare ”Tankesmedjan”-kollega, Ola Söderholm.</p>
      <figure>
        <img src="https://cached-images.bonnier.news/cms30/UploadedImages/2019/11/21/a38b2d64-b207-4a08-9ee7-5b9446a84285/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>
          <cite>Foto: Anders Hansson</cite>
        </figcaption>
      </figure>
      <p>”Malmöpoddarna” är numera en självklar benämning på det som kanske började med just ”Tankesmedjan”, där Jonatan Unge, Ola Söderholm, Liv Strömquist, Nanna Johansson, Emma Knyckare, Simon Svensson, Kristoffer ”K” Svensson med flera figurerade under de första åren.</p>
      <p>När de så småningom blev utlasade från Sveriges Radio startade flera av dem podcasten ”Lilla drevet” för Aftonbladet Kultur – och när den lade ner, häromåret, var det bara för att återuppstå i liknande form som ”Stormens utveckling”, också den under ledning av Ola Söderholm. Jonatan Unge är återkommande gäst, och i ”Della monde”-poddarna – ”Della sport”, ”Della arte” och ”Della papa”, bland andra – är han en av tre programledare. De andra är redan nämnda Simon Svensson och Kristoffer ”K” – tidigare ”Kringlan” – Svensson. Nu för tiden tjänar Jonatan Unge merparten av sina pengar på poddandet.</p>
      <p><b>Om det låter </b>en smula rörigt är det för att det är det. Det är ett helt universum av korsbefruktningar, konflikter, kärlekspar som blivit ihop och gjort slut. Den havererade relationen med Nanna Johansson är en av flera sådana händelser i Malmös intrikata poddvärld. Jag frågar Jonatan Unge när de gjorde slut.</p>
      <p>– Vi och vi, muttrar han.</p>
      <p>– Det var den 27 december. Precis innan jag skulle fylla fyrtio. Jag tyckte att det var väldigt dålig tajmning, och det skrek jag åt henne. Men det är kanske en lite orättvis anklagelse. Det är svårt att hitta rätt tajmning för att göra slut.</p>
      <p><b>Han berättar att</b> hans mamma hade bjudit honom, Nanna och Jonatans två storasyskon på fyrtioårsresa till Venedig, men att Nanna av naturliga skäl inte följde med.</p>
      <p>– Jag var svinledsen. Man skulle åka någon jävla gondol, den bara stod och väntade, och så frågade jag: ”När ska vi åka?” ”Vi väntar på mrs Johansson”, svarade de. Det tyckte jag var jävligt jobbigt.</p>
      <p>Jonatan Unge har börjat gnugga sig frenetiskt i ögonen – något han i och för sig gör under stora delar av vårt samtal – och han möter inte min blick.</p>
      <p>– Jag brukar säga att jag fick henne för mina synders skull. Hon är så oerhört slarvig. Jag kom hem en gång, och så låg det massa kakor på golvet. ”Varför ligger det massa kakor på golvet?”, frågade jag. Och hon sa: ”Jag la pussel på golvet och åt kakor.” Man plockar väl upp kakorna! </p>
      <p>Han suckar tungt.</p>
      <p>– Men det är sånt jag är orolig för. För att förhållanden ska funka måste man bara släppa allt sånt. Tjat om kakor på golvet… Det kommer bara förstöra allt. Jag kunde inte ta ansvar för mina känslor, låta bli att dela med mig av dem, och det gör att jag undrar hur det ska gå i framtiden. Om jag någonsin kommer kunna ha en långvarig, fungerande relation. </p>
      <p><b>Jag föreslår, mycket försiktigt</b>, att det kanske inte främst var kakorna som var problemet.</p>
      <p>– Det var väl en mängd olika saker som var problemet, och det kanske jag borde ha fattat. Men jag hade verkligen intalat mig själv att det var vi. Jag trodde att, ja, jag har mina brister och hon har sina, men vi är förlåtande mot varandra. Jag förstår inte hur jag ska hitta någon som är så rolig igen. Det kan verkligen irritera mig.</p>
      <p>Oförmågan att ta ansvar för sina känslor, säger Jonatan Unge, kommer från mamman. Och hon har i sin tur fått det av sin mamma.</p>
      <p><b>Jonatan Unge växte upp</b> i en villa på Djurgården i Stockholm, med Cecilia Hagen och Ingemar Unge, långvarig DN-journalist och sedermera reporter på Vi, som föräldrar. Mamman är ättling till Albert Bonnier, född 1820 och, givetvis, grundare av Albert Bonniers förlag.</p>
      <p>Föräldrarna skildes när han var sex år gammal. I dag har Jonatan en långt närmare relation till sin mamma än sin pappa – vilket innebär att han, på gott och ont, har präglats av henne.</p>
      <p>– Vi kan verkligen bli tokiga på varandra. Jag kan irritera mig himla mycket på att hon, och hela hennes del av familjen, är så ångestfylld. Man går runt och bär på varandras ångest hela tiden. Men jag trivs väldigt bra i hennes sällskap.</p>
      <figure>
        <img src="https://cached-images.bonnier.news/cms30/UploadedImages/2019/11/21/4a7133c5-2516-4baa-beae-3b351f390a35/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>
          <cite>Foto: Anders Hansson</cite>
        </figcaption>
      </figure>
      <p>
        <b>Hur har det gått att tävla ihop i ”På spåret”?</b>
      </p>
      <p>– Det har gått svinbra! Hon var väldigt orolig för att det inte skulle göra det, men jag tror att hon har skärpt sig lite och inte varit så pustig och nervig. Hon har varit så himla bra, också, och då känner hon sig så duktig att stämningen blir mycket bättre. Men vi kan ungefär samma saker, fast jag kan mycket mindre, så vi kompletterar inte varandra särskilt bra. Jag är bara en sämre version av henne.</p>
      <p>
        <b>Är du hennes favoritbarn...</b>
      </p>
      <p>– Alltså, det får man ju absolut inte säga, säger Jonatan Unge och ser ut som en sol i ansiktet.</p>
      <p>
        <b>... eller bara hennes kändaste barn?</b>
      </p>
      <p>– Nej, jag var nog favoriten också innan jag blev känd. </p>
      <p>Jonatan Unges mormor bodde i en flygel till djurgårdsvillan under uppväxten.</p>
      <p>– Hon hade verkligen sina problem, den kvinnan. Hon var supernervig, och hon hade jättemycket dödsångest. När hon var barnvakt åt oss brukade hon stå och titta efter mamma och pappa när de åkte: ”Hoppas inget händer.” Och hade de sagt när de skulle komma hem, och gick en minut över tiden, väckte hon oss genast: ”Nu har det hänt något.” Det är ju världens sämsta barnvakt!</p>
      <p>Många med dödsångest verkar ha fått det från sina föräldrar, säger jag.</p>
      <p>– Det verkar väldigt lätt överförbart. Jag måste ha fört över jättemycket till min dotter, men ibland kan jag nästan bli irriterad på att jag inte märker det tydligare. Jag tappar fattningen väldigt lätt över, typ, att jag inte kan hitta mina nycklar...</p>
      <p>Jonatan Unge spelar upp en liten sketch i sammetsfåtöljen, hur han höjer armarna mot skyn, förbannar hela sin tillvaro. Den som någon gång har hört honom luta sig bort från poddmikrofonen, för att kunna skrika utan att lyssnaren måste sänka volymen, känner omedelbart igen ljudeffekten.</p>
      <p>– ”Jaha? Hur fan ska vi göra nu då? Vi kan ju inte lämna lägenheten!” Och så tittar jag på Dalia, och så sitter hon bara där med sin Ipad, helt lugn.</p>
      <details>
        <summary>Jonatan Unge</summary>
        <p><b>Jonatan Unge är född 1979</b> och uppvuxen på Djurgården i Stockholm. Han är ståuppkomiker, podcastare och tidigare radiosatiriker. Med komikern och exflickvännen Sissela Benn har han en åttaårig dotter vid namn Dalia.</p>
        <p><b>2010 flyttade han</b> till Malmö och började jobba på ”Tankesmedjan” i P3. <b>Han har tidigare</b> medverkat i podcasterna ”Lilla drevet”, ”Spela spel” och ”Februaripodden” och är nu en del av ”Stormens utveckling” med Ola Söderholm och ”Della monde”-poddarna med Simon Svensson och Kristoffer ”K” Svensson.</p>
        <p><b>I år har han fått pris</b> som Årets manliga komiker på Svenska standupgalan och som Årets komiker på Barncancergalan/Det svenska humorpriset.</p>
        <p><b>Han är aktuell </b>i SVT-serien ”Kurs i självutplåning” och i lag med sin mamma, Cecilia Hagen, i ”På spåret” som har säsongspremiär den 6 december. </p>
      </details>
      <p>
        <b>Men var kommer den ångesten ifrån? Från början?</b>
      </p>
      <p>– Mamma brukar säga att ingen i vår familj riktigt växer upp. Att alla förblir barn, på gott och ont. I många fall mest ont.</p>
      <p>Jonatan Unge hävdar envist att han var ”grundglad” som barn. Han hade intressen (”jag samlade på saker – ugglor, kryddor, små spritflaskor”), kompisar, inte överdrivet svårt för sig i skolan. Samtidigt berättar han att han hade mycket tvångstankar, och att han tidigt upplevde dödsångest.</p>
      <p>– Jag stod inte ut med att vara ensam hemma, för när jag var det fick jag en så stark känsla av att jag var död. Jag tittade ut genom fönstret, och där pågick livet, men hemma i våningen var det dött. Till slut slutade jag gå hem efter skolan. I stället gick jag varv efter varv på stan. Ett tag kunde jag varenda toalett i hela Stockholms innerstad.</p>
      <p>
        <b>Vilken var din favorit?</b>
      </p>
      <p>– Berns toaletter var jättefina. NK:s var också coola. De kostade pengar, men där åkte sitsen liksom in efter att man var klar.</p>
      <p>Jag frågar hur relationen till pappan såg ut när Jonatan Unge var liten.</p>
      <p>– Som jag minns det var den bra. Han är en rolig typ, man kunde leka med honom, han är bra på att berätta historier. Men sakta men säkert, efter att de skilde sig, kom de negativa delarna fram. Som många män i hans generation så övergav han sin gamla familj för en ny – han skaffade en ny kvinna, och till slut blev det nya barn. Först hade de så höga ambitioner om att vi skulle vara där varannan vecka, men till slut blev det kanske varannan helg. </p>
      <p>
        <b>Hur ser du på honom i dag?</b>
      </p>
      <p>– Ja, som… Som en avlägsen morbror som man tycker är ganska kul. Eller som <i>var</i> ganska kul. Förr kunde man, även om man inte talade om något viktigt, även om man undvek allt som man kanske borde ha talat om, ha kul med honom. Men han börjar bli lite gammal nu.</p>
      <p>Jag frågar om han någonsin pratat med sin pappa om deras relation.</p>
      <p>– Jag är så konflikträdd och feg. En gång har jag konfronterat honom, och sagt att vi inte ska ha någon kontakt. Men sen dök han upp ändå, för han står inte ut med att inte vara förlåten, och jag står inte ut med att inte förlåta. </p>
      <p><b>I början, efter att han</b> och Sissela Benn gjorde slut, hade Jonatan Unge sin dotter Dalia hälften av tiden. Sedan flyttade Sissela, hennes nya man och deras gemensamma son till stadsdelen Kirseberg i Malmö – och Dalia fick närmare till skolan därifrån än från Kronprinsen. I dag bor hon uppskattningsvis 75 procent av tiden hos sin mamma.</p>
      <p>– Jag var väldigt emot det, och sa nej i början. Men sen kom den där svackan och då sa jag ja. Jag tyckte inte att jag tog så bra hand om henne ändå.</p>
      <figure>
        <img src="https://cached-images.bonnier.news/cms30/UploadedImages/2019/11/21/59491f38-c38a-4aa8-8080-ffefbbc40389/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Humorprofil.<cite>Foto: Anders Hansson</cite></figcaption>
      </figure>
      <p> </p>
      <p>
        <b>Var det extra känsligt för dig på grund av din pappa?</b>
      </p>
      <p>– Jag vill ha henne varannan vecka för att man ska ha det. Om man bara träffar sitt barn på helgerna får man inte en normal relation. Och det finns en bekvämlighet, som finns i min far, och som jag vet finns i mig, som jag är rädd att ge vika för. Jag mår bättre när jag har Dalia, men det är ett jobb att ta hand om ett barn, jag kan inte ligga på soffan lika mycket. Och jag är ju lat. Jag är rädd för att jag ska låta lättjan ta över.</p>
      <p>”Fuckup”, ja. När blev Jonatan Unge ”Fuckup”? I sin standup och sina poddar skämtar han friskt om sin oförmåga att klara av vardagen – betala räkningar, minnas möten, komma i tid. Han har fått en adhd-diagnos av en läkare och en annan diagnos av den psykoanalytiker han gick till i sju års tid: han vill göra sig själv till ett hjälplöst barn, för att föräldrarna ska behöva ta hand om honom.</p>
      <details>
        <summary>Jonatan Unge om...</summary>
        <p>.<b>.. alkoholen:</b> ”Jag dricker för mycket. Det är mest kroppsligt, man blir fet och äcklig av det. Men jag har dragit ner nu. Jag tillåter mig att dricka två enheter om dagen, för att min mamma gör det, och då kan hon inte klaga på mig.”</p>
        <p> </p>
        <p><b>... judendomen:</b> ”Jag var väldigt religiös som barn. Vid 15 års ålder gick jag till rabbinen för att konvertera, och när han sa nej tre gånger blev jag nästan nazist på kuppen, innan vi upptäckte att jag redan var jude på mödernet. Jag hör väldigt ofta att jag är fejkjude – jag håller inte kosher, jag är inte omskuren, jag tror egentligen inte på Gud. Men om någon frågar mig om jag är jude säger jag att jag är det, och jag menar det.”</p>
        <p> </p>
        <p><b>... elsparkcykelåkandet:</b> ”Min bank hörde av sig om att det försiggått konstiga transaktioner från mitt konto. ’Tydligen har du åkt elsparkcykel för 14.000 kronor? Du hör ju hur sjukt! En dag åkte du elsparkcykel fjorton gånger, det kan inte vara möjligt!’ Men jag har ersatt mitt taxiberoende med elsparkcykeln. Jag tror ändå att jag tjänar på det.”</p>
      </details>
      <p>– Mitt ekonomiska slarv är mitt eget, det är det inte så många i släkten som har. Men jag har det bara inte i mig att göra något åt det. I stället har jag börjat tjäna så mycket pengar att jag kan outsourca mina problem – i stället för mamma har jag en revisor, i stället för mammas städerska har jag min egen städerska, säger han. </p>
      <p><b>Psykoanalytikern, </b>säger han, fick honom att förstå att det var ovärdigt att i vuxen ålder vara så beroende av sina föräldrar.</p>
      <p>– Men å andra sidan var det min mamma som till slut fick nog och sa: ”Jag kommer inte låna ut mer pengar till dig.” Det var ju tråkigt att det inte var jag som sa det, men nu är jag faktiskt ekonomiskt oberoende av dem. Och mina julklappar är dyrare än mammas.</p>
      <p>Vi har suttit i den lilla och den stora fåtöljen i timmar. Jonatan Unge vill hinna äta lunch på sitt favoritshawarmaställe innan han ska hämta Dalia i skolan. Jag ska bara fråga en sak till.</p>
      <p>Förr i tiden, säger jag, lyssnade jag alltid på podcasten ”Della arte”, där han, Kristoffer ”K” Svensson och Simon Svensson talar om kultur. Men jag tvingades sluta av ren självbevarelsedrift – vecka efter vecka kom samtalen nämligen att på ett, låt oss säga inte odelat positivt sätt, handla om mig och mina texter i DN.</p>
      <p>Jonatan Unge kluckar lyckligt när jag säger det, som om han bara väntat på att ämnet skulle komma på tal.</p>
      <p>– Ja, gud vad hemskt! Vi retade dig för att du bara kollade på tv. Det måste ha varit fruktansvärt. Usch!</p>
      <p>
        <b>Det är okej. Men jag slapp ändå inte undan, för det visade sig att det bästa killar vet är att komma fram till mig och säga: ”Du vet att de alltid pratar skit om dig i ’Della arte’?”</b>
      </p>
      <p>– Killar… De är sämst. Funkar det som raggningsreplik? Blir man inte bara förbannad? Men vi har faktiskt inte retat dig på jättelänge.</p>
      <p>
        <b>Skönt att höra.</b>
      </p>
      <p>– Jag har tänkt på det där, att göra sig lustig på andra människors bekostnad… Jag hade <i>hatat</i> det om det hände mig. Jag är inte så bra på att skratta åt mig själv. Jag läser aldrig artiklar om mig eller kommentarer om saker jag gjort, jag googlar aldrig mig själv. Men när jag märkte att jag inte klarade av att läsa negativa kommentarer förbjöd jag också mig själv från att läsa de positiva. Det hade liksom känts ohederligt.</p>
      <p>
        <b>Då kanske du inte vill veta det här, men… Av det som står om dig på internet måste så gott som 100 procent vara positivt.</b>
      </p>
      <p>– Jag har blivit oerhört väl behandlad. Folk har varit väldigt vänligt inställda till mig från början. Jag väntar bara på att det ska vända, det är det enda jag tänker på.</p>
      <figure>
        <img src="https://cached-images.bonnier.news/cms30/UploadedImages/2019/11/21/de8c0ce5-e757-42ad-b018-09657788cbc3/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Jonatan Unge med bjudshawarma.<cite>Foto: Anders Hansson</cite></figcaption>
      </figure>
      <p>Vi lämnar lägenheten, tar oss till Bergsgatan och falafelstället Sara. Framme vid disken börjar Jonatan Unge klappa sig oroväckande över byx- och jackfickorna.</p>
      <p>– Du… Jag måste vara en diva. Jag har inga pengar på mig.</p>
      <p>Han ser skamsen ut. Jag halar fram min plånbok.</p>
      <p>– Det här var verkligen tråkigt. Det var för att jag bytte jacka, jag lovar. Tack. Och jag som hade skrutit om att jag var ekonomiskt oberoende.</p>
      <p>
        <b>Av dina föräldrar, ja.</b>
      </p>
      <p>– Ja. Nu är det andra som får ta hand om mig.</p>
      <p><a href="https://www.dn.se/av/greta-thurfjell/">Läs fler texter av Greta Thurfjell</a>, till exempel <a href="https://www.dn.se/kultur-noje/bocker/sara-villius-jag-skriver-om-det-man-inte-kan-prata-om/">intervjun med författaren Sara Villius.</a> </p>
    </article>
  </body>
</html>