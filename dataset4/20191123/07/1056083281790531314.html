<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200476/%D8%AE%D9%88%D8%A7%D9%87%D8%B1%D9%86%D8%A7%D8%AA%D9%86%DB%8C-%D8%AC%D8%AF%DB%8C%D8%AF-%D9%87%D9%85%D8%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:06:13+00:00"/>
    <meta property="og:title" content="خواهرناتنی جدید همدان"/>
    <meta property="og:description" content="ایسنا/همدان رئیس کمیسیون اقتصادی، گردشگری و سرمایه‌گذاری شورای شهر اصفهان با اعلام خواهرخواندگی همدان و اصفهان گفت: خواهرخواندگی این دو شهر تاریخی اتفاق مبارکی است که امیدواریم موجب رشد و توسعه آن‌ها در تمامی ابعاد توسعه پایدار شود."/>
  </head>
  <body>
    <article>
      <h1>خواهرناتنی جدید همدان</h1>
      <address><time datetime="2019-11-23T07:06:13+00:00">23 Nov 2019, 07:06</time> by <a rel="author">سمیرا معارفی</a></address>
      <p>ایسنا/همدان رئیس کمیسیون اقتصادی، گردشگری و سرمایه‌گذاری شورای شهر اصفهان با اعلام خواهرخواندگی همدان و اصفهان گفت: خواهرخواندگی این دو شهر تاریخی اتفاق مبارکی است که امیدواریم موجب رشد و توسعه آن‌ها در تمامی ابعاد توسعه پایدار شود.</p>
      <p>نصیر ملت در همایش نقش رویدادهای بین‌المللی در توسعه گردشگری همدان بیان کرد: امید است این خواهرخواندگی الگوی موفقی برای دیگر شهرهای کشور باشد و بنای توسعه شهری به واسطه ارتباط، توانمندی‌ها، اندیشه‌ها و تجربیات مشترک رقم بخورد.</p>
      <p>وی با توضیح اینکه صنعت گردشگری در شرایط حساس کشور نیاز به نگاهی متفاوت دارد، افزود: نگاه ارزشمند مجموعه مدیریت شهری و شورای اسلامی شهر همدان جای تقدیر دارد چرا که نتیجه‌گیری در این حوزه به دلایلی بسیار سخت است.</p>
      <p>ملت با اشاره به تصمیماتی که سالیان پیش سیاستگذاران برای اداره شهرها گرفته‌اند، تصریح کرد: بنا بر این تصمیمات شهرداری‌ها به حال خود رها شده و برای تأمین نیاز مالی به ناچار به سمت و سویی رفتند که در آینده نزدیک زیان‌هایی برای شهرها به همراه خواهد داشت.</p>
      <p>وی ادامه داد: متأسفانه شهرداری‌ها فعالیت هایی مازاد بر ظرفیت استانداردهای شهرسازی و در قالب طرح‌های تلفیقی برای تأمین نیازهای مالی روز انجام می‌دهند که اگرچه در کوتاه مدت درآمدزایی به همراه دارد اما در بلندمدت باید هزینه‌های گزافی برای جبران آن‌ها متحمل شویم.</p>
      <p>این عضو شورای اسلامی شهر اصفهان اضافه کرد: نتیجه این اتفاق، کاهش کیفیت خدمات موجود در شهرها است و این دور تسلسل تا جایی ادامه می‌یابد که شهرها به شهری غیر‌‌قابل زیست تبدیل می‌شوند و متأسفانه این قضیه در حال توسعه است.</p>
      <p>ملت با تأکید بر اینکه برای اصلاح این مسیر نیاز به چاره‌اندیشی جدی است، اضافه کرد: بهترین، در دسترس‌ترین و ارزان‌ترین راه برای رفع این معضل، توجه به ظرفیت‌های ویژه مانند آثار طبیعی، آثار تاریخی و آثار هنرمندان شاخص و فاخر در سراسر کشور است.</p>
      <p>وی افزود: نبود مدیریت یکپارچه و همسو برای بهره‌برداری از ظرفیت‌های نامبرده و فقدان نقشه جامع برای توسعه گردشگری، از ضعف‌های این حوزه است که موجب می‌شود نتایج متناسب با ظرفیت های موجود حاصل نشود.</p>
      <p>این مقام مسئول با تشریح نگاه ویژه شهر اصفهان مبنی بر توجه به ظرفیت های واقعی شهر و توسعه گردشگری، خاطرنشان کرد: این نگرش تنها بر پایه برگزاری رویدادها برنامه‌ریزی نشده است بلکه نتایج حاصل از آن در اولویت قرار دارد.</p>
      <p>وی ادامه داد: نخستین هدف‌گذاری که برای این نگرش تعریف شده، ارتقای کیفیت زیست محیطی در شهر است و این هدف با توسعه اقتصادی و شهری محقق خواهد شد که برای توسعه گردشگری با استفاده از تجربه‌های شهرهایی مثل همدان و تبریز محقق می‌شود.</p>
      <p>ملت با اشاره به اینکه شهر اصفهان به دنبال جذب گردشگری است که توسعه اقتصادی، اجتماعی، فرهنگی و ... را به همراه داشته باشد، اضافه کرد: برای رسیدن به این مهم به دنبال ایجاد زیرساخت‌های این نوع گردشگری هستیم و با توجه به اینکه شرایط جاذبه‌های اصفهان و همدان مشابه است، باید تلاش کنیم تمام گونه‌های گردشگری را در شهرها تعالی بخشیم.</p>
      <p>وی یادآور شد: رسیدن به این هدف مستلزم شناخت ظرفیت گونه‌های گردشگری و مدیریت صحیح است؛ به عنوان مثال در حال حاضر همدان دارای ۱۸۰۰ اثر تاریخی است اما تعداد کمی از این آثار بار گردشگری استان را به دوش می‌کشند بنابراین در گام نخست باید برای تمامی آثار عملکرد تعریف شده‌ای داشته باشیم.</p>
      <p>ملت در ادامه با تشریح اینکه آنچه موجب تکرار سفر می‌شود، تجربه خاطره است، گفت: ما باید تجربه و رویدادهایی را مکمل داشته‌های فیزیکی در شهرهای خود ایجاد کنیم که بتواند عامل و انگیزه‌ای برای تکرار سفر باشد.</p>
      <p>وی در پایان خاطرنشان کرد: لازم است به این باور برسیم که یکی از محدود داشته‌های ما برای توسعه و تضمین بهای شهرها، توجه به ظرفیت گردشگری است و این صنعت همان قدر که پربازده است، حساس نیز است.</p>
      <p>رئیس شورای اسلامی شهر همدان نیز در ادامه یادآور شد: شورای اسلامی و شهرداری همدان در سال‌های پیش با فراهم کردن زیرساخت‌های لازم برای گردشگری، کارهای مفیدی انجام داده‌ اند که رایگان شدن عوارض هتل‌ها که منتج به ساخته شدن هتل‌های زیادی در شهر شد و زیباسازی شهر که با هدف اقامت بیش از یک شب توریست بود، از جمله این اقدامات است.</p>
      <p>کامران گردان با اشاره به اینکه شهرداری و شورای شهر متولیان اصلی گردشگری نیستند، افزود: این دو ارگان در سال ۹۷ در دو رویداد جهانی و سال ۹۸ در همایش بین‌المللی راه ابریشم مشارکت داشته‌اند که موفقیت‌های خوبی نیز از آنها حاصل شد و می توان اذعان کرد در زمان برگزاری این رویدادهای جهانی، همدان بر روی آنتن‌های خبری بوده و تبلیغات لازم برای گردشگری استان انجام شده است.</p>
      <p>وی در پایان با توضیح اینکه برای رونق گردشگری به اسپانسر نیاز است، گفت: به عنوان مثال جامعه هتلداران، مجموعه توریستی علیصدر و مجموعه گردشگری گنجنامه از جمله این اسپانسرها در استان همدان هستند که امیدواریم با برنامه‌ریزی‌های انجام شده مشخص شود رویدادهای جهانی چه تأثیری در گردشگری همدان داشته است.</p>
      <p>انتهای پیام</p>
    </article>
  </body>
</html>