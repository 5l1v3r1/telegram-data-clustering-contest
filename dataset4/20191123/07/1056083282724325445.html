<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200479/%D8%AF%D8%B3%D8%AA%D9%88%D8%B1-%D9%88%D8%B2%DB%8C%D8%B1-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D9%85%D8%AD%D8%AA%D9%88%D8%A7%DB%8C-%D9%85%DA%A9%D8%AA%D9%88%D8%A8-%D9%88-%D8%A7%D9%81%D8%B2%D8%A7%DB%8C%D8%B4-%D8%AA%D8%B5%D9%88%DB%8C%D8%B1-%DA%A9%D8%AA%D8%A8-%D8%AF%D8%B1%D8%B3%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:07:21+00:00"/>
    <meta property="og:title" content="دستور وزیر برای کاهش محتوای مکتوب و افزایش تصویر کتب درسی"/>
    <meta property="og:description" content="وزیر آموزش‌وپرورش اظهار کرد: سازمان پژوهش و برنامه‌ریزی آموزشی با کاستن از محتوی مکتوب و انتقال آن به محتوی تصویری، فضای جدیدی را برای یادگیری دانش آموزان به وجود بیاورد."/>
  </head>
  <body>
    <article>
      <h1>دستور وزیر برای کاهش محتوای مکتوب و افزایش تصویر کتب درسی</h1>
      <address>
        <time datetime="2019-11-23T07:07:21+00:00">23 Nov 2019, 07:07</time>
      </address>
      <p>وزیر آموزش‌وپرورش اظهار کرد: سازمان پژوهش و برنامه‌ریزی آموزشی با کاستن از محتوی مکتوب و انتقال آن به محتوی تصویری، فضای جدیدی را برای یادگیری دانش آموزان به وجود بیاورد.</p>
      <p>به گزارش ایسنا، محسن حاجی میرزایی در آیین اختتامیه چهل و نهمین جشنواره فیلم رشد بابیان اینکه این جشنواره درآستانه نیم‌قرن سابقه است، اظهار کرد: امیدوارم این جشنواره در آستانه پنجاه‌سالگی‌اش به کمال و بلوغ لازم رسیده باشد.</p>
      <p>وزیر آموزش‌وپرورش با اشاره به اینکه تمام تلاش نظام تعلیم و تربیت خلق موقعیت‌های مفید یادگیری است، اظهار کرد: انگیزه همه برنامه‌های که در آموزش‌وپرورش انجام می‌شود؛ خلق موقعیت‌های جدید یادگیری است لذا وضعیت نظام آموزشی در کیفیت ایجاد موقعیت‌های یادگیری ارزیابی می‌شود و با تعمیق و تنوع موقعیت‌های جدید یادگیری به افزایش کیفیت یادگیری موفق می‌شویم و امروز و فردای جامعه در بهبود جریان یادگیری است.</p>
      <p>حاجی میرزایی با اشاره به اینکه انسان در شرایطی به دنیا می‌آید که هیچ‌چیز نمی‌داند و با ابزارهایی که به‌عنوان یک انسان داریم به شناخت دنیا می‌پردازیم، گفت: همه تمایز بین افراد، جوامع، تمدن‌ها و... محصول تنوع یادگیری‌ها است و کیفیت یادگیری و نحوه شناخت انسان از دنیا مرتبه انسان را به تعالی می‌رساند یا آن مرتبه را پایین‌تر از حیوان تنزل می‌دهد که محصول کیفیت یادگیری است.</p>
      <p>وی بابیان اینکه دیدن و شنیدن، ۸۸درصد در یادگیری انسان مؤثر است لذا فیلم‌های آموزشی به جهت بهره‌گیری از ابزارهای مختلف عرصه جذاب‌تر و عمیق‌تری را برای یادگیری دانش آموزان ایجاد می‌کند و ظرفیت بالاتری را برای تحول در جامعه به وجود آورد، اظهار کرد: این ابزارها روزبه‌روز پیشرفت می‌کند و دسترسی به آن‌ها زیاد می‌شود اما مهم‌تر عمق تأثیرگذاری و ایجاد ظرفیت زیادی است که در یادگیری دارند و اگر این ابزارها زمانی به‌عنوان وسیله‌ای برای کمک به آموزش بود؛ امروز همه آموزش در این عرصه شکل می‌گیرد و آموزشی که بتواند این ظرفیت‌ها را به کار بگیرد قادر است مسئولیت خود را بهتر انجام دهد.</p>
      <p>وزیرآموزش‌وپرورش با اشاره به اینکه همه عرصه‌ها، حوزه یادگیری است و آموزش‌وپرورش ساعت‌های محدودی دانش آموزان در اختیار دارد و بخش عمده‌ای از ساعت‌های دانش آموزان در حوزه‌های دیگری به‌غیراز آموزش‌وپرورش سپری می‌شود، اظهار کرد: تعمیق یادگیری درگرو هماهنگی و همبستگی عرصه‌هایی است که در یادگیری نسل جدید مؤثر است.</p>
      <p>وی افزود: اینکه یک جامعه چه چیز را و چگونه یاد می‌گیرد، آینده مورد انتظار جامعه را نشان می‌دهد و اگر به دنبال آینده بهتر هستیم باید به آنچه یاد می‌دهیم و محتوایی که برای یادگیری استفاده می‌کنیم، تمرکز و بر آن بیشتر اندیشه کنیم تا یادگیری باکیفیت و عمیق را به نسل جدید منتقل کنیم.</p>
      <p>وی رسالت جشنواره بین‌المللی فیلم رشد را خلق موقعیت‌های عمیق و پر مفهوم یادگیری دانست و اظهارکرد: در آستانه پنجاهمین سالگرد جشنواره بین‌المللی فیلم رشد باید در مورد اثرگذاری این جشنواره بر نظام تعلیم و تربیت بررسی بیشتری کنیم. در نهادهای فرهنگی جامعه، جستجو برای فهم اثربخشی تولیدات فرهنگی بسیار نادر است، هرچند دستگاه‌ها گزارش اقدام‌های خود را می‌دهند اما گزارشی از اثربخشی فعالیت‌ها نداریم و باید به این نکته توجه شود.</p>
      <p>به گزارش روابط عمومی و اطلاع‌رسانی وزارت آموزش‌وپرورش،عضو کابینه دولت تدبیر و امید بابیان اینکه به اجرای سند تحول بنیادین متعهد هستیم و سند تحول بر تربیت متمرکز است و در تربیت باید به ساحت‌های متنوع توجه کرد، افزود: جشنواره فیلم رشد به‌عنوان بخشی از نظام تعلیم و تربیت باید نسبت خودش را در انتقال مفاهیم و ساحت‌های سند تحول مشخص کند.</p>
      <p>
        <b>وی مقوله فیلم را به‌عنوان جز به‌هم‌پیوسته فرایند آموزشی مطرح کرد و گفت: ۶۰درصد محتوی آموزشی در مدارس ابتدایی و ۹۰درصد محتوی آموزشی در دوره متوسطه و دانشگاه متکی بر شنیدن است و می‌دانیم دانستن برای دانستن لزوماً منجر به دانستن برای کار بستن، زیستن و همزیستی منجر نمی‌شود و امروز باید برای دانستن برای به کار بستن تلاش کرد لذا باید از ابزارهای دیگری برای تنوع‌بخشی به یادگیری استفاده کنیم و سازمان پژوهش و برنامه‌ریزی درسی باید با کاستن از محتوی مکتوب و انتقال آن به محتوی تصویری فضای جدیدی را برای یادگیری به وجود بیاورد.</b>
      </p>
      <p>حاجی میرزایی بابیان اینکه معلمان اصلی‌ترین کانون تربیت هستند و ناب‌ترین مفاهیم تربیتی در اقدام معلم رقم می‌خورد، اظهار کرد: این جشنواره باید به سمتی برود که بهترین تجارب معلمان و مدیران را از سراسر کشور شناسایی، مستند و به اشتراک بگذارد.</p>
      <p>وی تقویت جریان خودجوش مدرسه‌ای را مهم دانست گفت: با ابزارهایی که در اختیار دانش آموزان قرار دارد می‌توان محیط‌های یادگیری متنوع را ایجاد کرد.</p>
      <p>حاجی میرزایی با اشاره به اینکه ۱۵هزار میلیارد تومان در اقتصاد آموزش‌وپرورش به سمت کنکور سوق می‌یابد، اظهار کرد: اگر بخواهیم جریان تربیت را در مدرسه و یادگیری عمیق‌تر و آماده کردن انسان‌ها برای زیستن را شکل دهیم باید این اقتصاد را به سمت توسعه یادگیری سوق دهیم.</p>
      <p>وی در پایان گفت: شبکه ملی رشد باید با توجه به شرایط جدید حضور هدفمندتری در جریان تعلیم و تربیت داشته باشد.</p>
      <p>انتهای پیام</p>
    </article>
  </body>
</html>