<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/alegeri-prezidentiale-turul-2-politia-capitalei-incepe-transportul-buletinelor-pentru-turul-2-soferii-testati-cu-alcooltest-18608239"/>
    <meta property="og:site_name" content="Gândul"/>
    <meta property="article:published_time" content="2019-11-23T07:01:43+00:00"/>
    <meta property="og:title" content="Alegeri prezidenţiale, turul 2. Poliţia Capitalei: Începe transportul buletinelor pentru turul 2. Şoferii, testaţi cu alcooltest"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Alegeri prezidenţiale, turul 2. Poliţia Capitalei: Începe transportul buletinelor pentru turul 2. Şoferii, testaţi cu alcooltest</h1>
      <h2>Transportul buletinelor de vot pentru turul II către secţii a început sâmbătă dimineaţă, a anunţat Poliţia Capitalei. Echipajele de poliţie vor verifica documentele şoferilor, îi vor testa pe aceştia cu aparatul alcooltest şi vor analiza documentele maşinilor.</h2>
      <address>
        <time datetime="2019-11-23T07:01:43+00:00">23 Nov 2019, 07:01</time>
      </address>
      <p>„În acest moment ne pregătim pentru transportarea buletinelor de vot către secţiile de votare de pe raza municipiului Bucureşti.</p>
      <p>Colegii mei, pentru evitarea oricărui eveniment nefericit, testează toţi şoferii care efectuează transportul cu aparatele alcooltest.</p>
      <p>Reamintim că, în urmă cu două săptămâni, au fost descoperiţi doi şoferi care au consumat băuturi alcoolice, aceştia au fost sancţionaţi contravenţional şi li s-au reţinut permisele de conducere.</p>
      <p>Totodată, colegii mei le verifică şi documentaţia şoferilor, precum şi documentaţia maşinilor care vor efectua transportul către secţiile de votare”, a declarat Ciprian Romanescu, purtătorul de cuvânt al Poliţiei Capitalei.</p>
      <p>2.700 de poliţişti vor acţiona, sâmbătă, pentru asigurarea transportului buletinelor de vot către secţiile de votare din Bucureşti, la care se adaugă şi efective din cadrul Ministerului Afacerilor Interne, mai precizează sursa citată.</p>
    </article>
  </body>
</html>