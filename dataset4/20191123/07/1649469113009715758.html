<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/renginiai/panoramoje-surmuliuoja-veganu-kaledine-muge/"/>
    <meta property="og:site_name" content="Made in vilnius"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="„Panoramoje“ šurmuliuoja veganų kalėdinė mugė"/>
    <meta property="og:description" content="Mažiau nei už mėnesio – lapkričio 23-24 dienomis – prekybos ir laisvalaikio centre „Panorama“ vėl šurmuliuos veganai bei prijaučiantys augalinei mitybai. Čia vyks tradicine virtusi „Vegfest LT“ kalėdinė mugė. Iš viso mugėje prekiaus 75 veganiški bei veganams draugiškų verslų atstovai. Lankytojai galės įsigyti augalinio maisto, ekologiškos produkcijos, virtuvės įrangos, receptų knygų,..."/>
  </head>
  <body>
    <article>
      <h1>„Panoramoje“ šurmuliuoja veganų kalėdinė mugė</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author">Made in Vilnius</a></address>
      <p>Mažiau nei už mėnesio – lapkričio 23-24 dienomis – prekybos ir laisvalaikio centre „Panorama“ vėl šurmuliuos veganai bei prijaučiantys augalinei mitybai. Čia vyks tradicine virtusi „Vegfest LT“ kalėdinė mugė. Iš viso mugėje prekiaus 75 veganiški bei veganams draugiškų verslų atstovai. Lankytojai galės įsigyti augalinio maisto, ekologiškos produkcijos, virtuvės įrangos, receptų knygų, sveikatingumo reikmenų, natūralios kosmetikos, etiškai pagamintų drabužių, avalynės, papuošalų ir aksesuarų namams, prekių vaikams ir t.t.</p>
      <p>„Vegfest LT“ sumanytoja – Jungtinėje Karalystėje gyvenanti Ventė Viteikaitė. Organizuoti šį renginį jai kilo mintis apsilankius panašiame renginyje Londone – „Vegfest UK“.</p>
      <p>Tai didžiausias Europoje veganams skirtas renginys – jame dalyvauja daugiau nei pusė tūkstančio įmonių, o per dvi festivalio dienas apsilanko apie 30 tūkst. žmonių.</p>
      <p>„Be šio renginio Jungtinėje Karalystėje per metus surengiama dar keli šimtai mažesnių renginių. Veganams skirti renginiai vyksta ne tik didmiesčiuose, bet ir nedideliuose miesteliuose. Ypač populiarios kalėdinės mugės“, – pasakojo mergina.</p>
      <p>Kalėdinė mugė bus rengiama trečiąjį kartą.</p>
      <p>„Pernai dėl didelio komandos užimtumo mugės neorganizavome, užtai šiemet ji sugrįžta daug didesnė ir truks net dvi dienas“, – sakė V.Viteikaitė. Pasak jos, tai puiki proga įsigyti sveikesnių produktų švenčių stalui bei etiškai pagamintų dovanų.</p>
      <p>Renginyje dalyvaus ir lietuviškų verslų atstovai, ir svečiai iš užsienio – jų bus kone trečdalis. Atėjusieji galės įsigyti produktų iš Latvijos, Estijos, Baltarusijos, Skandinavijos šalių, Jungtinės Karalystės.</p>
      <p>„Tai nebus eilinė miesto mugė – dalyvius atrenkame pagal labai griežtus kriterijus, dauguma gaminių – unikalūs ir kai kuriuos iš jų Lietuvoje galima įsigyti tik mūsų renginyje“, – tvirtino organizatorė.</p>
      <p>Pati Ventė veganiškai gyvena jau beveik aštuonerius metus. Rinktis tokį gyvenimo būdą ją paskatino domėjimasis sveika gyvensena, tačiau vėliau svarbūs tapo ir kiti veganizmo aspektai – etika gyvūnų atžvilgiu bei ekologija.</p>
      <p>Veganizmo judėjimas remiasi principu, kad nedera savo reikmėms išnaudoti kitų gyvų būtybių.</p>
      <p>Tačiau rinktis veganizmą yra ir daugiau motyvų. Vienas iš jų – mūsų pačių sveikata. Visos didžiosios pasaulio sveikatos ir mitybos organizacijos augalinę mityba pripažįsta kaip tinkamą žmogui ir sveikesnę nei mėsiška. Netgi itin konservatyvia laikoma Pasaulio sveikatos organizacija pabrėžia, kad augalinė mityba tinka bet kokio amžiaus žmonėms, o raudoną mėsą priskiria pirmosios kategorijos kancerogenams – šiai kategorijai priskiriami ir tabako gaminiai, asbestas, radioaktyvieji elementai.</p>
      <p>Gyvulininkystės daroma žala gamtai yra didesnė nei visos gamybos ir transporto kartu sudėjus. Būtent su gyvulininkyste siejama dirvožemio, vandens ir oro tarša, spartus resursų mažėjimas, klimato atšilimas.</p>
      <p>Nors nuo senų senovės buvo kultūrų, kuriose nevartojama mėsa ar kiti gyvūninės kilmės produktai, veganizmo judėjimas gimė praėjusiame amžiuje – 1944 m. Jungtinėje Karalystėje, Birmingemo mieste įkūrus Veganų bendriją. Jos iniciatorius – Donaldas Watsonas, prieš tai aktyviai dalyvavęs Vegetarų bendrijos veikloje, tačiau vėliau nusprendęs, kad atsisakyti vien tik mėsos nepakanka.</p>
      <p>Veganai nevartoja mėsos, žuvies, jūrų gėrybių, pieno produktų, kiaušinių ir netgi medaus, nenaudoja su gyvūnais išbandytos ar gyvūninės kilmės sudedamųjų dalių turinčios kosmetikos, kailio ir odos gaminių, vilnos, šilko, atsisako pramogų su gyvūnais.</p>
      <p>Visus, norinčius daugiau sužinoti apie veganizmą bei augalinę mitybą, Ventė kviečia apsilankyti „Vegfest LT“ kalėdinėje mugėje. „Renginio atmosfera – itin pozityvi, jame laukiami visi. Prieikite ir prie mūsų infostaliuko – prie jo budintys savanoriai galės suteikti daugiau informacijos. Ant staliuko taip pat bus įvairių nemokamų žurnalų, lankstinukų, kortelių su receptais, maisto ir kosmetikos pavyzdžių – galbūt tai įkvėps žengti pirmuosius žingsnius veganizmo link“, – sakė Ventė.</p>
      <p>Renginys abi dienas vyks nuo 10 iki 18 val. Įėjimas nemokamas.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>8 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/renginiai/sekmadieni-nemokamas-zygelis-po-verkiu-regionini-parka/"/>
        <a href="https://madeinvilnius.lt/pramogos/renginiai/fabijoniskiu-baseine-nemokamas-savigynos-seminaras/"/>
        <a href="https://madeinvilnius.lt/pramogos/renginiai/gariunuose-vyksta-tarptautine-kaciu-paroda-2/"/>
        <a href="https://madeinvilnius.lt/pramogos/renginiai/vu-botanikos-sodas-atveria-didiji-siltnami-vyks-nemokami-edukaciniai-uzsiemimai/"/>
        <a href="https://madeinvilnius.lt/pramogos/renginiai/savaitgalio-renginiu-top-10-47-asis-metu-savaitgalis-3/"/>
        <a href="https://madeinvilnius.lt/pramogos/renginiai/lapkricio-27-d-knygos-vilnius-1915-diena-po-dienos-pristatymas/"/>
      </related>
    </article>
  </body>
</html>