<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/technology/article/1625876/%E0%A6%B9%E0%A7%81%E0%A7%9F%E0%A6%BE%E0%A6%93%E0%A7%9F%E0%A7%87%E0%A6%95%E0%A7%87-%E0%A6%B8%E0%A6%AB%E0%A6%9F%E0%A6%93%E0%A7%9F%E0%A7%8D%E0%A6%AF%E0%A6%BE%E0%A6%B0-%E0%A6%A6%E0%A6%BF%E0%A6%A4%E0%A7%87-%E0%A6%AA%E0%A6%BE%E0%A6%B0%E0%A6%AC%E0%A7%87-%E0%A6%AE%E0%A6%BE%E0%A6%87%E0%A6%95%E0%A7%8D%E0%A6%B0%E0%A7%8B%E0%A6%B8%E0%A6%AB%E0%A6%9F"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T07:56:00+00:00"/>
    <meta property="og:title" content="হুয়াওয়েকে সফটওয়্যার দিতে পারবে মাইক্রোসফট"/>
    <meta property="og:description" content="চীনা প্রযুক্তি প্রতিষ্ঠান হুয়াওয়ের কাছে সফটওয়্যার বিক্রিতে মার্কিন প্রযুক্তি প্রতিষ্ঠান মাইক্রোসফটের কোনো বাধা নেই। মাইক্রোসফট কর্তৃপক্ষ জানিয়েছে, হুয়াওয়ের কাছে সফটওয়্যার রপ্তানির জন্য যুক্তরাষ্ট্র সরকারের অনুমোদন পেয়েছে তারা।"/>
  </head>
  <body>
    <article>
      <h1>হুয়াওয়েকে সফটওয়্যার দিতে পারবে মাইক্রোসফট</h1>
      <address><time datetime="2019-11-23T07:56:00+00:00">23 Nov 2019, 07:56</time> by <a rel="author">অনলাইন ডেস্ক</a></address>
      <p>চীনা প্রযুক্তি প্রতিষ্ঠান হুয়াওয়ের কাছে সফটওয়্যার বিক্রিতে মার্কিন প্রযুক্তি প্রতিষ্ঠান মাইক্রোসফটের কোনো বাধা নেই। মাইক্রোসফট কর্তৃপক্ষ জানিয়েছে, হুয়াওয়ের কাছে সফটওয়্যার রপ্তানির জন্য যুক্তরাষ্ট্র সরকারের অনুমোদন পেয়েছে তারা।</p>
      <p>২০ নভেম্বর যুক্তরাষ্ট্রের বাণিজ্য বিভাগ মাইক্রোসফটের লাইসেন্স অনুমোদন করেছে। মাইক্রোসফটের একজন মুখপাত্র এ তথ্যের সত্যতা নিশ্চিত করে বার্তা সংস্থা রয়টার্সকে বলেন, ‘আমাদের অনুরোধে যুক্তরাষ্ট্রের বাণিজ্য বিভাগ থেকে সাড়া দেওয়ায় তাদের প্রশংসা করছি।’</p>
      <p>গত বুধবার মার্কিন সরকারের পক্ষ থেকে হুয়াওয়েকে যুক্তরাষ্ট্রের পণ্য ও সেবা পেতে তিন মাসের বর্ধিত লাইসেন্সের অনুমোদন দেওয়া হয়।</p>
      <p>চলতি বছরের মে মাসে হুয়াওয়েকে কালো তালিকাভুক্ত করার পরও সাময়িক লাইসেন্সের মাধ্যমে মার্কিন প্রতিষ্ঠানগুলোকে তাদের যন্ত্রাংশ ক্রয়ের অনুমতি দেয় মার্কিন বাণিজ্য বিভাগ।</p>
      <p>কারণ হিসেবে বাণিজ্যমন্ত্রী উইলবার রস জানান, যুক্তরাষ্ট্রের প্রত্যন্ত অঞ্চলে কিছু মোবাইল নেটওয়ার্ক সেবাদাতা হুয়াওয়ের থ্রি-জি ও ফোর-জি নেটওয়ার্ক প্রযুক্তির ওপর নির্ভরশীল। সেসব ব্যবহারকারীর কথা বিবেচনা করেই লাইসেন্সের মেয়াদ বাড়ানোর সিদ্ধান্ত নেওয়া হয়েছে।</p>
    </article>
  </body>
</html>