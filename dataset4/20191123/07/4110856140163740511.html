<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/kikilias_tha_entathei_o_elegxos_gia_ton_antikapnistiko_proaniggeile_meioseis_sta_farmaka-589079/"/>
    <meta property="og:site_name" content="Real.gr"/>
    <meta property="article:published_time" content="2019-11-23T07:53:00+00:00"/>
    <meta property="og:title" content="Πέτσας: Θα δοθεί κοινωνικό μέρισμα σε επιλεγμένες κοινωνικές ομάδες"/>
    <meta property="og:description" content="'Κληρονομήσαμε μια διαλυμένη κατάσταση στην Υγεία. Το καλοκαίρι αναγκάστηκαν ΓΓ Υπουργείων να ψάχνουν ιατρούς με μπλοκάκι για να καλυφθούν κενά, ιδίως στα νησιά. Ο ένας τρόπος είναι αυτό να το αντιμετωπίσεις με 'μπαλώματα' και ο άλλος να καταρτίσεις ένα πρόγραμμα που θα προβλέπει τις ανάγκες ανά την επικράτεια, πότε θα συνταξιοδοτηθεί ένας γιατρός και θα δημιουργηθεί κενό, τι απαιτείται ώστε να πάρουν τις άδειες τους και οι γιατροί σε περιοχές της παραμεθορίου, χωρίς να υπάρξουν προβλήματα. Εμείς αυτό το δεύτερο κάνουμε, καταγράφοντας όσα ισχύουν σε όλη την χώρα', επεσήμανε ο Υπουργός Υγείας, μιλώντας στην εκπομπή 'Πρωινοί Τύποι' του ΑΝΤ1."/>
  </head>
  <body>
    <article>
      <h1>
        <a href="https://www.real.gr/politiki/arthro/petsas_tha_dothei_koinoniko_merisma_se_epilegmenes_koinonikes_omades-589061/">Πέτσας: Θα δοθεί κοινωνικό μέρισμα σε επιλεγμένες κοινωνικές ομάδες</a>
      </h1>
      <address><time datetime="2019-11-23T07:53:00+00:00">23 Nov 2019, 07:53</time> by <a rel="author">Real.gr</a></address>
      <p>
        <b>«Κληρονομήσαμε μια διαλυμένη κατάσταση στην Υγεία. Το καλοκαίρι αναγκάστηκαν ΓΓ Υπουργείων να ψάχνουν ιατρούς με μπλοκάκι για να καλυφθούν κενά, ιδίως στα νησιά. Ο ένας τρόπος είναι αυτό να το αντιμετωπίσεις με «μπαλώματα» και ο άλλος να καταρτίσεις ένα πρόγραμμα που θα προβλέπει τις ανάγκες ανά την επικράτεια, πότε θα συνταξιοδοτηθεί ένας γιατρός και θα δημιουργηθεί κενό, τι απαιτείται ώστε να πάρουν τις άδειες τους και οι γιατροί σε περιοχές της παραμεθορίου, χωρίς να υπάρξουν προβλήματα. Εμείς αυτό το δεύτερο κάνουμε, καταγράφοντας όσα ισχύουν σε όλη την χώρα», επεσήμανε ο Υπουργός Υγείας, μιλώντας στην εκπομπή «Πρωινοί Τύποι» του ΑΝΤ1.</b>
      </p>
      <p>Απαντώντας στα ερωτήματα του Νίκου Ρογκάκου και του Παναγιώτη Στάθη, ο Βασίλης Κικίλιας είπε ότι «σε συνεργασία με το Υπ. Ναυτιλίας έχουμε καταρτίσει ένα πρόγραμμα για την πολύπλευρη στήριξη των ιατρών που διορίζονται σε ιατρεία της «άγονης γραμμής», ώστε να αποφύγουμε τα φαινόμενα εγκατάλειψης της θέσης τους μετά από λίγους μήνες, προκειμένου να τύχουν ενίσχυσης, πέραν του μισθού τους, σε ότι αφορά την στέγαση, την σίτιση τους και τυχόν άλλους τομείς που μπορεί να βοηθηθούν εκείνοι και οι οικογένειες τους», αναφέροντας ότι λεπτομέρειες θα ανακοινωθούν τις προσεχείς μέρες.</p>
      <p>
        <b>Για την κατάσταση στο ΕΣΥ και τους νέους Διοικητές</b>
      </p>
      <p>Όπως σημείωσε ο κ. Κικίλιας, «η αντιμετώπιση της Υγείας δεν μπορεί να είναι αποσπασματική ή εκ περιτροπής. Οι απερχόμενοι διοικητές των νοσοκομείων, που ο κ. Πολάκης είχε διορίσει, μας έχουν ενημερώσει για την κατάσταση στο ΕΣΥ, μεταξύ άλλων, με αύξηση των ράντζων, με χειρότερες συνθήκες για εργαζόμενους και ασθενείς και αύξηση των ενδονοσοκομειακών λοιμώξεων. Οι νέοι διοικητές των νοσοκομείων, οι οποίοι ανακοινώθηκαν την Παρασκευή, θα υπογράψουν ιδιωτικό συμφωνητικό με το Κράτος και θα ελέγχονται κάθε τρεις μήνες για την απόδοση τους σε σχέση με την λειτουργία του νοσοκομείου τους, την ενημέρωση των ασθενών και των συνοδών τους, το ενδιαφέρον για τις ευάλωτες ομάδες και την στήριξη του προσωπικού του θεραπευτηρίου τους, που δίνει καθημερινά μεγάλη μάχη, ειδικά στα Τμήματα Επειγόντων Περιστατικών».</p>
      <figure>
        <img src="https://media.real.gr/filesystem/images/20191123/low/kiki_252863_180323.PNG"/>
      </figure>
      <p>Όπως ανέφερε, εάν κατά τους τρίμηνους ελέγχους δεν προκύπτει ικανοποιητική εκτέλεση καθηκόντων, ο εκάστοτε Διοικητής Νοσοκομείου θα απομακρύνεται απο την θέση του, δίχως να δικαιούται αποζημίωσης.</p>
      <p>«Τα χρόνια του ΣΥΡΙΖΑ, επί του κ. Ξανθού και του κ. Πολάκη, αποστρατεύτηκαν χιλιάδες άνθρωποι από το ΕΣΥ, χωρίς να προσλάβουν αντίστοιχο προσωπικό, δεν τήρησαν ούτε τον κανόνα 1 αποχώρηση:1 πρόσληψη, αλλά αντιθέτως επιβάρυναν τους προϋπολογισμούς με έκτακτο προσωπικό κι αναγκαζόμαστε με έκτακτες επιχορηγήσεις να καλύπτουμε τις ανάγκες», είπε ο κ. Κικίλιας, αναφέροντας ότι ήδη έχει δρομολογηθεί η πρόσληψη 2.500 μόνιμων εργαζόμενων στην Υγεία.</p>
      <p>
        <b>Για το αντιγριπικό εμβόλιο και τον αντικαπνιστικό νόμο</b>
      </p>
      <p>Ερωτηθείς αναφορικά με καταγγελίες για έλλειψη αντιγριπικών εμβολίων, ο κ. Κικίλιας υποστήριξε ότι δεν υπάρχουν ελλείψεις στην αγορά, αναφέροντας ότι έχουν παραγγελθεί επιπλέον 600.000 εμβόλια σε σχέση με τον προηγούμενο χειμώνα.</p>
      <figure>
        <img src="https://media.real.gr/filesystem/images/20191123/low/kiki02_252863_180324.PNG"/>
      </figure>
      <p>Αναφερόμενος στον αντικαπνιστικό νόμο, ο Υπ. Υγείας είπε ότι «η πλειονότητα της κοινωνίας, καπνιστές και μη καπνιστές, έχουν αγκαλιάσει και συμφωνούν ότι πρέπει να περιοριστεί το κάπνισμα, όπως άλλωστε και τα κόμματα που στήριξαν τον νόμο στην Βουλή».</p>
      <p>«Θα υπάρξει οριζόντια εφαρμογή του νόμου, χωρίς «παραθυράκια», η οποία όχι μόνο θα ατονήσει, αλλά θα ενισχυθεί καθώς αποτελεί απαίτηση της κοινωνίας», επεσήμανε ο Υπ. Υγείας. Αφού ανέφερε ότι και το βράδυ της Παρασκευής έγινε μπαράζ ελέγχων σε καταστήματα εστίασης για το κάπνισμα, ο κ. Κικίλιας είπε σχετικά με τις εκατοντάδες κλήσεις στον τηλεφωνικό αριθμό 1142, ότι κάτω από το 30% του συνόλου αφορά αναφορές και καταγγελίες», ενώ άλλο ένα 30% ζητά βοήθεια για να διακόψει το κάπνισμα, μέσω των Κέντρων Διακοπής Καπνίσματος στα νοσοκομεία». Ο Υπ. Υγείας είπε ότι η χρέωση για κάθε κλήση στο 1142 είναι συμβολική, απλώς και μόνο για να αποφεύγονται οι φάρσες και οι κακεντρέχειες και τα «καρφώματα» μεταξύ ανταγωνιστών καταστηματαρχών.</p>
      <p>
        <b>Για τις τιμές των φαρμάκων και τα ράντζα</b>
      </p>
      <p>Ο Υπ. Υγείας επεσήμανε ότι θα υπάρξει μείωση μέχρι 7% σε πολλά φάρμακα, τα οποία θα γίνουν γνωστά μέχρι το τέλος του έτους από τον ΕΟΦ, ενώ με νόμο που έχει ήδη ψηφιστεί από την Κυβέρνηση, σε αντίθεση με όσα προέβλεπε απόφαση του προκατόχου του, Ανδρέα Ξανθού, δεν επιτρέπεται να υπάρξει αύξηση σε κάποιο φάρμακο μέσα στο 2020.</p>
      <p>Ο Υπ. Υγείας αναφέρθηκε στα μέτρα που ελήφθησαν για την εξάλειψη των φαινομένων, όπως οι καρκινοπαθείς που στήνονταν επί ώρες στην ουρά για να πάρουν τα φάρμακα τους, αλλά και σε στήριξη κατηγοριών ασθενών, όπως αυτή με κυστική ίνωση, που ζητούν κυκλοφορία φαρμάκου και στην Ελλάδα, με τον Δημήτρη Κοντοπίδη μάλιστα να έχει αρνηθεί μεταμόσχευση πνευμόνων προκειμένου να ασκηθεί πίεση στην Πολιτεία.</p>
      <p>Σε ότι αφορά τα ράντζα και την λειτουργία των νοσοκομείων, ο κ. Κικίλιας είπε «εμείς δομούμε σύστημα που να βοηθά τα κεντρικά νοσοκομεία, με άλλα περιφερειακά που θα απορροφούν «βάρος», κάτι που σε συνδυασμό με την σωστή κατανομή από το ΕΚΑΒ, θα συμβάλει ώστε να αντιμετωπιστούν φαινόμενα όπως τα ράντζα».</p>
      <p>Για το Προσφυγικό/Μεταναστευτικό, ο κ. Κικίλιας είπε ότι αποτελεί πρόβλημα που πρέπει να λυθεί συνολικά από την Ευρωπαϊκή Ένωση, λέγοντας ότι η χώρα δεν έχει απεριόριστες δυνατότητες και ότι τα μέτρα που έχει ανακοινώσει η Κυβέρνηση έχουν στόχο την αποσυμφόρηση των νησιών, με τήρηση και των προεκλογικών δεσμεύσεων για κλειστού τύπου προαναχωρησιακά κέντρα.</p>
      <p>
        <b>Για το Μεταναστευτικό</b>
      </p>
      <p>Για το Προσφυγικό/Μεταναστευτικό, ο κ. Κικίλιας είπε ότι αποτελεί πρόβλημα που πρέπει να λυθεί συνολικά από την Ευρωπαϊκή Ένωση, λέγοντας ότι η χώρα δεν έχει απεριόριστες δυνατότητες και ότι τα μέτρα που έχει ανακοινώσει η Κυβέρνηση έχουν στόχο την αποσυμφόρηση των νησιών, με τήρηση και των προεκλογικών δεσμεύσεων για κλειστού τύπου προαναχωρησιακά κέντρα.</p>
    </article>
  </body>
</html>