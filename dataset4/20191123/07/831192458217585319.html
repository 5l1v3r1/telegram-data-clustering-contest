<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/salos-me-ti-martha-karagianni-giati-afise-toys-antres-kai-syzei-me-gynaika/"/>
    <meta property="og:site_name" content="europost.gr"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="Σάλος με τη Μάρθα Καραγιάννη: Γιατί άφησε τους άντρες και συζεί με γυναίκα?…"/>
    <meta property="og:description" content="Η μεγάλη κυρία του ελληνικού κινηματογράφου άφησε τους άντρες και εδώ και 16 χρόνια συζεί με μια γυναίκα! Η ίδια, είχε μιλήσει στο cosmo.gr και σε συνέντευξή της αποκάλυψε τις συνήθειες, τις αγάπες της και τα"/>
  </head>
  <body>
    <article>
      <h1>Σάλος με τη Μάρθα Καραγιάννη: Γιατί άφησε τους άντρες και συζεί με γυναίκα?…</h1>
      <address>
        <time datetime="2019-11-23T07:30:00+00:00">23 Nov 2019, 07:30</time>
      </address>
      <p>Η μεγάλη κυρία του ελληνικού κινηματογράφου άφησε τους άντρες και εδώ και 16 χρόνια συζεί με μια γυναίκα!</p>
      <p>Η ίδια, είχε μιλήσει στο cosmo.gr και σε συνέντευξή της αποκάλυψε τις συνήθειες, τις αγάπες της και τα σχέδιά της για το μέλλον.</p>
      <p>Στη συνέντευξη αποκαλύπτει ότι ζει με την ηθοποιό Ντόρα Ντούμα εδώ και δεκαέξι χρόνια. «Είμαστε θεατρίνες και οι δύο. Και με τους θεατρίνους μπορώ και μιλάω. Μιλάμε την ίδια γλώσσα. Την ξέρω από το 1968, ήμασταν φίλες. Μετά από δύο γάμους η Ντόρα και τον θάνατο της μητέρας μου, της είπα δεν έρχεσαι να μείνουμε μαζί;».<br/>Προσθέτει, ωστόσο, ότι δεν έχει παράπονα από το ανδρικό φύλο παρότι δεν έτυχε να ξαναπαντρευτεί.</p>
      <p>Στην ερώτηση αν οι άντρες έπεφταν στα πόδια της η Μάρθα Καραγιάννη απαντά:<br/>«Είναι ένας μύθος αυτό. Ναι, ναι. Στη ζωή μου και με έδιωξαν και έδιωξα. Θέλω να πω, ότι δεν είναι κάτι που το μετράς. Είναι αρχαίες ιστορίες αυτές… Ο άντρας είναι ένα μεγάλο παιδί. Με τα καλά του και με τα κακά του. Δεν έχω παράπονο από τους άντρες της ζωής μου. Οι περισσότεροι είναι φίλοι μου. Ήταν καλοί άνθρωποι. Δεν θα μπορούσα να κάνω παρέα μετά μαζί τους αφού χωρίσαμε, αν δεν ήταν».</p>
      <p>Τι είναι ο κινηματογράφος για εκείνη;<br/>«Το θέατρο είναι ο άντρας σου. Ο κινηματογράφος είναι ο εραστής σου και η τηλεόραση… το one night stand. Το θέατρο είναι αυτό που σε κρατάει. Που σου δίνει ζωή. Είναι ζωντανό. Η αποδοχή του κόσμου είναι αυτόματη. Η τηλεόραση έχει πολύ αναμονή. Βέβαια, και τα γυρίσματα τα δικά μας του κινηματογράφου ήταν εξαντλητικά. Ο Δαλιανίδης, αλλά και ο Φώσκολος ήταν πολύ απαιτητικοί».</p>
      <p>Ποιά είναι η Μάρθα Καραγιάννη<br/>Υπήρξε μια από τις πιο δημοφιλείς σταρ της χρυσής εποχής του παλιού ελληνικού κινηματογράφου. Οι γονείς της ήταν ποντιακής καταγωγής. Συγκεκριμένα η μητέρα της Δόμνα γεννήθηκε στο Μπακού και ο πατέρας της Χαρίλαος στο Αικατερινεντάρ. Η ίδια γεννήθηκε στην Αθήνα αλλά μεγάλωσε στο Κερατσίνι. Σπούδασε χορό και από τα οχτώ της χρόνια άρχισε να δίνει παραστάσεις στη Λυρική Σκηνή συμμετέχοντας στο παιδικό μπαλέτο της Λουκίας Σακελλαροπούλου (μαζί με την Ελένη Προκοπίου).</p>
      <p>Το ντεμπούτο της στον κινηματογράφο το έκανε σε ηλικία 17 ετών (1956) στην ταινία της Φίνος Φιλμς, “Η άγνωστος”, σε σκηνοθεσία Ορέστη Λάσκου. Το δοκιμαστικό στου Φίνου της το έκαναν ο Αριστείδης Καρύδης Φουξ και ο Ντίνος Κατσουρίδης.</p>
      <p>Η κινηματογραφική της καριέρα συνδέθηκε με τα λαμπερά μιούζικαλ και τις κωμωδίες του Γιάννη Δαλιανίδη. Η συνεργασία τους ξεκίνησε το 1961 στην ταινία Ζητείται ψεύτης. Το μοναδικό μιούζικαλ του Γιάννη Δαλιανίδη, στο οποίο η Μάρθα Καραγιάννη δε χόρεψε ήταν το “Μερικοί το προτιμούν κρύο” γιατί αρχικά στο ρόλο της επρόκειτο να εμφανιστεί η Άννα Φόνσου και μετά η Πόπη Λάζου. Στην ταινία “Οι θαλασσιές οι χάντρες”, 1967 εμφανίζεται ως καθαρά κωμική ηθοποιός. Τραγούδησε πρώτη φορά στην ταινία “Καπετάνιος για κλάματα”, 1960 (“Σαν φυσά το μαϊστράλι”) αλλά έκανε μεγάλη επιτυχία τραγουδώντας στην ταινία “Γοργόνες και μάγκες”, 1968 (“Ο άνδρας που θα παντρευτώ”). Επίσης τραγούδησε στη βιντεοταινία “Μια τρελή, τρελή ζωντοχήρα”, 1988. Η ταινία “Ο παράς κι ο φουκαράς” είναι η τελευταία ταινία που έκανε εκτός Φίνου γιατί στη συνέχεια υπέγραψε συμβόλαιο αποκλειστικής συνεργασίας με τη μεγάλη κινηματογραφική εταιρία. Συμμετείχε στη δραματική ταινία του Νίκου Φώσκολου, “Πεθαίνω κάθε ξημέρωμα”, 1969 ενώ η συνεργασία της με τον Κώστα Βουτσά απογειώθηκε στην ταινία “Το ανθρωπάκι”, 1969. Τελευταία εμφανίστηκε στις ταινίες: “Πεθαίνω για σένα”, 2009 και “Από έρωτα”, 2014.</p>
      <p>Στο θέατρο εμφανίστηκε για πρώτη φορά το 1957 στην επιθεώρηση “Ελέφαντες και ψύλλοι” εκεί όπου γνωρίστηκε με το Γιάννη Δαλιανίδη. Την είχε δει ο Ναπολέων Ελευθερίου να χορεύει στο κέντρο “Σε λα πεν” και εκεί της έκανε την πρόταση να παίξει στη συγκεκριμένη επιθεώρηση. Στη συνέχεια συνεργάστηκε με τον επιχειρηματία του μουσικού θεάτρου Βασίλη Μπουρνέλλη (Θέατρο Ακροπόλ). Το 1962 έλαβε μέρος στην παράσταση των Θεοδωράκη, Κακογιάννη και Μποστ, “Όμορφη πόλη”. Συμμετείχε επανειλημμένα στο θίασο Γεωργίας Βασιλειάδου και Βασίλη Αυλωνίτη. Έπαιξε σε επιθεωρήσεις δίπλα στους Νίκο Σταυρίδη, Κώστα Χατζηχρήστο, Γιώργο Κωνσταντίνου, Μαρίκα Νέζερ, Νίκο Ρίζο, Γιάννη Γκιωνάκη, Καίτη Μπελίντα, Σπεράντζα Βρανά, Ρένα Ντορ, Ρένα Βλαχοπούλου, Ορέστη Μακρή, Κατερίνα Γιουλάκη, Σταύρο Παράβα, Αλέκο Λειβαδίτη, Μπέττυ Μοσχονά, Ελένη Προκοπίου, Βαγγέλη Βουλγαρίδη, Γιάννη Φέρμη, Τάκη Μηλιάδη, Σωτήρη Μουστάκα κ.ά. Η Μάρθα Καραγιάννη όμως δεν έπαιξε μόνο επιθεωρήσεις. Το 1972 συγκρότησε δικό της θίασο και ανέβασε το “Καμπαρέ” στο θέατρο Καλουτά. Ακόμα ξεχωρίζουν: “Το ρετιρέ της Εύας”, 1965 / “Γη SOS”, 1970 / “Οι άντρες προτιμούν τις ξανθές”, 1983 / “Παγωτό μες στο χειμώνα”, 1983-1984 / “Αγάπη μου παλιόγρια”, 1986-1987 / “Απόψε αυτοσχεδιάζουμε”, 1992-1993 / “Χαμάμ γυναικών”, 1996-1997 / “Όταν οι γυναίκες το γλεντούν”, 1998 / “Αρσενικό και παλιά δαντέλα”, 1999-2000 / “Το κορίτσι της γειτονιάς”, 2002-2003 / “Εκκλησιάζουσες”, 2004.</p>
      <p>Στην τηλεόραση πρωταγωνίστησε ανάμεσα σε άλλα στα σήριαλ “Ο Δρόμος” του Κ. Πρεντετέρη, 1977-1980, “Μικρομεσαίοι” του Γ. Δαλιανίδη, 1992-1993 και “Επτά θανάσιμες πεθερές”, 2004.</p>
      <p>Η Μάρθα Καραγιάννη λατρεύει τα ταξίδια γι αυτό και δηλώνει “πολίτης του κόσμου”. Από το 1980 και μετά έχει γυρίσει σχεδόν όλο τον κόσμο.</p>
    </article>
  </body>
</html>