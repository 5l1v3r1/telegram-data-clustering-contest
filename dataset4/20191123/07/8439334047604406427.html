<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/protaseis-gia-tin-aimodosia-kai-tin-beltiosi-tis-diadikasias-apo-tous-dotes-zois.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T07:22:00+00:00"/>
    <meta property="og:title" content="Προτάσεις για την αιμοδοσία και την βελτίωση της διαδικασίας από τους Δότες Ζωής"/>
    <meta property="og:description" content="EΠΙΣΤΟΛΗ ΠΡΟΣ ΤΟΝ ΥΠΟΥΡΓΟ ΥΓΕΙΑΣ ΑΠΟ ΤΟΝ ΣΥΛΛΟΓΟ ΕΘΕΛΟΝΤΩΝ ΑΙΜΟΔΟΤΩΝ ΝΟΜΟΥ ΡΕΘΥΜΝΗΣ"/>
  </head>
  <body>
    <article>
      <h1>Προτάσεις για την αιμοδοσία και την βελτίωση της διαδικασίας από τους Δότες Ζωής</h1>
      <address>
        <time datetime="2019-11-23T07:22:00+00:00">23 Nov 2019, 07:22</time>
      </address>
      <p>
        <b>EΠΙΣΤΟΛΗ ΠΡΟΣ ΤΟΝ ΥΠΟΥΡΓΟ ΥΓΕΙΑΣ ΑΠΟ ΤΟΝ ΣΥΛΛΟΓΟ ΕΘΕΛΟΝΤΩΝ ΑΙΜΟΔΟΤΩΝ ΝΟΜΟΥ ΡΕΘΥΜΝΗΣ</b>
      </p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/23-11/dotes%20zwis.jpg"/>
      </figure>
      <p>Προτάσεις με στόχο την αιμοδοσία στην Ελλάδα και την βελτίωση της συνολικής διαδικασίας, απέστειλε προς τον Υπουργό Υγείας , σε σχετική επιστολή ο Σύλλογος Εθελοντών Αιμοδοτών Νομού Ρεθύμνης Δότες Ζωής.</p>
      <p>
        <b>Αναλυτικά, επισημαίνουν τα εξής:</b>
      </p>
      <p>
        <b>
          <i>«</i>
        </b>
        <i>Ο Σύλλογος Εθελοντών Αιμοδοτών Νομού Ρεθύμνης απέστειλε επιστολή προς τον Υπουργό Υγείας, κ. Βασίλη Κικίλια, την Πρόεδρο του Εθνικού Κέντρου Αιμοδοσίας, κα Χάρις Ματσούκα, και τον Πρόεδρο της Πανελλήνιας Ομοσπονδίας Συλλόγων Εθελοντών Αιμοδοτών, κ. Χρήστο Πρωτόπαπα, προκειμένου να αναδείξει στις αρμόδιες Αρχές και φορείς ορισμένα βασικά ερωτήματα που απασχολούν την αιμοδοσία στη χώρα μας.  Παράλληλα, η επιστολή αποτελεί και μια ευκαιρία για τον Σύλλογο μας να καταθέσει ορισμένες  προτάσεις για την βελτίωση της αιμοδοτικής διαδικασίας στη χώρα μας όπως έχουν προκύψει από την εμπειρία μας αλλά και τις συστάσεις των αιμοδοτών συμπολιτών μας.</i>
      </p>
      <p>
        <i>Ακολουθεί το κείμενο της επιστολής.</i>
      </p>
      <p>
        <i>«</i>
        <i>O</i>
        <i> Σύλλογος Εθελοντών Αιμοδοτών Νομού Ρεθύμνης ιδρύθηκε το 2014 με μοναδικό στόχο την ενημέρωση και ευαισθητοποίηση των συμπολιτών μας όσον αφορά την κοινωνική αλλά και πρακτική ανάγκη της εθελοντικής αιμοδοσίας. Με σύνθημά μας το «Είμαστε Αίμα σου…» τονίζουμε την σπουδαιότητα της εθελοντικής αιμοδοσίας με αποδέκτες όλους τους ανθρώπους αδιακρίτως που το έχουν ανάγκη και καλλιεργούμε την δημιουργία αδερφικών δεσμών αίματος μεταξύ των ανθρώπων διά της αιμοδοσίας. Δώσαμε και δίνουμε το παρόν σε οποιαδήποτε κοινωνική, εθελοντική και αλληλέγγυα δράση που πραγματοποιείται στον νομό μας,  πάντοτε με διάθεση συνεργασίας προς όλους όσους θέλουν με το δικό τους τρόπο να κάνουν τον τόπο μας καλύτερο, πιο ανθρώπινο.</i>
      </p>
      <p>
        <i>Ως μέλος από ιδρύσεώς μας της Πανελλήνιας Ομοσπονδίας Συλλόγων Εθελοντών Αιμοδοτών (Π.Ο.Σ.Ε.Α.), κοινωνικό εταίρο του Υπουργείου Υγείας, συμμετέχουμε σε όλες τις δράσεις και πρωτοβουλίες της Πανελλήνιας Ομοσπονδίας προκείμενου να στείλουμε όλοι μαζί ένα μήνυμα ελπίδας και συμπαράστασης σε όλους εκείνους τους συνανθρώπους μας που χρειάζονται την στήριξή μας, θυσιάζοντας με περίσσια αγάπη λίγο από τον χρόνο μας και λίγο από το αίμα μας. Η ανταπόκριση της ρεθυμνιώτικηςκοινωνίας στις δράσεις και τις πρωτοβουλίες μας είναι ιδιαιτέρως συγκινητική, ενισχύοντας σε καθημερινή βάση την προσπάθειά μας και, κυρίως, αγκαλιάζοντας με ολοένα και μεγαλύτερη θέρμη τα ιδανικά του εθελοντισμού και της εθελοντικής αιμοδοσίας ειδικότερα.</i>
      </p>
      <p>
        <i>Βάσει της καθημερινής μας εμπειρίας, των ερωτημάτων που δεχόμαστε αλλά και των παρατηρήσεων από συμπολίτες μας, θα θέλαμε να σας απευθύνουμε ορισμένες ερωτήσεις που αφορούν στην οργάνωση και την λειτουργία της αιμοδοσίας στην χώρα μας. Συγκεκριμένα:</i>
      </p>
      <ul>
        <li>
          <i>Υπάρχει πλήρης εικόνα των αριθμών φιαλών αίματος από τις αιμοδοσίες και 100% κεντρική διαχείριση του αίματος που συλλέγεται από τις κατά τόπους υπηρεσίες αιμοδοσίας; Δηλώνεται κάθε μονάδα αίματος στο ΕΚΕΑ;</i>
        </li>
        <li>
          <i>Υπάρχουν ακόμα ενεργές τράπεζες αίματος; Αν ναι, πόσες είναι και υπό ποιο νομικό καθεστώς συνεχίζουν την λειτουργία τους;</i>
        </li>
        <li>
          <i>Τι γίνεται με τις υπάρχουσες φιάλες αίματος σε τράπεζες αίματος, οι οποίες έχουν καταργηθεί;</i>
        </li>
      </ul>
      <p>
        <i>Θα θέλαμε επίσης να προσθέσουμε στις ερωτήσεις αυτές και κάποιες προτάσεις για την οργάνωση και λειτουργία της αιμοδοσίας στην χώρα μας όπως έχουν διαμορφωθεί από την επαφή μας με τους συμπολίτες μας και την εμπειρία μας τα τελευταία πέντε αυτά χρόνια.</i>
      </p>
      <p>
        <i>Συγκεκριμένα προτείνουμε:</i>
      </p>
      <p>
        <i>Πρώτον, την αναγκαστική έκδοση  κάρτας αιμοδότη με ευθύνη των κατά τόπους υπηρεσιών αιμοδοσίας ώστε χωρίς αυτή να μην μπορεί να αιμοδοτεί κανείς ακόμα κι αν δεν είναι τακτικός και συνειδητός αιμοδότης.</i>
      </p>
      <p>
        <i>Δεύτερον, την αποστολή της κάρτας με την ευθύνη της εταιρίας στην διεύθυνση του αιμοδότη κι όχι παραλαβή από κάποιο κατάστημα καθώς υποβαθμίζει την όλη διαδικασία εγγραφής και δημιουργούνται προβλήματα στη διάθεση και παραλαβή  της κάρτας από τον αιμοδότη, ενώ παράλληλα αυξάνονται οι πιθανότητες απώλειάς της.</i>
      </p>
      <p>
        <i>Με αυτές τις δύο μικρές παρεμβάσεις έχουμε αρκετούς λόγους να πιστεύουμε ότι αφενός θα ενισχυθεί ο κεντρικός έλεγχος του Ε.Κ.Ε.Α, η διάθεση των καρτών αιμοδοσίας και ο περιορισμός απωλειών τους, καθώς το αίμα θα καταχωρείται πρώτα στην κάρτα του αιμοδότη και μετά θα αποστέλλεται στον ασθενή που επιθυμεί.</i>
      </p>
      <p>
        <i>Τέλος, θα θέλαμε να προτείνουμε την έμπρακτη και άμεση σύνδεση των τμημάτων αιμοδοσίας με τους κατά τόπους Συλλόγους Εθελοντών Αιμοδοτών – μέλη της ΠΟΣΕΑ καθώς και την θεσμοθετημένη επιταγή των κατά τόπους υπηρεσιών αιμοδοσίας για κοινές δράσεις, κοινό προγραμματισμό αιμοδοσιών, υλικοτεχνική και επιστημονική στήριξη των Συλλόγων με επιστημονικό προσωπικό και έντυπο υλικό σύμφωνα με τις προβλέψεις της νομοθεσίας και τα επίσημα επιστημονικά δεδομένα. Με τον τρόπο αυτό πιστεύουμε ότι θα ελαφρύνουμε το φόρτο εργασίας των υπηρεσιών αιμοδοσίας στο κομμάτι της ενημέρωσης του κοινού και θα δημιουργήσουμε μία εικόνα συνεταιρισμού ανάμεσα στο κεντρικό κράτος, τις κατά τόπους αρμόδιες υπηρεσίες και κοινωνίες. Το κυριότερο όμως θα αναβαθμίσουμε την ποιότητα των παρεχομένων πληροφοριών και θα εντείνουμε την ενημέρωση των συμπολιτών μας χωρίς να επιβαρύνουμε τις ήδη βεβαρυμμένες υπηρεσίες αιμοδοσίας.     </i>
      </p>
      <p>
        <i>Εν αναμονή της απαντήσεώς σας».</i>
      </p>
    </article>
  </body>
</html>