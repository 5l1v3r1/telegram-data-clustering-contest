<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/se-krisimo-staurodromi-sto-metanasteutiko-prosfugiko-i-ellada.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T07:32:00+00:00"/>
    <meta property="og:title" content="Σε κρίσιμο σταυροδρόμι στο μεταναστευτικό - προσφυγικό η Ελλάδα"/>
    <meta property="og:description" content="Ο ΠΡΩΗΝ ΥΠΟΥΡΓΟΣ ΝΙΚΟΣ ΣΗΦΟΥΝΑΚΗΣ ΜΙΛΑΕΙ ΓΙΑ ΤΗΝ ΑΝΑΓΚΗ ΚΑΤΑΝΟΜΗΣ ΑΛΛΑ ΚΑΙ ΠΙΕΣΕΩΝ ΓΙΑ ΜΙΑ ΔΙΕΥΡΩΠΑΙΚΗ ΛΥΣΗ"/>
  </head>
  <body>
    <article>
      <h1>Σε κρίσιμο σταυροδρόμι στο μεταναστευτικό - προσφυγικό η Ελλάδα</h1>
      <address>
        <time datetime="2019-11-23T07:32:00+00:00">23 Nov 2019, 07:32</time>
      </address>
      <p>
        <b>Ο ΠΡΩΗΝ ΥΠΟΥΡΓΟΣ ΝΙΚΟΣ ΣΗΦΟΥΝΑΚΗΣ ΜΙΛΑΕΙ ΓΙΑ ΤΗΝ ΑΝΑΓΚΗ ΚΑΤΑΝΟΜΗΣ ΑΛΛΑ ΚΑΙ ΠΙΕΣΕΩΝ ΓΙΑ ΜΙΑ ΔΙΕΥΡΩΠΑΙΚΗ ΛΥΣΗ</b>
      </p>
      <p>Μπροστά σε ένα κρίσιμο σταυροδρόμι βρίσκεται η Ελλάδα σε ό,τι αφορά το ζήτημα του προσφυγικού-μεταναστευτικού, το οποίο αναζητά λύσεις τόσο σε επίπεδο εσωτερικής διαχείρισης, όσο και σε θέματα που αφορούν την εξωτερική πολιτική της χώρας.</p>
      <p>Πρόκειται για δύο άξονες στους οποίους είναι απαραίτητο να στοχεύσει πλέον η Ελληνική κυβέρνηση προκειμένου να εξασφαλίσει αφενός αξιοποίηση και κατανομή των πολυάριθμων προσφύγων και μεταναστών που σήμερα «βουλιάζουν» τα νησιά, όσο και στην διασφάλιση συνθηκών που θα επιτρέψουν σε ανθρώπους που έχουν ήδη βιώσει δύσκολες καταστάσεις, ανθρώπινες συνθήκες διαβίωσης αλλά και μια προοπτική για το μέλλον, κάτι που σήμερα δεν έχουν.</p>
      <p>Τα παραπάνω ανέφερε μεταξύ άλλων ο πρώην Υπουργός <b>Νίκος Σηφουνάκης</b> μιλώντας στον ΤΕΑΜ FM και σχολιάζοντας την κατάσταση που επικρατεί στα νησιά, όπως η Λήμνος, η Λέσβος, η Σάμος και η Κως, την έξαρση των προσφυγικών ροών αλλά και την προσέγγιση της κυβέρνησης που πρόσφατα ανακοίνωσε τον σχεδιασμό της για το κρίσιμο αυτό ζήτημα.</p>
      <p>Ο κος Σηφουνάκης, στάθηκε ιδιαίτερα σε δύο άξονες, τον σχεδιασμό και τη μελέτη με στόχο μια ορθολογική κατανομή των μεταναστών σε όλη την Ελλάδα, αλλά και την ανάγκη η Ελλάδα να επιμείνει για διευρωπαϊκές λύσεις στο ζήτημα, βάζοντας όπως τόνισε «φρένο στον εκβιασμό» από πλευράς της Τουρκίας.</p>
      <p>Πρόκειται όπως εξήγησε για ένα θέμα με πολλές διαστάσεις μεταξύ αυτών πολιτικές και διπλωματικές, αλλά και ένα ζήτημα που απαιτεί ισορροπίες με στόχο την ανακούφιση των νησιών, αλλά και των ίδιων των ανθρώπων που βρίσκονται στην Ελλάδα και βιώνουν δύσκολες συνθήκες.</p>
      <p>Όπως επεσήμανε ο κος Σηφουνάκης, το πρώτο νησί που δέχτηκε το μεγάλο βάρος το 2015 ήταν η Λέσβος, καθώς αποτέλεσε τον «εύκολο δρόμο» για την προσέγγιση προς την Ευρώπη. <i>«Ο εύκολος δρόμος ο οποίος επιλέγει από εκείνους που διακινούσαν όλο αυτό τον κόσμο ήταν η Λέσβος μέσω του Αΐβαλιού. Όλοι έφταναν στην Κωνσταντινούπολη και από εκεί το πιο κοντινό σημείο για να φτάσεις από τα Μικρασιατικά παράλια προς την Ευρώπη και τη Λέσβο είναι το συγκεκριμένο σημείο. Το 2015 το νησί της Λέσβου έζησε φοβερό μαρτύριο. Μέσα σε επτά μήνες από τη Λέσβο πέρασαν 800 χιλιάδες μετανάστες, δηλαδή την ημέρα έφταναν 5 και 6 χιλιάδες καραβιές. Αυτό οδήγησε σε μια κατάσταση που τίναξε στον αέρα μια ολόκληρη κοινωνία, την οικονομία της γιατί όπως ήταν φυσικό επλήγη και τουριστικά. Από το 2016 μέχρι και το καλοκαίρι του 2018 κανέναν κρουαζιερόπλοιο δεν πλησιάζει πλέον τη Λέσβο διότι είναι ένας στοχοποιημένος τόπος ως ο τόπος καταφυγής των προσφύγων» </i>ανέφερε ο κος Σηφουνάκης.</p>
      <p>Σε ό,τι αφορά τα επόμενα βήματα ο κος Σηφουνάκης τονίζει πως σήμερα στη Μόρια βρίσκονται 16 χιλιάδες άνθρωποι, ενώ ο χώρος έχει προδιαγραφές για μόλις δύο χιλιάδες. « Καταλαβαίνετε ότι αυτός είναι πλέον ένας εκρηκτικός χώρος και πρέπει να αλλάξει».</p>
      <p>Πάντως, πρόσθεσε πως πλέον, όπως φαίνεται από τα όσα ανακοινώθηκαν από πλευράς της κυβέρνησης, από ανοιχτού τύπου Hop Spot, ο σχεδιασμός περνά σε μια πιο αυστηρή φάση, την μεταφορά και κατανομή σε κλειστού τύπου κέντρα κάτι που αφορά κυρίως εκείνους που δεν δικαιούνται το πολιτικό άσυλο και μπαίνουν στη διαδικασία της επαναπροώθησης στην χώρα από την οποία προήλθαν. Στο πλαίσιο αυτό ο κος Σηφουνάκης επεσήμανε πως «αυτό θέλει πολύ συζήτηση με μια Τουρκία η οποία έχει σχεδιάσει ουσιαστικά, την απόβαση από το 2015. Διότι κανείς δεν μπορεί να φανταστεί όταν το 2015 και 2016 έφερναν την ημέρα από δύο μεγάλες παραλίες στο Δικελί και το Αιβαλί, ότι δεν τους έβλεπε κανείς λιμενικός ή αστυνομία από την Τουρκία».</p>
      <p>Όπως εξήγησε ο ίδιος προέχει αυτή την ώρα η αποσυμφόρηση των νησιών, καθώς όπως τόνισε: «Δεν μπορεί σε μικρές απομονωμένες κοινωνίες όπως είναι τα νησιά επί μακρόν να παραμένουν άνθρωποι οι οποίοι είναι σε τραγική κατάσταση, είναι απελπισμένοι, θέλουν να φύγουν και αισθάνονται ότι είναι εγκλωβισμένοι».</p>
      <p>Στο πλαίσιο αυτό πρόσθεσε πως είναι απαραίτητο να ανοίξει ένας έντονος διάλογος με την Ευρώπη, ιδιαίτερα όταν η υφιστάμενη συμφωνία, οδηγεί στην απορρόφηση των πολυάριθμών ανθρώπων από πλευράς της Ελλάδας.</p>
      <p>Ο ίδιος τόνισε πως στα νησιά αυτή την ώρα οι πρόσφυγες και μετανάστες ξεπερνούν σε αριθμό τους κατοίκους των περιοχών και υπογράμμισε σε ό,τι αφορά το σχεδιασμό για την διαχείριση του ζητήματος<i>: «Το να τους πάρεις και να κάνεις ένα μικρό κλειστό </i><i>Hot</i> <i>Spot</i><i> με δύο χιλιάδες ανθρώπους, δηλαδή ότι θα διώξεις 15 χιλιάδες και θα κρατήσεις 2 χιλιάδες -περί αυτού πρόκειται - είναι κάτι σημαντικό μέχρι να δεις τι θα γίνει. Το θέμα είναι άλλο, ότι θα διώχνεις και εντωμεταξύ θα έρχονται, όπως και χθες που ήρθαν πάλι 400 άτομα. Αν φτάνουν καθημερινά 400 άτομα μέσα σε ελάχιστο χρόνο θα έχουν φτάσει πάλι τα 15 χιλιάδες. Πρέπει να κατανοήσουμε ότι έχουμε γίνει στόχος και ότι είμαστε η μεγαλύτερη πόρτα στον εκβιασμό που κάνει ο Ερντογάν. Εμείς είμαστε οι πρώτοι που καλούμαστε να αντιμετωπίσουμε το φαινόμενο της λαθραίας εισαγωγής είτε είναι πρόσφυγες, είτε μετανάστες με την παρότρυνση είτε με την πολιτική στόχευση από πλευράς της Τουρκίας. Το μεγάλο θέμα είναι με ποιόν τρόπο η Ευρώπη θα μπορέσει- γιατί η Ελλάδα δεν μπορεί από μόνη της- να βάλει όλους προ των ευθυνών τους».</i></p>
      <p>
        <b>ΕΛΕΓΧΟΣ, ΚΑΤΑΝΟΜΗ, ΣΧΕΔΙΑΣΜΟΣ ΚΑΙ ΜΟΝΙΜΕΣ ΛΥΣΕΙΣ</b>
      </p>
      <p>Η βασική στόχευση σε επίπεδο χώρας θα πρέπει, όπως τόνισε ο κος Σηφουνάκης να εστιάζει σε συγκεκριμένες κατευθύνσεις.</p>
      <p>Σήμερα, όπως τόνισε στην χώρα φτάνει «ένας μαρτυρικός κόσμος, δεν έχει προοπτική και παραμένει φυλακισμένος». Στο πλαίσιο αυτό προτεραιότητα θα πρέπει να είναι και η ανακούφιση των νησιών και των κατοίκων της Ελλάδας με άμεση αποσυμφόρηση τους και κατανομή των μεταναστών και προσφύγων σε όλη τη χώρα με μια κατανομή και έναν σχεδιασμό όμως « <i>ώστε ταυτόχρονα να ανοίγει ένα παράθυρο για εκείνους οι οποίοι νομιμοποιούνται να πάρουν το πολιτικό άσυλο και να γίνει ταυτόχρονα η διανομή τους προς τις χώρες προορισμού που οι ίδιοι έχουν επιλέξει και θέλουν να πάνε. Θέλει έναν μηχανισμό και σχεδιασμό τέτοιο που οι λύσεις που θα δίνονται θα είναι αποφασιστικές και θα λύνουν το πρόβλημα της Ελλάδας αλλά σε αυτό δεν θα παραλείπεται η ανθρώπινη συμπεριφορά που μας διακρίνει σαν χώρα» </i>υπογράμμισε ο ίδιος.</p>
      <p>Σημαντικό στο πλαίσιο του σχεδιασμού, είναι να υπάρξει μια «χωροταξική κατανομή» των ανθρώπων αυτών με κριτήριο μεταξύ άλλων και τις πιθανότητες που υπάρχουν να δοθεί ή όχι το πράσινο φώς για άσυλο, τις ειδικότητες και τις δεξιότητες που έχουν αφού αρκετοί θα μπορούσαν να αξιοποιηθούν και στην αγορά εργασίας, ιδιαίτερα σε αγροτικές εργασίες, όπου υπάρχει ανάγκη. Επιπλέον, όπως πρόσθεσε ο κος Σηφουνάκης: «<i>Η χώρα μας δυστυχώς, συνεχώς φθίνει πληθυσμιακά. Υπάρχουν ολόκληρα χωριά σε διάφορα μέρη τα οποία είναι εγκαταλελειμμένα σε όλη την Ελλάδα. Υπάρχει χώρος να στεγαστούν αλλά αυτό θέλει σχεδιασμό που θα καταγράφει τις δεξιότητες, τις ανάγκες τους, τις ανάγκες της Ελλάδας και θα έρθει μια ομάδα από την κυβέρνηση να κάνει την κατανομή με έναν τρόπο μελετημένο και σωστό».</i></p>
    </article>
  </body>
</html>