<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90336"/>
    <meta property="og:site_name" content="Denník politika"/>
    <meta property="article:published_time" content="2019-11-23T07:35:01+00:00"/>
    <meta property="og:title" content="Rely Dakar 2020 v Saudskej Arábii pozná svoju trasu, jazdci prejdú tisíce kilometrov"/>
    <meta property="og:description" content="23.11.2019 (Webnoviny.sk) – Najbližšia edícia motoristického podujatia Rely Dakar bude mať spolu dvanásť etáp a potrvá od 5. do 17. januára 2020. Jazdiť sa bude v Saudskej Arábii so štartom v Džidde a cieľom v Qiddiyahu neďaleko hlavného mesta Rijád. Podujatie známe predovšetkým náročnou jazdou v púšti sa prvýkrát uskutočnilo v roku 1979 a pôvodne smerovalo z Paríža do senegalskej metropoly Dakar."/>
  </head>
  <body>
    <article>
      <h1>Rely Dakar 2020 v Saudskej Arábii pozná svoju trasu, jazdci prejdú tisíce kilometrov</h1>
      <address><time datetime="2019-11-23T07:35:01+00:00">23 Nov 2019, 07:35</time> by <a rel="author">Webnoviny</a></address>
      <p>23.11.2019 (Webnoviny.sk) – Najbližšia edícia motoristického podujatia Rely Dakar bude mať spolu dvanásť etáp a potrvá od 5. do 17. januára 2020. Jazdiť sa bude v Saudskej Arábii so štartom v Džidde a cieľom v Qiddiyahu neďaleko hlavného mesta Rijád. Podujatie známe predovšetkým náročnou jazdou v púšti sa prvýkrát uskutočnilo v roku 1979 a pôvodne smerovalo z Paríža do senegalskej metropoly Dakar.</p>
      <p>Trasa sa následne viackrát zmenila a od roku 2009 sa preteky presunuli z Afriky do Južnej Ameriky. Po jedenástich ročníkoch na juhoamerických tratiach tentoraz Rely Dakar prvýkrát zamieri do Ázie.</p>
      <h3>Slováci nebudú chýbať</h3>
      <p>Napriek zmene lokality slovenskí jazdci Štefan Svitko a Ivan Jakeš, ktorí súťažia v kategórii motocyklov, deklarovali, že na štarte nebudú chýbať.</p>
      <p>Celkovo sa na podujatie prihlásilo 351 vozidiel, v porovnaní s januárom 2019 v Južnej Amerike ide nárast o 17 strojov. Zaujímavosťou je, že v štartovej listine na oficiálnom webe pretekov sú obaja Slováci označení ako legendy.</p>
      <p>Organizátori podujatia informovali, že trať bude dlhá spolu 7800 kilometrov a až 65 percent trate, teda cez 5-tisíc km, povedie púšťou a piesočnými dunami.</p>
      <p>Deň voľna budú mať jazdci po šiestej etape, pauza je naplánovaná priamo v Rijáde. Najdlhšia bude 9. etapa, v utorok 14. januára 2020 na pretekárov čaká 891 km, z toho 415 km meraných úsekov.</p>
      <h3>Alonso na Toyote Hilux</h3>
      <p>V závere októbra zaujala správa, že po prvý raz si preteky vyskúša dvojnásobný šampión formuly 1 Španiel Fernando Alonso, posadí sa do Toyoty Hilux a jeho navigátorom v tíme tím Toyota Gazoo Racing bude krajan Marc Coma.</p>
      <p>Tridsaťosemročný Španiel získal tituly majstra sveta v pretekoch efjednotiek v rokoch 2005 a 2006. Vlani a v tomto roku bol zasa súčasť víťazného tímu na známych okruhových pretekoch 24 hodín Le Mans. V januári 2019 sa stal tretím šampiónom F1, ktorý vyhral americké preteky Rolex 24 na okruhu v Daytone.</p>
      <p>V rovnakom tíme ako Alonso sa opäť predstaví aj obhajca prvenstva v súťaži automobilov a celkovo trojnásobný víťaz tohto podujatia Katarčan Nasser Al-Attiyah.</p>
      <p>Viac k témam: <a href="https://www.webnoviny.sk/tag/rely-dakar/"><u>Rely Dakar</u></a><br/>Zdroj: Webnoviny.sk – <a href="https://www.webnoviny.sk/rely-dakar-2020-v-saudskej-arabii-pozna-svoju-trasu-jazdci-prejdu-tisice-kilometrov/"><u>Rely Dakar 2020 v Saudskej Arábii pozná svoju trasu, jazdci prejdú tisíce kilometrov</u></a> © SITA Všetky práva vyhradené.</p>
    </article>
  </body>
</html>