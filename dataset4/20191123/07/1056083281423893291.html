<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200493/%D8%B2%D8%B1%D8%A7%D8%B9%D8%AA-%DA%86%D9%88%D8%A8-%D8%A8%D8%A7-%D9%86%D9%87%D8%A7%D9%84-%D8%B1%D8%A7%DB%8C%DA%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:21:23+00:00"/>
    <meta property="og:title" content="زراعت چوب با نهال رایگان"/>
    <meta property="og:description" content="ایسنا/همدان مدیر اداره منابع طبیعی و آبخیزداری اسدآباد از سهمیه ۱۵ هزار اصله نهال صنوبر رایگان برای زراعت چوب شهرستان خبر داد."/>
  </head>
  <body>
    <article>
      <h1>زراعت چوب با نهال رایگان</h1>
      <address><time datetime="2019-11-23T07:21:23+00:00">23 Nov 2019, 07:21</time> by <a rel="author">سمیرا معارفی</a></address>
      <p>ایسنا/همدان مدیر اداره منابع طبیعی و آبخیزداری اسدآباد از سهمیه ۱۵ هزار اصله نهال صنوبر رایگان برای زراعت چوب شهرستان خبر داد.</p>
      <p>قباد پیری در گفت‌وگو با ایسنا، اظهار کرد: در راستای زراعت چوب فراخوان لازم برای اطلاع رسانی انجام شده و متقاضیان در حال مراجعه به منابع طبیعی برای جذب این سهمیه هستند تا نهال صنوبر را در اسفندماه کشت و غرس کنند.</p>
      <p>وی افزود: سال گذشته نیز بیش از ۲۰ هزار اصله نهال صنوبر رایگان در بحث زراعت چوب در شهرستان توسط کشاورزان و متقاضیان در حاشیه زمین ها و حریم اراضی کشاورزی و نیز به عنوان بادشکن به صورت نواری و ردیفی و یا توده ای کشت شد که کشت و غرس این نوع از نهال از نقش مؤثری در زراعت چوب و نیز مقرون به صرفه بودن و درآمدزایی برخوردار است.</p>
      <p>پیری در ادامه یادآور شد: اداره منابع طبیعی این شهرستان همه ساله برای جلوگیری از روند تخریب مراتع و از بین رفتن پوشش گیاهی اقدام به کاشت گونه های مرتعی سازگار با محیط به صورت بذرپاشی و بذرکاری می کند که در این راستا مشارکت مردمی نیز تأثیرگذار بوده و امسال هم بیش از ۳۵۰ هکتار بذرپاشی و بذرکاری در مراتع شهرستان انجام گرفت.</p>
      <p>وی خاطرنشان کرد: ۱۰۰ کیسه کودپاشی از نوع فسفاته برای افزایش کمی و کیفی علوفه و حفظ آب و خاک با مشارکت شورا و اهالی روستای آهو تپه در این روستا انجام شده که در مراحل پایانی انجام کار قرار دارد.</p>
      <p>پیری در ادامه از ایجاد هفت هکتار کمربند حفاظتی در منطقه چهاردولی این شهرستان خبر داد و تصریح کرد: این میزان کمربند حفاظتی در راستای جلوگیری از تجاوز به اراضی ملی و تثبیت مالکیت دولت و کاهش هزینه ها با اعتباری افزون بر ۸۵۵ میلیون ریال از محل صندوق توسعه ملی از اعتبارات سال ۹۷ در منطقه چهاردولی روستای حسن آباد و آهو تپه در سالجاری اجرا شده است.</p>
      <p>مدیر اداره منابع طبیعی اسدآباد در پایان خاطرنشان کرد: شهرستان اسدآباد با وسعت ۱۱۹۵ کیلومترمربع دارای ۵۹ هزار هکتار اراضی ملی بوده که از این میزان ۵۳ هزار و ۸۱۹ هکتار به صورت مرتع است.</p>
      <p>انتهای پیام</p>
    </article>
  </body>
</html>