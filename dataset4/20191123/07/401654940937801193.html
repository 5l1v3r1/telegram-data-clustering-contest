<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/sports/story/india-vs-bangladesh-pink-ball-test-live-cricket-score-day-2-ind-vs-ban-day-night-kolkata-eden-gardens-tspo-1-1139846.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-23T07:23:55+00:00"/>
    <meta property="og:title" content="भारत जीत से 4 विकेट दूर, दूसरे दिन स्टंप्स तक बांग्लादेश 152/6"/>
    <meta property="og:description" content="India (IND) vs Bangladesh (BAN) Pink Ball Test Match Live Score: भारत और बांग्लादेश के बीच कोलकाता के ईडन गार्डन्स स्टेडियम में ऐतिहासिक डे-नाइट टेस्ट मैच खेला जा रहा है."/>
  </head>
  <body>
    <article>
      <h1>भारत जीत से 4 विकेट दूर, दूसरे दिन स्टंप्स तक बांग्लादेश 152/6</h1>
      <h2>India (IND) vs Bangladesh (BAN) Pink Ball Test Match Live Score: भारत और बांग्लादेश के बीच कोलकाता के ईडन गार्डन्स स्टेडियम में ऐतिहासिक डे-नाइट टेस्ट मैच खेला जा रहा है.</h2>
      <address>
        <time datetime="2019-11-23T07:23:55+00:00">23 Nov 2019, 07:23</time>
      </address>
      <ul>
        <li>
          <b>कोलकाता के ईडन गार्डन्स स्टेडियम में ऐतिहासिक डे-नाइट टेस्ट मैच</b>
        </li>
        <li>
          <b>भारत ने इंदौर में बांग्लादेश को हरा सीरीज में 1-0 की बढ़त बना रखी है</b>
        </li>
      </ul>
      <p>भारत और बांग्लादेश के बीच कोलकाता के ईडन गार्डन्स स्टेडियम में ऐतिहासिक डे-नाइट टेस्ट मैच खेला जा रहा है. टॉस जीतकर पहले बल्लेबाजी करने उतरी बांग्लादेश की टीम अपनी पहली पारी में 106 रनों पर ऑलआउट हो गई. जवाब में टीम इंडिया ने 347 रन बनाकर पहली पारी घोषित कर दी. पहली पारी के आधार पर भारत को 241 रनों की बढ़त मिली है. दूसरी पारी में बल्लेबाजी करने उतरी बांग्लादेश की टीम ने 6 विकेट गंवा कर 152 रन बनाए हैं. दूसरे दिन का खेल खत्म होने से ठीक पहले तैजुल इस्लाम 11 रन बनाकर आउट हुए. मुश्फिकुर रहीम (59 रन) क्रीज पर है.</p>
      <p>
        <a href="https://aajtak.intoday.in/live-score/cricket/india-bangladesh-live-cricket-scorecard-190933/">
          <b>IND vs BAN LIVE SCORE</b>
        </a>
      </p>
      <p>मुश्फिकुर रहीम (55 रन) और तैजुल इस्लाम (7 रन) क्रीज पर हैं. दूसरी पारी में भी बांग्लादेश की शुरुआत बेहद खराब रही. ईशांत ने पहले ओवर की पांचवीं गेंद पर शादमान इस्लाम (0) को आउट कर बांग्लादेश को पहला झटका दिया. अपने दूसरे और पारी के तीसरे ओवर में ईशांत ने बांग्लादेशी कप्तान मोमिनुल हक को भी बिना खाता खोले पवेलियन भेज दिया. ईशांत का कहर यहां से बढ़ता दिखाई दे रहा है.</p>
      <p>उन्होंने अपनी स्विंग से तो मेहमान टीम के बल्लेबाजों को परेशान किया ही साथ ही अपनी बाउंसर से भी मोहम्मद मिथुन को लगभग चोटिल कर ही दिया था. दूसरे सत्र का खेल खत्म होने तक मिथुन चार रन बनाकर खेल रहे हैं. उनके साथ दूसरे सलामी बल्लेबाज इमरूल काएस हैं, जिन्होंने अभी तक तीन रन बनाए हैं.</p>
      <p>
        <b>भारत ने 347 रन पर घोषित की पहली पारी</b>
      </p>
      <p>टीम इंडिया ने 347 रन बनाकर पहली पारी घोषित कर दी. पहली पारी के आधार पर भारत को 241 रनों की बढ़त मिली है. भारत के लिए कप्तान विराट कोहली ने सबसे ज्यादा 136 रन बनाए. कप्तान कोहली ने 194 गेंदों पर 18 चौकों की मदद से 136 रनों की पारी खेली. यह कोहली का टेस्ट में कुल 27वां शतक है. उनके अलावा चेतेश्वर पुजारा ने 55 और उपकप्तान अजिंक्य रहाणे ने 51 रन बनाए.</p>
      <figure>
        <iframe data-src="https://twitter.com/BCCI/status/1198202062942568448?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बांग्लादेश की ओर से अल अमीन हुसैन और इबादत हुसैन ने तीन-तीन जबकि अबु जाएद ने दो और तैजुल इस्लाम ने एक विकेट लिया. सबसे ज्यादा पारी घोषित करने के मामले में टीम इंडिया ने इंग्लैंड का रिकॉर्ड तोड़ दिया है. बांग्लादेश के खिलाफ कोलकाता टेस्ट में पारी घोषित कर भारत ने 7वीं बार यह कारनामा किया है. जबकि इंग्लैंड ने 2009 में छह बार टेस्ट में पारी घोषित की थी.</p>
      <p>
        <b>ऐतिहासिक डे नाइट टेस्ट मैच में कोहली का कमाल</b>
      </p>
      <p>विराट कोहली ने बांग्लादेश के खिलाफ ऐतिहासिक डे नाइट टेस्ट मैच में शतक जड़ दिया है. वह डे नाइट टेस्ट मैच में शतक ठोकने वाले भारत के पहले बल्लेबाज बन गए हैं. यह विराट कोहली के करियर का 27वां टेस्ट शतक है. कप्तान के तौर पर सर्वाधिक शतक के मामले में विराट कोहली ने पूर्व ऑस्ट्रेलियाई बल्लेबाज रिकी पोंटिंग का रिकॉर्ड तोड़ दिया है. कप्तान के तौर पर विराट कोहली ने 20 टेस्ट शतक ठोक दिए हैं जबकि रिकी पोंटिंग ने 19 टेस्ट शतक लगाए थे. कप्तान के तौर पर सर्वाधिक शतक के मामले में पूर्व साउथ अफ्रीकी कप्तान ग्रीम स्मिथ 25 शतकों के साथ टॉप पर हैं.</p>
      <figure>
        <iframe data-src="https://twitter.com/BCCI/status/1198163632485330944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>टेस्ट कप्तान के तौर पर सर्वाधिक शतक</b>
      </p>
      <p>25 शतक: ग्रीम स्मिथ</p>
      <p>20 शतक: विराट कोहली</p>
      <p>19 शतक: रिकी पोंटिंग</p>
      <p>15 शतक: एलन बॉर्डर/स्टीव वॉ/स्टीव स्मिथ</p>
      <p>अपनी पहली पारी खेलने उतरी भारत को हालांकि ठोस शुरुआत नहीं मिली. ऑफ स्टम्प के बाहर लगातार परेशान हो रहे मयंक अग्रवाल इसी तरह की गेंद पर गली में मेहदी हसन मिराज के हाथों लपके गए. मयंक ने 14 रन बनाए. उनका विकेट 26 के कुल स्कोर पर गिरा. रोहित शर्मा (21) को इबादत हुसैन ने एलबीडबल्यू करा भारत को दूसरा झटका दिया. इसके बाद कोहली और पुजारा ने बेहतरीन साझेदारी की.</p>
      <p>कोहली और पुजारा ने तीसरे विकेट के लिए 94 रनों की साझेदारी की. 137 के कुल स्कोर पर इबादत हुसैन ने इस जोड़ी पर ब्रेक लगाया. इबादत की गेंद ने पुजारा की उम्मीद से थोड़ा ज्यादा उछाल और स्विंग लिया, नतीजन गेंद उनके बल्ले के बाहरी हिस्से से टकराकर शादमान इस्लाम के हाथों में चली गई. पुजारा ने 105 गेंदों की पारी में 55 रन बनाए. पुजारा ने अपनी पारी में आठ चौके भी मारे.</p>
      <p>
        <b>ईशांत के पंच से बांग्लादेश 106 पर ऑलआउट</b>
      </p>
      <p>भारतीय गेंदबाजों ने पिंक बॉल से खेलते हुए शानदार प्रदर्शन किया और बांग्लादेश टीम को पहली पारी में 30.3 ओवरों में 106 रनों पर ढेर कर दिया. बांग्लादेश की ओर से शादमान इस्लाम ने सबसे अधिक 29 रन बनाए जबकि लिटन दास (रिटायर्ड हर्ट) ने 24 रन जोड़े. मेहमान टीम के तीन बल्लेबाज ही दहाई तक पहुंच सके.</p>
      <p>
        <a href="https://aajtak.intoday.in/sports/story/rishabh-pant-released-to-play-mushtaq-ali-ks-bharat-to-join-as-saha-cover-tspo-1-1139796.html">
          <b>ऋषभ पंत को टीम इंडिया ने किया रिलीज, साहा के कवर के तौर पर जुड़ा यह कीपर</b>
        </a>
      </p>
      <p>दास के स्थान पर मेहदी हसन को कॉनसेशन प्लेयर के तौर पर टीम में शामिल किया गया है. उन्होंने आठ रन बनाए. भारत की ओर से ईशांत शर्मा ने सबसे ज्यादा पांच विकेट लिए. उमेश यादव ने तीन विकेट लिए जबकि मोहम्मद समी को दो सफलताएं मिली. ईशांत ने 2007 के बाद भारत में पहली बार एक पारी में पांच विकेट हासिल किए हैं.</p>
      <figure>
        <iframe data-src="https://twitter.com/BCCI/status/1197834843301662720?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गुलाबी गेंद से पहली बार खेल रहे बांग्लादेशी बल्लेबाज अतिरिक्त स्विंग के सामने पैर नहीं चला पाए. ईशांत शर्मा ने इमरुल काएस (4) को 15 के कुल स्कोर पर एलबीडब्ल्यू करा दिया. दो रन बाद कप्तान मोमिनुल हक, उमेश यादव की स्विंग लेती गेंद पर स्लिप रोहित शर्मा द्वारा बेहतरीन तरीके से लपके गए.</p>
      <p>मुश्फिकुर रहीम से बांग्लादेश को उम्मीदें थीं, लेकिन स्थानीय खिलाड़ी मोहम्मद शमी की गेंद का उनके पास जवाब नहीं था जो उनकी गिल्लियां ले उड़ी. रहीम चार गेंद खेलने के बाद भी खाता नही खोल पाए. उनके जाने के बाद टीम का स्कोर 26 रनों पर चार विकेट हो गया. अभी तक शुरू से एक छोर संभाले रखे सलामी बल्लेबाज शादमान इस्लाम अंतत: उमेश के सामने नतमस्तक हो गए.</p>
      <p>उमेश की गेंद उनके बल्ले का किनारा लेकर पीछे गई और इस बार विकेटकीपर ऋद्धिमान साहा ने कैच पकड़ उनकी 52 गेंदों पर 29 रनों की पारी का अंत किया. यह साहा का 100वां शिकार भी था. इसके बाद साहा ने अपना 101वां शिकार भी किया. महमूदुल्लाह, ईशांत की गेंद पर साहा के हाथों लपके गए.</p>
      <p>साहा ने इस बार बेहतरीन लो कैच पकड़ा. दास एक छोर पर खड़े होकर खेल रहे थे, लेकिन शमी की गेंद ने उन्हें रिटायर हर्ट कर दिया. लिटन दास को मोहम्मद शमी की गेंद हेलमेट पर लगी. इसके बाद फिजियो मैदान पर आए और दास को बाहर ले गए. लिटन 24 रन बनाए हैं. लिटन दास की जगह सब्स्टिटूट के तौर पर मेहदी हसन मिराज बल्लेबाजी के लिए आए.</p>
      <p>इबादत 82 के कुल स्कोर पर (1) पर ईशांत का अगला शिकार बने. मिराज को ईशांत ने आउट कर अपना शिकार बनाया. जो हाल दास का हुआ वही हाल नईम हसनैन का हुआ. 19 रन बनाने वाले नईम बांग्लादेश के नौवें विकेट के रूप में आउट हुए. उनका विकेट भी ईशांत ने लिया. नईम भी चोटिल हो गए और उनकी जगह तैजुल इस्लाम को कॉन्सेशन खिलाड़ी के तौर पर टीम में जगह मिली. तैजुल ने गेंदबाजी की लेकिन वह बल्लेबाजी नहीं कर पाए. मोहम्मद शमी ने अबु जाएद को आउट कर दो विकेट पूरे किए.</p>
      <p>
        <b>बांग्लादेश ने जीता टॉस</b>
      </p>
      <p>बांग्लादेश के कप्तान मोमिनुल हक ने टॉस जीतकर बल्लेबाजी का फैसला किया और भारत को पहले गेंदबाजी सौंपी. यह दोनों टीमों का पहला दिन-रात का टेस्ट है. भारत ने इस मैच में कोई बदलाव नहीं किया है जबकि बांग्लादेश ने दो बदलाव किए हैं.</p>
      <figure>
        <iframe data-src="https://twitter.com/BCCI/status/1197772893209292800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बांग्लादेश की प्रधानमंत्री शेख हसीना और पश्चिम बंगाल की मुख्यमंत्री ममता बनर्जी ग्राउंड पहुंचीं और दोनों टीमों के कप्तान ने अपने खिलाड़ियों से उनका परिचय कराया. बांग्लादेश की प्रधानमंत्री शेख हसीना के साथ पश्चिम बंगाल की मुख्यमंत्री ममता बनर्जी भी इस मैच का लुत्फ लिया.</p>
      <figure>
        <iframe data-src="https://twitter.com/BCCI/status/1197778106246778881?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>हसीना और पश्चिम बंगाल की मुख्यमंत्री ममता बनर्जी ने पहले दिन के खेल का आगाज किया. यहां इन दोनों ने ईडन बेल बजाकर खेल की शुरुआत की आधिकारिक घोषणा की. मैच आधिकारिक तौर पर दोपहर एक बजे शुरू हुआ. इससे पहले, दोनों देशों का राष्ट्रगान बजा और दर्शकों ने पूरे जोश के साथ खिलाड़ियों का स्वागत किया.</p>
      <figure>
        <iframe data-src="https://twitter.com/BCCI/status/1197507454130475008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>टीमें:-</b>
      </p>
      <p><b>भारत:</b> विराट कोहली (कप्तान), रोहित शर्मा, मयंक अग्रवाल, चेतेश्वर पुजारा, अजिंक्य रहाणे, रवींद्र जडेजा, ऋद्धिमान साहा, आर. अश्विन, मोहम्मद शमी, उमेश यादव, ईशांत शर्मा.</p>
      <p><b>बांग्लादेश:</b> इमरुल काएस, शादमान इस्लाम, मोहम्मद मिथुन, मोमिनुल हक (कप्तान), मुश्फिकुर रहीम, महमूदुल्लाह रियाद, लिटन दास, नईम हसनैन, अल अमीन हुसैन, अबु जाएद, इबादत हुसैन.</p>
      <figure>
        <video src="https://aajtak-pdelivery.akamaized.net/aajtak/video/2019_10/22_oct_19__smv_ranchihin_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/sports/story/marnus-labuschagne-century-australia-dominate-pakistan-with-bat-and-ball-tspo-1-1139889.html"/>
        <a href="https://aajtak.intoday.in/sports/story/hope-india-play-a-daynight-test-in-adelaide-says-warne-tspo-1-1139864.html"/>
        <a href="https://aajtak.intoday.in/sports/story/rishabh-pant-released-to-play-mushtaq-ali-ks-bharat-to-join-as-saha-cover-tspo-1-1139796.html"/>
        <a href="https://aajtak.intoday.in/sports/story/india-vs-bangladesh-day-night-test-kolkata-eden-gardens-virat-kohli-record-5000-test-runs-captain-tspo-1-1139696.html"/>
      </related>
    </article>
  </body>
</html>