<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200482/%D8%A7%D8%AD%D9%85%D8%AF%DB%8C-%D9%88%D8%A7%D9%84%DB%8C%D8%A8%D8%A7%D9%84-%D8%A7%D9%81%D8%AA-%DA%A9%D8%B1%D8%AF%D9%87-%D8%A7%D8%B3%D8%AA-%D8%A8%D8%A7-%D8%AD%D8%B6%D9%88%D8%B1-%D8%AF%D8%A7%D9%88%D8%B1%D8%B2%D9%86%DB%8C-%D8%A7%D9%86%D8%AA%D8%B8%D8%A7%D8%B1-%D8%B1%D9%81%D8%AA%D9%86-%D8%B1%D9%88%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:10:24+00:00"/>
    <meta property="og:title" content="احمدی: والیبال افت کرده است/ با حضور داورزنی انتظار رفتن روی سکوی المپیک را داریم"/>
    <meta property="og:description" content="مراسم معارفه محمدرضا داورزنی به عنوان رئیس جدید فدراسیون والیبال برای چهار سال آینده برگزار شد."/>
  </head>
  <body>
    <article>
      <h6 class="kicker">مراسم معارفه داورزنی برگزار شد</h6>
      <h1>احمدی: والیبال افت کرده است/ با حضور داورزنی انتظار رفتن روی سکوی المپیک را داریم</h1>
      <address><time datetime="2019-11-23T07:10:24+00:00">23 Nov 2019, 07:10</time> by <a rel="author">اصغر عبداللهی</a></address>
      <p>مراسم معارفه محمدرضا داورزنی به عنوان رئیس جدید فدراسیون والیبال برای چهار سال آینده برگزار شد.</p>
      <p>به گزارش ایسنا، پس از گذشت نزدیک به یک سال سرانجام ۲۹ آبان ماه ۱۳۹۸ مجمع انتخاباتی فدراسیون والیبال برگزار شد که در پایان، محمدرضا داورزنی به عنوان رئیس جدید این فدراسیون برای ۴ سال آینده انتخاب شد که مراسم معارفه او نیز ساعت ۱۰ صبح امروز دوم آذر ماه ۱۳۹۸ برگزار شد.</p>
      <p>عبدالحمید احمدی معاون فرهنگی وزارت ورزش و جوانان، علیرضا دبیر رئیس فدراسیون کشتی، محمدشروین اسبقیان رئیس دفتر امور مشترک فدراسیون‌ها، مهدی علی‌نژاد رئیس فدراسیون ووشو، شهرام هروی سرمربی تیم ملی کاراته، امیر خوشخبر سرپرست تیم ملی والیبال و جمعی از پیشکسوتان والیبال در این مراسم حضور داشتند.</p>
      <p>عبدالحمید احمدی در ابتدای این مراسم گفت: باید قبول کنیم ‌که والیبال ما در این سه سال افت کرده است و این‌ موضوع را یک فرد والیبالی، کاملا حس می‌کند. با این حال همه از والیبال انتظار دارند که ضمن صعود به المپیک، در این بازی‌ها به روی سکو نیز برود. همین مسئله کار آقای داورزنی را سخت‌تر می‌کند که در این چند سال حضورش در وزارت ورزش، هیچگاه ‌والیبال را فراموش نکرد.</p>
      <p>او افزود: با حضور داورزنی در راس فدراسیون والیبال، انتظارات وزارت ورزش نیز از والیبال بسیار بالاتر رفته است چون داورزنی در گذشته نیز ثابت کرده است که والیبال در زمان ریاست او بسیار موفق ظاهر شد. امیدواریم در این فرصت کم باقی مانده تا المپیک‌ نیز شاهد موفقیت این رشته با ریاست آقای داورزنی باشیم.</p>
      <p>انتهای پیام</p>
    </article>
  </body>
</html>