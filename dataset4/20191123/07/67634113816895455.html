<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151459/"/>
    <meta property="og:site_name" content="AgroNews"/>
    <meta property="article:published_time" content="2019-11-23T07:24:00+00:00"/>
    <meta property="og:title" content="Названо пріоритетну галузь держпідтримки у 2020 році"/>
    <meta property="og:description" content="Державна підтримка тваринництву в межах виділеної суми державних дотацій у 4,3 млрд грн на 2020 рік буде надаватися першочергово. Про це розповіла заступник міністра розвитку економіки, торгівлі та сільського господарства України Інна Мєтєлєва, повідомляє Укрінформ. “Сьогодні тваринництво є..."/>
  </head>
  <body>
    <article>
      <h1>Названо пріоритетну галузь держпідтримки у 2020 році</h1>
      <address><time datetime="2019-11-23T07:24:00+00:00">23 Nov 2019, 07:24</time> by <a rel="author">agronews.uaode/author</a></address>
      <p><b>Державна підтримка тваринництву в межах виділеної суми державних дотацій у 4,3 млрд грн на 2020 рік буде надаватися першочергово. Про це розповіла заступник міністра розвитку економіки, торгівлі та сільського господарства України Інна Мєтєлєва, повідомляє</b> <a href="https://www.ukrinform.ua/rubric-economy/2822559-derzavna-pidtrimka-agrariiv-u-2020-roci-stalo-vidoma-prioritetna-galuz.html">Укрінформ.</a></p>
      <p>“Сьогодні тваринництво є найбільш дотаційною галуззю в частині видатків державного бюджету. Звичайно, ми хотіли дати більше (коштів – ред.), ми сподівалися, що у державному бюджеті на 2020 рік буде ухвалено оптимістичний сценарій – 1% (від виробленої аграріями продукції – ред.), тобто 8 млрд (грн – ред.). Прийнято 4,3 млрд грн, але знову ж таки, навіть у межах цього ресурсу ми хочемо передбачити саме підтримку тваринництва в першу чергу, тому що ним займається на сьогодні найбільше українських агровиробників і воно створює найбільшу додану вартість у структурі сільськогосподарського виробництва”, – сказала Мєтєлєва.</p>
      <p>За її словами, якщо розглядати загальний обсяг галузевих дотацій, то наразі найбільш дотаційною є молочна тваринницька галузь.</p>
      <p>“Є запит зі сторони уряду на те, що будь-яка підтримка повинна відповідати певним критеріям. Вона повинна впливати на збільшення виробництва, вона повинна впливати на збільшення кількості робочих місць і вона повинна впливати, знову ж таки, на якість продукції і можливості для експорту, тобто зростання експорту. Тому що валютна виручка — це є також податкова база, яка повинна повертатися у певному форматі до держбюджету і направлятися на фінансування галузі”, – наголосила заступник міністра.</p>
      <p>Мєтєлєва також зауважила, що буде діалог і широка дискусія стосовно тих напрямів аграрного виробництва, які отримають допомогу від держави у 2020 році.</p>
      <p>Вона висловила переконання, що кошти, передбачені на підтримку галузі у 2019 році, будуть освоєні в повному обсязі, попри технічну затримку, яка виникла внаслідок реорганізації міністерства. Відповідна інформація, запевнила заступник міністра, днями буде оприлюднена на сайті міністерства, а всіх, хто подав заявки на отримання держпідтримки, буде поінформовано індивідуально в телефонному режимі.</p>
    </article>
  </body>
</html>