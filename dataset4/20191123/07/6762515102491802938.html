<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/skoki-narciarskie-martin-schmitt-o-szansach-polakow-w-pucharze-swiata/gvl28qz"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:44:00+00:00"/>
    <meta property="og:title" content="Martin Schmitt: Polacy są lepsi od Niemców"/>
    <meta property="og:description" content="Skoki Kobayashiego w poprzednim sezonie były wybitne. Kiedy jest w formie, nie ma sobie równych. Ale Kamil Stoch także ma możliwości, aby skakać na podobnym poziomie – mówi Martin Schmitt."/>
  </head>
  <body>
    <article>
      <h1>Martin Schmitt: Polacy są lepsi od Niemców</h1>
      <address><time datetime="2019-11-23T07:44:00+00:00">23 Nov 2019, 07:44</time> by <a rel="author" href="https://www.przegladsportowy.pl/autorzy/michal-chmielewski" target="_blank">Michał Chmielewski</a></address>
      <p>
        <b>
          <b>Skoki Kobayashiego w poprzednim sezonie były wybitne. Kiedy jest w formie, nie ma sobie równych. Ale Kamil Stoch także ma możliwości, aby skakać na podobnym poziomie – mówi Martin Schmitt.</b>
        </b>
      </p>
      <p>
        <a href="https://plebiscyt.przegladsportowy.pl/">Kamil Stoch czy Dawid Kubacki? Głosuj na swojego faworyta w 85. Plebiscycie „Przeglądu Sportowego” &gt;&gt;</a>
      </p>
      <p>
        <b>MICHAŁ CHMIELEWSKI: Miło pana gościć w Warszawie. Był czas pospacerować?</b>
      </p>
      <p><b>MARTIN SCHMITT</b>: Tym razem nie, ale jestem już tu trzeci raz i w przeszłości zdarzało mi się coś zobaczyć w mieście.</p>
      <p>
        <b>Zastanawiam się nad pewnym fenomenem. Minęło dwadzieścia lat od pana największych sukcesów, a wciąż jest pan u nas bardzo popularny. Czy to nie zaskakujące? Jestem gotów zaryzykować, że może nawet bardziej niż w Niemczech.</b>
      </p>
      <p>Tak, to niesamowite. Lubię przyjeżdżać do Polski. Zawsze jestem tu ciepło przyjmowany, szczególnie kiedy odbywają się u was konkursy Pucharu Świata. Wprawdzie po cywilnemu rzadko zdarza się już, by ktoś prosił mnie o autograf czy zdjęcie, ale będąc na zawodach, to wciąż norma. Czasem też z kimś pogadam na lotnisku.</p>
      <p>
        <b>Mało kto pamięta jednak, że odkąd zakończył pan karierę, minęło ledwie pięć lat. Czemu był pan w skokach tak długo?</b>
      </p>
      <p>Byłem uzależniony od nich. To niezwykły sport, w którym można zdobyć wiele nagród. Samo skakanie jest też niesamowitym doświadczeniem i chyba nie da się tego opowiedzieć komuś, kto tego nie próbował. Byłem w tym długo może dlatego, że zawsze też miałem jasno wyznaczony cel. Wtedy jest łatwiej.</p>
      <related>
        <a href="http://onet.tv/s/sport/martin-schmitt-polacy-sa-obecnie-o-krok-przed-niemcami/g4b6e7"/>
      </related>
      <p>
        <b>Pytam, bo polska kadra robi się coraz starsza, a Kamil Stoch – 32-latek – przekonuje, że wciąż go to cieszy i że chce wygrywać.</b>
      </p>
      <p>Czynny zawodowo sportowiec w wieku trzydziestu pięciu lat to dzisiaj nic niezwykłego. Nic dziwnego, że to w końcu przyszło też do skoków narciarskich. Nigdy się nad tym nie zastanawiałem, w moim przypadku zawsze chodziło o skakanie. Chciałem tylko poprawiać swoje wyniki i być jeszcze lepszym skoczkiem. To wystarczy, by się mobilizować. Rozumiem go.</p>
      <p>
        <b>Ale zgodzi się pan, że jeszcze nie tak dawno taka długowieczność była niemożliwa. Do trzydziestki i koniec – taka panowała reguła.</b>
      </p>
      <p>Świat się zmienił od tego czasu. Myślę, że częściowo związane jest to z tym, jak obecnie wygląda trening skoczków. W takich latach osiemdziesiątych stawiano bardziej na trening siłowy. Dodatkowo nie było wielu zawodników, którzy profesjonalnie podchodzili do tego sportu. Często poza treningami chodzili do normalnej pracy. Skoki traktowane były jak hobby. Generalnie, sport postrzegany był jako forma rozrywki czy przygoda. Dopiero teraz uważa się, że to normalna praca. Sami sportowcy przyznają, że żyją ze sportu. Dlatego też muszą być w pełni profesjonalni w tym, co robią. Pamiętam, jak na początku swojej kariery dołączyłem do drużyny. Moim bohaterem był Dieter Thoma. Wiele się od niego nauczyłem: jak trenować i jaki prowadzić styl życia jako skoczek. Nie wszyscy w drużynie brali sobie jednak jego uwagi do serca.</p>
      <figure>
        <img src="https://ocdn.eu/pulscms-transforms/1/2-Xk9kpTURBXy85Mjg1MmZhZWRkNmM1YWQ4ZmJmNTMxNzNiYjI3ZTI2NS5qcGeSlQLNAxQAwsOVAgDNAvjCw4GhMAE"/>
        <figcaption>Martin Schmitt<cite>Foto: Materiały prasowe</cite></figcaption>
      </figure>
      <p>
        <b>Gdy Thoma odchodził, pan wszedł na piedestał.</b>
      </p>
      <p>Byłem młodym wilkiem w PŚ. W ciągu zaledwie roku od pierwszego podium wygrałem konkurs, a chwilę później wygrane ruszyły już serią.</p>
      <p>
        <b>Co było trudniejsze: dotrzeć na szczyt czy utrzymać się na nim?</b>
      </p>
      <p>Najpierw ciężko było w ogóle zakwalifikować się do kadry. Później wszystko przyspieszyło, ale kontuzje, pościg innych zawodników za mną, dołki formy, oczekiwania – to wszystko nie ułatwia sprawy skoczkowi na szczycie.</p>
      <p>
        <b>Polska kadra pewnie coś o tym wie. Może pan słyszał, że u nas toczy się teraz debata o nowych butach dla naszej kadry. Pamiętam, że pan wspomniał kiedyś, że ta część ubioru daje największe pole do rozwoju. Wciąż tak jest?</b>
      </p>
      <p>Słyszałem o tych butach. I podtrzymuję swoje zdanie, bo przepisy regulujące ich kształt wciąż nie są tak precyzyjne jak choćby te dotyczące kombinezonu. Zapewne dlatego wszyscy próbują na nowo odkryć ten element.</p>
      <p>
        <b>Ale właściwie co dokładnie?</b>
      </p>
      <p>Chodzi o pozycję w czasie lotu. Odbicie z progu jest bardzo agresywnym ruchem, trudno wtedy utrzymać narty zadarte do góry, a im szybciej to zrobisz, tym szybciej przechodzisz w fazę lotu i nabierasz wysokości. Materiał, z jakiego wykonane są buty, może mieć wpływ na udoskonalenie tej fazy. Obuwie ma również wpływ na pozycję skoczka w trakcie lotu, może zapewnić stabilniejszą pozycję. Dzięki temu narty mają jeszcze lepszą siłę nośną.</p>
      <p>
        <b>Norwegowie uważają, że właśnie dzięki tak szybkiemu przejściu po odbiciu do lotu kapitalne wyniki zaczął osiągać Ryoyu Kobayashi.</b>
      </p>
      <p>Wszyscy doskonale widzieliśmy, co robił Ryoyu, ale nie łatwo jest to powtórzyć. Zawodnicy próbują latać agresywniej, szybciej podnosić narty, ale to nie jest takie proste. W sezonie olimpijskim dokonałem analizy jednego ze skoków Kamila Stocha. Był prawie idealny, z bardzo agresywnym i szybkim uniesieniem nart. Po 10 metrach Kamil był pół metra wyżej od innych skoczków, a jednocześnie nie stracił swojej prędkości. To go wtedy wyróżniało i nadal go wyróżnia.</p>
      <figure>
        <img src="https://ocdn.eu/pulscms-transforms/1/-Uck9kuTURBXy8yYTE5YTUyMi03ZjkwLTRiNDAtYTFmOS1lMmVmNDE5OGViZmEuanBlZ5OVAwAAzQHgzQEulQLNAxQAwsOVAgDNAvjCw4GhMAE"/>
        <figcaption>Martin Schmitt: Polacy są obecnie o krok przed Niemcami</figcaption>
      </figure>
      <p>
        <b>Lubi pan obstawiać?</b>
      </p>
      <p>Lubię.</p>
      <p>
        <b>To jak będzie, Kobayashi znów wygra Puchar Świata?</b>
      </p>
      <p>Myślę, że tak. Jego skoki w poprzednim sezonie były wybitne. Kiedy jest w formie, nie ma sobie równych. Ale Kamil Stoch także ma możliwości, aby skakać na podobnym poziomie, jednak...</p>
      <p>
        <b>…Nie jest już tak młody?</b>
      </p>
      <p>Wydaje mi się, że to nie jest kwestia wieku. Po prostu musisz być dobrym skoczkiem wierzącym w siebie i swoje umiejętności. Pewność siebie – to jest klucz, a tej Ryoyu z pewnością nie brakuje.</p>
      <p>
        <b>To jeszcze jeden zakład, o Turniej Czterech Skoczni. Pytam nie bez powodu, bo w tym roku upływa 17 lat od czasu, kiedy ostatni raz wygrał go Niemiec.</b>
      </p>
      <p>Szczerze to nie sądzę, by ta seria się zakończyła. Może do walki włączy się Dawid Kubacki, jeżeli dobrze zacznie sezon. Wyglądał latem niesamowicie. Jest w takim miejscu w karierze, że może pokazać pełnię możliwości.</p>
      <p>
        <b>Skąd pesymizm co do własnej reprezentacji? Przecież macie teraz w gnieździe Stefana Horngachera.</b>
      </p>
      <p>Nasze oczekiwania były większe na cykl Letniego Grand Prix. To co prawda rozgrzewka przed właściwym sezonem, ale zawsze chcielibyśmy być w czołówce. Na pewno nie ułatwia sprawy, że borykamy się z kontuzjami. W tym sezonie nie zobaczymy Andreasa Wellingera czy Davida Siegela, a Severin Freund daleki jest od szczytu formy. To jasne, że nie będzie ich łatwo zastąpić. Mam jednak pełne zaufanie do Stefana i jego metod pracy ze skoczkami. Drużyna cały czas pracuje i wprowadza zmiany. Zobaczymy, jak rozpocznie sezon.</p>
      <p>
        <b>Jaka jest atmosfera w zespole po odejściu Wernera Schustera?</b>
      </p>
      <p>Kadra jest zmotywowana i pracuje nad tym, by podtrzymać to pasmo sukcesów, ale trudno uznać niemiecką drużynę za pretendenta do tytułu najlepszej. Na pewno kilka rzeczy trzeba poprawić, Markus Eisenbichler powinien popracować nad swoimi skokami. Wydaje mi się, że polska kadra jest o krok przed niemiecką i zimą się to potwierdzi.</p>
      <p>
        <i>Materiał powstał we współpracy z STAR-TYP SPORT ZAKŁADY WZAJEMNE SP. Z O.O.</i>
      </p>
    </article>
  </body>
</html>