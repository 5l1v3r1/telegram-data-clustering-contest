<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legionisci.com/news/79530_Starcie_na_szczycie.html?amp%25252525253Butm_source&amp;amp%25252525253Butm_campaign"/>
    <meta property="og:site_name" content="Legioniści"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Starcie na szczycie"/>
    <meta property="og:description" content="Po dwutygodniowej przerwie Legia wraca na ligowe boiska. Przed nią gracze Aleksandara Vukovicia byli w doskonałej formie, notując serię pięciu wygranych z rzędu. Czy w sobotę &quot;Wojskowi&quot; dopiszą na swoje konto kolejne trzy punkty, umacniając się na pozycji lidera? Tego dnia przeciwnikiem będzie trzecia w tabeli Pogoń, która nie wygrała u siebie od trzech kolejek."/>
  </head>
  <body>
    <article>
      <h1>Starcie na szczycie</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author">Wiśnia</a></address>
      <h3>Zapowiedź meczu</h3>
      <p>Po dwutygodniowej przerwie Legia wraca na ligowe boiska. Przed nią gracze Aleksandara Vukovicia byli w doskonałej formie, notując serię pięciu wygranych z rzędu. Czy w sobotę "Wojskowi" dopiszą na swoje konto kolejne trzy punkty, umacniając się na pozycji lidera? Tego dnia przeciwnikiem będzie trzecia w tabeli Pogoń, która nie wygrała u siebie od trzech kolejek.</p>
      <figure>
        <img src="https://legionisci.com/herby/legia.png"/>
      </figure>
      <p>Legia w ostatniej kolejce wysoko pokonała na własnym stadionie Górnik Zabrze, dzięki czemu przerwę reprezentacyjną mogła spędzić w dobrych nastrojach. W spotkaniu ze śląskim zespołem legioniści po raz kolejny pokazali, że u siebie są jeszcze groźniejsi niż na wyjazdach, a dodatkowo wreszcie zaczęli grać atrakcyjnie i co najważniejsze skutecznie. W dwóch ostatnich domowych meczach zdobyli aż 12 bramek, tracąc przy tym tylko jedną. Rywalizacja o wyjściową jedenastkę stała się coraz bardziej zaciekła, chociaż <b>Aleksandar Vuković</b> od kilku meczów stara się raczej niewiele w niej zmieniać. Pomimo tego ciekawie wygląda walka m.in. <b>Jarosława Niezgody</b> z <b>Jose Kante</b>. Obaj prezentują wysoką dyspozycję, ale miejsce na boisku, przynajmniej na razie, jest tylko dla jednego. Kante nie mógł zagrać w ostatniej kolejce z powodu nadmiaru żółtych kartek, co skrupulatnie wykorzystał Niezgoda, ale z Pogonią będzie już do dyspozycji trenera i nie wiadomo, na który wariant zdecyduje się Serb..<br/><br/>Sytuacja kadrowa jest coraz lepsza. Do treningów wracają powoli ci, którzy jeszcze niedawno nie byli zdolni do gry. Co ważne, ze zgrupowań reprezentacji powołani piłkarze także wrócili bez urazów. Już niebawem do końca wyzdrowieje <b>Cafu</b>, a coraz mocniej na treningach pracuje także <b>Ivan Obradović</b>, choć on jest raczej daleko od gry. <br/><br/><b>Forma:</b> Górnik (5-1), Arka (1-0), Widzew (3-2), Wisła Kraków (7-0), Lech (2-1)</p>
      <figure>
        <img src="https://legionisci.com/herby/pogonszczecin.png"/>
      </figure>
      <p>Pogoń zajmuje w ligowej tabeli 3. miejsce ze stratą punktu do liderującej Legii. Piłkarze <b>Kosty Runjaicia</b> dobrze rozpoczęli sezon, a od 8. do 12. kolejki plasowali się nawet na pierwszej lokacie ligowej tabeli. Od pewnego czasu wpadli jednak w kryzys. U siebie Pogoń nie wygrała od trzech meczów. Ostatnio w Szczecinie zremisowała z Lechem Poznań i Górnikiem Zabrze, a także przegrała z Rakowem Częstochowa. Co więcej, Pogoń pożegnała się już także z rozgrywkami Pucharu Polski, sensacyjnie odpadając ze Stalą Mielec. <br/><br/>Przełamanie drużyny nadeszło w ostatniej kolejce. Pogoń pokonała na wyjeździe Lechię Gdańsk po bramce <b>Zvonimira Kozulja</b>, wygrywając tym samym pierwszy raz od 18 października. Piłkarze Legii powinni dobrze pamiętać chorwackiego pomocnika. Dotychczas zagrał on przeciwko stołecznej drużynie cztery razy, strzelając jej w tym spotkaniach łącznie trzy bramki. Kiedy wpisał się on na listę strzelców Pogoń z Legią dwa razy wygrała i raz zremisowała.<br/><br/>Obydwie drużyny spotkały się na rozpoczęcie obecnego sezonu. Na Łazienkowskiej prowadzenie objęli gospodarze, ale potem do głosu dochodzili już tylko gracze Pogoni. Trafienia <b>Adama Buksy</b> oraz wcześniej wspomnianego Kozulja pozwoliły szczecinianom wrócić do siebie z trzema punktami.<br/><br/><b>Forma:</b> Lechia (1-0), Lech (1-1), Stal Mielec (0-2), Cracovia (0-2), Zagłębie (1-0)<br/><br/>Mecz Legii z Pogonią Szczecin rozpocznie się w sobotę o godzinie 17:30. Bezpośrednią transmisję z tego spotkania przeprowadzą stacje TVP 2 oraz Canal+ Sport. Zapraszamy do śledzenia naszej tekstowej <a href="https://live.legionisci.com/">RELACJI LIVE!</a>, a także czytania wszystkich materiałów pomeczowych.<br/><br/><b>Transmisja TV:</b><br/>TVP 2, Canal+ Sport</p>
    </article>
  </body>
</html>