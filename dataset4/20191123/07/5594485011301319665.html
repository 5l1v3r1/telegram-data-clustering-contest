<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/te-byakha-tolkova-vlyubeni-i-shchastlivi-no-posle_news710856.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="Те бяха толкова влюбени и щастливи, но после..."/>
    <meta property="og:description" content="Самият Асен-младши е наясно със състоянието на татко си, но вярва, че това ще е поредното житейско препятствие, преодоляно от неговия баща-герой"/>
  </head>
  <body>
    <article>
      <h1>Те бяха толкова влюбени и щастливи, но после...</h1>
      <h2>Самият Асен-младши е наясно със състоянието на татко си, но вярва, че това ще е поредното житейско препятствие, преодоляно от неговия баща-герой</h2>
      <address>
        <time datetime="2019-11-23T07:30:00+00:00">23 Nov 2019, 07:30</time>
      </address>
      <p>https://blitz.bg/obshtestvo/te-byakha-tolkova-vlyubeni-i-shchastlivi-no-posle_news710856.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574444261-2.jpg"/>
      </figure>
      <p><b>„Преди 9 години в дома ми идва кандидат-зет – красив, млад, самоковец. И ние веднага започваме приготовления за сватбата” – така щастливо стартира историята за един трънлив път не само към любовта, но и към живота като цяло."</b><br/><br/>Думите са на Вера Митова от Самоков.<br/><br/>Вместо обаче за най-щастливия ден в живота на своите деца двете семейства започват борба за живота на Асен Тотев. В крайна сметка – след хиляди мъки, тичане по болници, много изследвания и безсънни дни и нощи, става ясна и причината за влошеното му състояние – оказва се, че бъбреците, които на пръв поглед функционират нормално, не могат да извършват своята дейност.<br/><br/>Буквално в последния момент Асен е върнат към живота от специалисти в бившата правителствена болница „Лозенец” и така е направена първата стъпка за запазване на младия човешки живот.<br/><br/>Следва дълъг период, в който Тотев е на хемодиализа и само той си знае как се е чувствал със своите затруднения и болежки. Тогава съдбата се намесва и му дава най-силния стимул за живот – любимата му Богдана ражда Асен-младши.<br/><br/>Таткото иска да бъде най-добрия родител за своето дете, но за да осъществи своите намерения има нужда от спешна бъбречна трансплантация. Намирането на донор с подходяща кръвна група и тъканна съвместимост не е лесна задача. Оказва се, че в ролята на спасител на Асен може да влезе човекът, който веднъж вече му е дал живот – неговата майка Живка.<br/><br/>След като разбира за тази възможност, жената не се замисля и ляга на операционната маса. Впоследствие, за да бъде наясно със здравословното състояние на сина си, Живка преминава обучение и дори става част от екипа на настоящата Университетска болница „Лозенец”… Няма думи, с които тя може да опише благодарността си към извършилия операцията доц. Любомир Спасов.<br/><br/>Девет години по-късно спомените за този труден период започват да избледняват. Асен и Богдана са любящи родители, а връзката между баща и син става по-силна от всичко и те са неразделни. Асен-младши е третокласник с интереси, а дори вече и с успехи в образованието и спорта.<br/><br/>Броени дни преди на 12 ноември тази година да се навършат точно 9 години от операцията в София обаче кошмарът за семейство Тотеви се завръща с пълна сила: рутинни изследвания в Александровска болница установяват, че присаденият бъбрек не функционира…<br/>Черната вест шокира всички. Но близките и Асен са решени за втори път да се преборят с неправдата.<br/><br/>„Няма място за отстъпление. Длъжни сме да се справим с новата ситуация, но не можем да го направим сами, тъй като сред нас сега няма подходящ донор. Затова се обърнахме към лечебни заведения в Турция, откъдето могат да ни съдействат. Необходимата сума обаче възлиза на около 100 хиляди лева и е непосилна за нас”, споделя майката Живка.<br/><br/>Асен има пълната подкрепа и на друг млад самоковец, извървял неговия път – Христо Симеонов, който в началото на годината претърпя втора трансплантация на бъбрек именно в Турция. Сега Христо се радва на компанията на любимите хора, а, живот и здраве, скоро ще осъществи и най-голямата си мечта – да стане баща.<br/><br/>Самият Асен-младши е наясно със състоянието на татко си, но вярва, че това ще е поредното житейско препятствие, преодоляно от неговия баща-герой. </p>
      <p>
        <b>Можете да дадете своята лепта в подкрепа на борбата за живот на Асен Тотев в някоя от поставените в различни търговски и други обекти в Самоков и някои села от общината кутии за дарения или пък да дарите средства по банкова сметка:</b>
        <br/>
        <br/>
        <b>BG46UBBS80021059937830, BIC – UBBS BGSF, титуляр: Асен Антонов Тотев</b>
        <i>
          <b>.</b>
        </i>
      </p>
    </article>
  </body>
</html>