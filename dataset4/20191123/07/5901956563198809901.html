<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/pet-preprostih-a-ucinkovitih-nacinov-za-zascito-pred-gripo-251868"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T07:48:00+00:00"/>
    <meta property="og:title" content="Pet preprostih, a učinkovitih načinov za zaščito pred gripo"/>
    <meta property="og:description" content="Svetovna zdravstvena organizacija je navedla pet nasvetov, s pomočjo katerih se je mogoče zavarovati pred gripo. Cepite se Cepljenje je najučinkovitejši način za zaščito pred gripo in morebitni..."/>
  </head>
  <body>
    <article>
      <h1>Pet preprostih, a učinkovitih načinov za zaščito pred gripo</h1>
      <h2>Ker je pred vrati sezona gripe, je dobro vedeti, kako zmanjšati možnost za okužbo.</h2>
      <address><time datetime="2019-11-23T07:48:00+00:00">23 Nov 2019, 07:48</time> by <a rel="author">M. F.</a></address>
      <p>Svetovna zdravstvena organizacija je navedla pet nasvetov, s pomočjo katerih se je mogoče zavarovati pred gripo.</p>
      <h3>Cepite se</h3>
      <p>Cepljenje je najučinkovitejši način za zaščito pred gripo in morebitnimi zapleti, ki jih ta lahko prinaša. Zlasti je cepljenje priporočljivo za otroke, stare od šest mesecev do pet let, starejše kronične bolnike in za vse, ki med svojim delom prihajajo v stik z veliko ljudmi.</p>
      <h3>Redno si umivajte roke</h3>
      <p>Temeljito umivanje rok varuje pred različnimi okužbami, med drugim pred gripo. Roke z milom in mlačno vodo si umivajte vsaj 20 sekund (ne pozabite na kotičke med prsti in za nohti).</p>
      <h3>Ne dotikajte se obraza</h3>
      <p>Zlasti ne oči, nosa in ust, saj virusi v telo največkrat vstopajo prav skozi te organe, roke torej držite stran od obraza.</p>
      <h3>Izogibajte se tistih, ki so že zboleli</h3>
      <p>Gripa je zelo nalezljiva in njen virus se na zdrave hitro širi v prostorih, kjer je gneča, na javnih prevoznih sredstvih, v pisarnah, šoli ipd. Kadar obolela oseba kašlja ali kiha, klice po zraku širi tudi meter stran, zato se je priporočljivo obolelim izogibati in si po vsakem stiku z njimi temeljito umiti roke.</p>
      <h3>Če se ne počutite dobro, ostanite doma</h3>
      <p>Kadar vas ujame prehlad, odpornost pade in ste dovzetnejši za okužbo, zato, če je le mogoče, ostanite doma, vsekakor pa, če začutite, da se vas loteva gripa, saj lahko okužite druge in ogrozite življenje nekoga s kronično boleznijo.</p>
    </article>
  </body>
</html>