<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/lekkoatletyka/lekkoatletyka-pawel-wojciechowski-chce-uczcic-pamiec-zmarlego-trenera/hzq84d7"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Paweł Wojciechowski: Trzeba uczcić pamięć trenera"/>
    <meta property="og:description" content="Czułem, że tyczka pęknie. Poddałem się temu i cieszyłem się że to kontroluję, aż po skoku zobaczyłem palec i się przestraszyłem, bo wyskoczyła kość ze stawu i wystawała – mówi w rozmowie z „Przeglądem Sportowym”, Paweł Wojciechowski, halowy mistrz Europy w skoku o tyczce."/>
  </head>
  <body>
    <article>
      <h1>Paweł Wojciechowski: Trzeba uczcić pamięć trenera</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author" href="https://www.przegladsportowy.pl/autorzy/ryszard-opiatowski" target="_blank">Ryszard Opiatowski</a></address>
      <p>
        <b>Czułem, że tyczka pęknie. Poddałem się temu i cieszyłem się że to kontroluję, aż po skoku zobaczyłem palec i się przestraszyłem, bo wyskoczyła kość ze stawu i wystawała – mówi w rozmowie z „Przeglądem Sportowym”, Paweł Wojciechowski, halowy mistrz Europy w skoku o tyczce.</b>
      </p>
      <p>
        <a href="https://plebiscyt.przegladsportowy.pl/">Głosuj na Joannę Fiodorow w 85. Plebiscycie „Przeglądu Sportowego” &gt;&gt;</a>
      </p>
      <p>
        <b>Ryszard Opiatowski: Miesiąc temu zmarł Wiesław Czapiewski. Jak się pan czuje po stracie trenera?</b>
      </p>
      <p><b>Paweł Wojciechowski </b>(halowy mistrz Europy w skoku o tyczce): Ciężko. Straciłem nie tylko trenera, ale też przyjaciela, mentora. Pozostawił po sobie wiele cennej wiedzy. Nie pozwolę, by te pięć lat ciężkiej pracy poszło na marne. Teraz podejmuję prace z trenerem Wiaczesławem Kaliniczenko, z którym dobrze się znamy. Wiem, że zaangażuje się w prowadzeniem mnie, podobnie jak zaangażowany był trener Czapiewski. Dla uczczenia jego pamięci zrobię wszystko, żeby do woreczka jeszcze kilka medali dorzucić.</p>
      <p>
        <b>Kaliniczenko to był naturalny wybór, czy myślał pan jeszcze o innej opcji?</b>
      </p>
      <p>Myślałem o trenerach zagranicznych. Była francuska opcja, ale wiązała się wyjazdem do Chin. Jednak gdy już przyszło co do czego i trzeba było dokonać zmiany, to do razu padło nazwisko Kaliniczenki. Powiedziałem sobie, że chciałbym, żeby tak było. Ale jeszcze trener musiał wyrazić chęć. Wyraził ją i jesteśmy razem.</p>
      <p>
        <b>Trener mieszka w Szczecinie, pan w Bydgoszczy. Jak będziecie wspólnie pracować?</b>
      </p>
      <p>Ciężko powiedzieć, czy mieszka gdziekolwiek, bo ciągle jest poza domem. Jest obywatelem świata. Trenerem Wenezuelkę, ma w grupie Ekwadorczyka, Tajlandczyków. To jest międzynarodowa grupa. Jeździ sporo.</p>
      <related>
        <a href="http://onet.tv/s/przegladsportowy/85-plebiscyt-ps-joanna-fiodorow/cltng6"/>
      </related>
      <p>
        <b>Pan jest domatorem. Będzie przyjeżdżał do Bydgoszczy?</b>
      </p>
      <p>Trener zaplanował kilka wyjazdów do Bydgoszczy, co mi bardzo pasuje. Oczywiście wyjazdy też będą. Sporo czasu spędzimy w Spale, do tego planujemy dwa wyjazdy zagraniczne. Ten rok muszę wytrzymać poza domem, bo są igrzyska olimpijskie i zrobimy wszystko, by było dobrze. A co potem? Im głębiej w las, tym lepszy system wypracujemy i będzie dobrze.</p>
      <p>
        <b>Czyli to nie jest współpraca na rok, lecz na dłużej?</b>
      </p>
      <p>Myślę, że tak. Wiem, że w sporcie nie można nic zrobić w rok. Na to potrzeba czasu. Trener Kaliniczenko powiedział, że nie chce na razie za dużo zmian wprowadzać. Z każdym kolejnym rokiem będziemy robić coś więcej. Ja jak zwykle poddaje się trenerowi w stu procentach. To on jest głową i decyduje. A ja jestem narzędziem w jego rekach. Tak będzie i tym razem.</p>
      <p>
        <b>Czy w technice nastąpią jakieś zmiany?</b>
      </p>
      <p>Nie wiem i szczerze mówiąc nie wnikam w to. Wykonam to, co trener powie. Wiem, że to będzie dobra współpraca, bo trener dużo rozmawia i analizuje.</p>
      <p>
        <b>Jaki jest plan na najbliższe tygodni?</b>
      </p>
      <p>Na razie jestem w domu. W grudniu trener przyjeżdża do mnie. W styczniu jedziemy do Spały, Potem zaczyna się sezon halowy i sporo będę poza domem. A następnie czekają mnie obozy zagraniczne: Lanzarote, Formia.</p>
      <p>
        <b>Zimą planuje pan dużo startów?</b>
      </p>
      <p>Nie wiem. Najpierw muszę dojść do siebie po tym, jak pękła tyczka podczas igrzysk wojskowych w Wuhan, bo ręka jeszcze boli. Mialem rezonans dłoni i nie wykazał on żadnych pęknięć, naderwań. Jednak zbicie jest na tyle mocne, że po trzech tygodniach od tego zdarzenia jeszcze czuję ból. Tak może być nawet przez osiem tygodni, ale wierzę, że przy mocnej rehabilitacji do końca miesiąca będzie OK.</p>
      <p>
        <b>Jak wyglądał wypadek?</b>
      </p>
      <p>Czułem, że tyczka pęknie. Poddałem się temu i cieszyłem się że to kontroluję, aż po skoku zobaczyłem palec i się przestraszyłem, bo wyskoczyła kość ze stawu i wystawała. Szybko wcisnąłem ją z powrotem. Przed tym skokiem miałem już zapewnione zwycięstwo. Stając na rozbiegu do tego skoku mówiłem sobie, czy skoczę czy nie, to będzie moja ostatnia próba, bo byłem zmęczony. I była ostatni.</p>
      <p>
        <b>Zawody w Chinach były dobrze przygotowane?</b>
      </p>
      <p>Przygotowanie stadionu nie było najlepsze. Nie wiem, czy bieżnia była wyłożona, bo tartanu nie przypominała. Podkład był strasznie nierówny. Trzeba było wbiec pod górkę i po trzech krokach zbiec z górki. Rytm się gubił, dlatego w tym feralnym skoku zabrakło ciut odległości i szybkości. Nie odbiłem się dobrze. Dociążyłem więc tyczkę na maksa i pękła.</p>
      <p>
        <b>Rok dla pana zaczął się świetnie, od złotego medalu halowych mistrzostw Europy, ale potem było już znacznie gorzej.</b>
      </p>
      <p>Latem też miało być dobrze, ale miałem kłopoty ze zdrowiem. Przed zawodami w Lozannie linie lotnicze nie zabrały tyczek w Berlinie do samolotu i pojechałem samochodem. Podróż była męcząca, więc w konkursie spięło mi strasznie przywodziciel. To wyeliminowało mnie ze skakania na dwa tygodnie. Potem trenowałem sam, bez trenera. Wszystko źle się potoczyło. Miałem też pecha, bo w mistrzostwach świata skok na 5,70 nie dał awansu do finału.</p>
      <p>
        <b>Pierwszy raz w historii taka wysokość nie dała awansu.</b>
      </p>
      <p>No właśnie. Zostało nas 14 i gdyby inni przestali skakać, wszyscy bylibyśmy w finale. Nie przerwali jednak i wyrzucili mnie z finału mistrzostw świata. Ale to nic. Zazwyczaj przed igrzyskami miałem medal, a potem nie było go w konkursie olimpijskim. Mam nadzieje, że teraz będzie odwrotnie.</p>
      <p>
        <b>Łatwo nie będzie. Trójka medalistów mistrzostw świat, czyli Sam Kendricks, Armand Duplantis i Piotr Lisek, zdominowała ten sezon.</b>
      </p>
      <p>To prawda. Zrobili coś wyjątkowego, bo każdy z nich po dwa razy skoczył w sezonie co najmniej 6 metrów. Trochę nam uciekli, ale ja ciągle wierzę, że stać mnie na sześć metrów. Z cienia lepiej się atakuję.</p>
      <p>
        <a href="https://literia.pl/przescignac-swoj-czas?utm_source=autopromocja&amp;utm_medium=redakcyjne&amp;utm_campaign=przescignac_swoj_czas">Dlaczego Putin i cesarz Japonii kłaniali jej się w pas, zaś Amerykanie uznali ją za najlepszą sportsmenkę świata. „Prześcignąć swój czas” – niesamowita historia Ireny Szewińskiej. Zamów już dziś! &gt;&gt;</a>
      </p>
      <p>
        <b>Może te sześć metrów trzeba będzie skoczyć w Tokio, by zdobyć olimpijski medal.</b>
      </p>
      <p>Zakładam, że trzeba będzie skoczyć i zrobię wszystko, by to osiągnąć.</p>
      <p>
        <b>Ostatni konkurs w Chinach pan wygrał. W tym kraju w marcu są halowe mistrzostw świata. Z panem?</b>
      </p>
      <p>Trener Czapiewski zakładał, że nie przygotowujemy się jakoś specjalnie do tych mistrzostw i pewnie większość zawodników tak podjedzie do hali, bo letni sezon był długi. Może więc w końcu ten medal zdobędę, bo z mistrzostw świata pod dachem nie mam jeszcze medalu.</p>
    </article>
  </body>
</html>