<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dac.parameter.sk/fortuna-liga-16-fordulo-kalmar-nelkul-orizne-meg-masodik-helyet-dac"/>
    <meta property="og:site_name" content="Paraméter"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="Fortuna Liga, 16. forduló: Kalmár nélkül őrizné meg második helyét a DAC"/>
    <meta property="og:description" content="A válogatott szünet után újfent a Fortuna Ligáé a főszerep, a hétvégi 16. fordulóban a DAC Nagymihályban vendégeskedik."/>
  </head>
  <body>
    <article>
      <h1>Fortuna Liga, 16. forduló: Kalmár nélkül őrizné meg második helyét a DAC</h1>
      <h2>A válogatott szünet után újfent a Fortuna Ligáé a főszerep, a hétvégi 16. fordulóban a DAC Nagymihályban vendégeskedik.</h2>
      <address>
        <time datetime="2019-11-23T07:30:00+00:00">23 Nov 2019, 07:30</time>
      </address>
      <p>A DAC az <b><a href="https://dac.parameter.sk/fortuna-liga-15-fordulo-magyar-golokkal-gyozott-dac-es-slovan">AS Trenčín elleni 3:1-gyel</a></b> vonult el a válogatott szünetre – a sárga-kékek akkor ezzel a győzelemmel felléptek a tabella második helyére. Peter Hyballa legénysége sorozatban 6 mérkőzésen nem talált legyőzőre a bajnokságban (5 győzelem, 1 döntetlen), és minden bizonnyal mindent megtesznek majd annak érdekében, hogy ez a sorozat a hétvégén se szakadjon meg.</p>
      <p>Ezúttal annak a Michalovcének az otthonában vendégeskednek, amely az eddigi 15 forduló alatt csupán háromszor tudott nyerni, 14 pontjával pedig a tabella 10. helyét foglalja el. A nagymihályiak finoman szólva sincsenek jó formában: utóbbi 6 bajnokijukon nyeretlenek maradtak. Arról viszont nem szabad megfeledkezni, hogy ezeken a találkozókon a Ružomberok és a Slovan is megszenvedett Nagymihályban, mindkét csapat csak 1:0-ra tudott győzni.</p>
      <p>A Michalovce mondhatni a DAC egyik kedvenc ellenfelének számít, ugyanis a két csapat 2015 óta 13-szor találkozott a bajnokságban, ezeken pedig 2 döntetlen mellett 9-szer nyerni tudtak a sárga-kékek. Legutóbb augusztusban, a Fortuna Liga 5. fordulójában találkozott a két csapat: a MOL Arénában rendezett mérkőzésen a vendégek már a 8. percben megszerezték a vezetést Sidibe találatával, a hazaiak erejéből pedig csak az egyenlítésre futotta, a második játékrészben Taiwo talált be.</p>
      <blockquote>
        <b>A két csapat legutóbbi mérkőzése: <a href="https://dac.parameter.sk/fortuna-liga-fc-dac-1904-zemplin-michalovce-11-online">FC DAC 1904 - Zemplín Michalovce 1:1</a></b>
      </blockquote>
      <p>A sérüléséből felépülő Kristián Koštrna a trencséniek ellen csereként beállva tért vissza, egy hiányzó azonban így is lesz a hétvégi összecsapáson: Kalmár Zsolt szintén csak néhány hete vált bevethető állapotba térdműtétjét követően, a magyar válogatott Uruguay elleni barátságos mérkőzésén azonban bokatörést szenvedett a DAC csapatkapitánya, így <b><a href="https://dac.parameter.sk/kalmart-nem-kellett-muteni-harom-honapot-kell-kihagynia">előreláthatólag hónapokat kell kihagynia</a></b>.</p>
      <blockquote>„Kalmáron kívül mindegyik futballista egészségesen tért vissza a válogatott összetartásokról. Kapcsolatban vagyunk Zsoltival és bízunk abban, hogy tavasszal mihamarabb visszatér a pályákra. Szomorúak vagyunk a sérülése miatt, de az élet sajnos ilyen helyzeteket is hoz. A Michalovce az első mérkőzésen megmutatta, hogy veszélyes együttes, odahaza csak 1:1-es döntetlent értünk el ellenük. Minőségi a védelmük és a gyors ellentámadásokra építenek. Valószínűleg nálunk lesz többet a labda, és bízom benne, hogy kellőképpen hatékonyak is leszünk. Meg akarjuk őrizni a második helyet”</blockquote>
      <p>– nyilatkozta Peter Hyballa <b><a href="https://www.dac1904.sk/hu/clanek.asp?id=A-Nagymihaly-DAC-merk%F5zes-el%F5tt-Ellentetes-sorozatok-4726">a klub honlapjának</a></b>.</p>
      <p>A négy bajnoki óta tartó nyeretlenségi sorozatát megszakító nagyszombatiak ezúttal Trencsénben lépnek pályára – látva a két csapat idei teljesítményét, egyértelműen kijelenthető, hogy háromesélyes találkozóra van kilátás. Az utóbbi két bajnokiján alulmaradó Žilina a Nitra otthonában javíthat, míg az újonc Pohronie az aranyosmaróti ViOn ellen küzdhet meg első pontjaiért Radványi Miklós irányítása alatt.</p>
      <p>A lassan már a dobogót ostromló Ružomberok a kiszámíthatatlan Senicát fogadja, míg a listavezető Slovan a Sereď vendégeként folytathatja menetelését.</p>
      <p>
        <b>A 16. forduló műsora:</b>
      </p>
      <p>
        <i>
          <b>November 23. (szombat)</b>
        </i>
      </p>
      <p>AS Trenčín – FC Spartak Trnava (14:00)</p>
      <p>FC Nitra – MŠK Žilina (14:00)</p>
      <p>MFK Zemplín Michalovce – FC DAC 1904 (14:00)</p>
      <p>FK Pohronie – FC ViOn Zlaté Moravce (14:00)</p>
      <p>MFK Ružomberok – FK Senica (15:00)</p>
      <p>ŠK Slovan Bratislava – ŠKF Iclinic Sereď (16:00)</p>
      <p>
        <b>A bajnokság állása:</b>
      </p>
      <figure>
        <img src="https://dac.parameter.sk/sites/default/files/photos/tabella_41.png"/>
      </figure>
      <p>(tt)</p>
    </article>
  </body>
</html>