<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-reczna/pilka-reczna-liga-mistrzow-pge-vive-kielce-telekom-veszprem-alex-dujszebajew-przed/7tmjw8g"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Alex Dujszebajew: Znowu będzie kanonada na boisku!"/>
    <meta property="og:description" content="W pierwszym meczu z Telekomem Veszprem rozgrywający PGE VIVE Alex Dujszebajew zdobył aż 11 bramek, a w Lidze Mistrzów pozostaje najlepszym strzelcem kielczan. Teraz też wiele od niego zależy."/>
  </head>
  <body>
    <article>
      <h1>Alex Dujszebajew: Znowu będzie kanonada na boisku!</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author" href="https://www.przegladsportowy.pl/autorzy/maciej-cender" target="_blank">Maciej Cender</a></address>
      <p>
        <b>
          <b>W pierwszym meczu z Telekomem Veszprem rozgrywający PGE VIVE Alex Dujszebajew zdobył aż 11 bramek, a w Lidze Mistrzów pozostaje najlepszym strzelcem kielczan. Teraz też wiele od niego zależy.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>
        <b>
          <i>Korespondencja z Węgier</i>
        </b>
      </p>
      <p>
        <b>MACIEJ CENDER: Co będzie ważniejszym elementem w sobotniej konfrontacji z Telekomem – skuteczny atak czy twarda defensywa? Gdyby przeanalizować wasze ostatnie potyczki, wyjdzie na to, że oba zespoły na obronę raczej nie stawiają...</b>
      </p>
      <p><b>ALEX DUJSZEBAJEW</b>: I my, i Węgrzy lubimy grać szybki atak. Faktycznie, w naszych starciach pada grubo ponad 60 goli. To nie jest oznaką słabości gry w obronie. Po prostu akcje w ataku pozycyjnym mają szalone tempo. Rzuty oddawane są co kilkadziesiąt sekund. Błyskawicznie wznawiana jest gra ze środka boiska. Taki handball podoba się kibicom. Wiele wskazuje, że kolejna potyczka będzie podobna do tej ostatniej.</p>
      <p>
        <b>Ewentualna wygrana mocno przybliży was do pierwszego miejsca.</b>
      </p>
      <p>Nie myślimy tymi kategoriami. Nie kalkulujemy. Chcemy wyjść na plac, potwierdzić wzrost formy, zagrać jak najlepsze zawody. Pewnie, byłoby kapitalnie, gdybyśmy wracali z dwoma punktami. Nasza pozycja przed zimową przerwą byłaby znakomita. Jeżeli przegramy – świat się nie zawali, nadal będziemy mieć szansę na wysoką lokatę. W ogóle sytuacja w naszej grupie jest bardzo zagmatwana. Przecież każdy z czołowej szóstki ma szansę na liderowanie po rundzie zasadniczej. Każdy przeżywa wzloty i upadki. Wystarczy przeanalizować wyniki. THW Kiel, które wystartowało kapitalnie, ma wyraźną zadyszkę. Mam nadzieję, że nas w Veszprem Arenie zadyszka nie dopadnie.</p>
      <p>
        <b>Gdyby porównać mocne i słabsze strony obu ekip, wychodzi na to, że mecz powinien zakończyć się remisem.</b>
      </p>
      <p>Dziś siła obu ekip jest bardzo wyrównana. Atuty poszczególnych pozycji, gra w ataku czy obronie są w obu przypadkach bardzo podobne. Jedyne, co zdecydowanie przemawia za gospodarzami, to fanatyczni kibice. By zniwelować ten element, nie możemy pozwolić rywalom na rozwinięcie skrzydeł od pierwszych minut. Nasza koncentracja musi być na najwyższym poziomie od samego początku. Jeżeli Madziarzy nie odskoczą zbyt daleko, każda upływająca minuta będzie działać na naszą korzyść.</p>
      <related>
        <a href="http://onet.tv/s/przegladsportowy/kamil-stoch-czuje-sie-bardzo-dobrze-moje-skoki-byly-solidne/qm672q"/>
      </related>
    </article>
  </body>
</html>