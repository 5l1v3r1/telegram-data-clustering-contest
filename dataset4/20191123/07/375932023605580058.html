<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/manager-magazin/edestestverek-1886289/"/>
    <meta property="og:site_name" content="Világgazdaság"/>
    <meta property="article:published_time" content="2019-11-23T07:15:00+00:00"/>
    <meta property="og:title" content="Édestestvérek"/>
    <meta property="og:description" content="Igazi kuriózum a cukrászpiacon a Munyisüt, amely egy testvérpár, Czank Nikoletta és Tímea keze munkáját dicséri. Az egyedi sütik és torták mellett a kosárlabdázó Tímea viszont sportolóknak is fejleszt nyalánkságokat."/>
  </head>
  <body>
    <article>
      <h6 class="kicker">A stílusjegyekben szeretnék elérni, hogy százból is felismerhető legyen egy Munyisüt-torta</h6>
      <h1>Édestestvérek</h1>
      <address><time datetime="2019-11-23T07:15:00+00:00">23 Nov 2019, 07:15</time> by <a rel="author">Kreivich Orsolya</a></address>
      <h4>Igazi kuriózum a cukrászpiacon a Munyisüt, amely egy testvérpár, Czank Nikoletta és Tímea keze munkáját dicséri. Az egyedi sütik és torták mellett a kosárlabdázó Tímea viszont sportolóknak is fejleszt nyalánkságokat.</h4>
      <p>A Munyisüt nevű családi vállalkozás szíve-lelke Niki, aki a pályaelhagyók táborát erősíti, ugyanis civil állása mellett már évek óta készül az igazi jövőjére. Elmondása szerint nincs romantikus története annak, hogy miért lett cukrász,</p>
      <aside>nem állt gyerekkorában a nagyi mellett, és nem lesett el ősi konyhai fogásokat. Minden mostani tudását önállóan szerezte meg.</aside>
      <p>„Elkezdtem sütni, és rájöttem, hogy száz százalékig kikapcsol, majd egyre többet sütöttem, és a bennem lévő kreativitást ezen keresztül kezdtem megélni.” Niki először klasszikus süteményekkel indult, majd a családi szülinapokkal jöttek a torták, de örök szerelemmé vált a francia cukrászat, legnagyobb favoritja pedig az éclair (ekler) fánk.</p>
      <h3>Gondolkodás, tervezés, pénz</h3>
      <p>A pályaelhagyás nem egy véletlenen múlt, a munkaerőpiacon töltött sokévnyi küzdelem után egyre világosabbá vált, hogy szeretne a saját lábára állni, felépíteni egy vállalkozást, amelyben ő határozza meg, mit és mikor csinál. A szervezői munkakörben töltött évek ráadásul a cukrászszakmában is kamatoznak.</p>
      <figure>
        <img src="https://www.vg.hu/wp-content/uploads/2019/11/201908010004MOR.jpg"/>
        <figcaption>Czank Tímea (b) és Nikoletta<br/>Fotó: Móricz-Sabján Simon</figcaption>
      </figure>
      <p>Ahhoz, hogy az ember maximálisan kielégíthesse a megrendelők igényeit, szükséges a jó emberismeret, az emberek szeretete, az ügyfelek elégedettsége pedig további inspirációkat ad.</p>
      <blockquote>A magyar vendéglátós szakmában rengeteg rosszat tapasztalok, én szeretném ezt másképp csinálni. Abból is építkezem, amit rossznak találok, amikor máshol vendégként megfordulok</blockquote>
      <p>– mondja Niki, aki szerint sok helyen manapság nem feltétlenül cél, hogy az étterembe vagy cukrászdába betérő vendég elégedett legyen. Robotokká vált a vendéglátósok egy része, kiveszett belőlük a lélek. Ahhoz viszont, hogy valaki felépítsen egy olyan cukrászüzemet, ahol normális körülmények között, viszonylag nagy – de nem üzemi – mennyiségű süteményt le tudjon gyártani, rengeteg gondolkodás, tervezés és nem utolsósorban pénz kell. Niki úgy nyilatkozott, itt is sok múlik a szerencsén: van, akinek egy ismerős révén adott egy helyiség, amelyet használhat; akad, akinek pedig egy tehetősebb ismerőse lelkesedésből befektet a vállalkozásába.</p>
      <p>A kisebbik Czank testvérnek hét hónapra volt szüksége ahhoz, hogy minden a helyére kerüljön, de ebben persze nincsenek benne azok az évek, melyeket tanulásra fordított, hogy olyan szintre jusson, ahol már érdemesnek és érdekesnek találja magát annyira, hogy kilépjen a nagybetűs piacra. Állítása szerint azonban</p>
      <aside>mindig van mit fejleszteni a műhelyben, hiszen állandóan igazodni kell a megrendelők igényeihez, amelyek kapcsán újabb és újabb gépeket kell beszerezni</aside>
      <p>– talán ezek és az egyéb felszerelések jelentik a legnagyobb kiadást.</p>
      <figure>
        <img src="https://www.vg.hu/wp-content/uploads/2019/11/201908010006MOR.jpg"/>
        <figcaption>Fotó: Móricz-Sabján Simon</figcaption>
      </figure>
      <p>Ezért fordul elő az, hogy számos kezdő cukrász használt gépeket vesz a műhelyébe, Niki azonban tiszta lappal akart indulni, ezért mindenből újat vásárolt: jelenlegi felszerelése másfél-két millió forintot ér, ráadásul ipari hűtőket használ, így a mennyiség sem lehet akadály.</p>
      <h3>Profik a pályán és a műhelyben</h3>
      <p>Tímea, az idősebbik testvér profi kosárlabdázó, sokszoros válogatott, és az első perctől százszázalékosan támogatta az ötletet, hogy fogjanak bele a műhely kialakításába. „Igazából már évek óta rágta a fülem” – mondja szerényen Niki. Mivel Timi az év nagy részében fizikálisan nincs jelen (a Győr játékosa – a szerk.), leginkább a nyári időszakban tud segíteni: ügyeket intéz, szerelőket koordinál, rendeléseket vesz fel. Ilyenkor Niki kicsit mentesül a „piszkos munkák” alól, elegendő az alkotásra, a sütésre koncentrálnia. Amikor viszont Timit Győrbe szólítja a kosárlabda, az ő feladata, hogy egészséges süteményeket fejlesszen ki. „A mai világban igen sokan küzdenek különböző allergiás tünetekkel, illetve szerencsére az emberek egyre nagyobb hangsúlyt fektetnek arra, hogy egészségesebben étkezzenek. Emiatt találkoztak az elképzeléseim a nővéreméivel, hiszen a sportolói karrierje miatt ő világ életében oda meg a manager magazinnal Niki. Timi azonban felfedi még tinédzserkorából származó titkait:</p>
      <blockquote>Azért ez nem volt mindig így. Tiniként két pofára toltam magamba a gumicukrot a reggeli és az esti edzés között. Aztán később éreztem, hogy ez így nem teljesen normális. Főleg, amikor bekúszott az életembe az internet, és olvashattam arról, hogy kedvenceim, a régi nagy sportolólegendák miket esznek. Titokban elszégyelltem magam, és azonnal új útra léptem. Ez az állóképességemnek és a teljesítményemnek is jót tett.</blockquote>
      <p>Ekkor kezdődött Timinél a tudatos egészséges étkezés, amiből ma már a Munyisüt is profitál. A Győr kiváló játékosának az a feladata a családi vállalkozásban, hogy egészséges süteményeket, cukormentes recepteket fejlesszen.</p>
      <figure>
        <img src="https://www.vg.hu/wp-content/uploads/2019/11/201908010010MOR.jpg"/>
        <figcaption>Fotó: Móricz-Sabján Simon</figcaption>
      </figure>
      <p>Niki szerint régen volt diétáscukrász-képzés, de ezt megszüntették, pedig sokan örülnének neki. Ennek hiányában azonban most Timié a karmesteri pálca, és nemcsak a csapattárásait, hanem a diétás sütemények bizniszét is ő irányítja a műhelyben. „Kevergetek-kavargatok, mint Dexter a laboratóriumában, és igyekszem kihozni valami olyan végeredményt, ami a sportembereknek is jó. Mérlegelem, mi az, ami könnyen felszívódik, ami nem terheli le a szervezetet, hiszen a sportolóknak mindennap van edzés vagy meccs.”</p>
      <p>Szerencsére ez a vonal is jól megy, hiszen mint minden üzlet, a Munyisüt is szájhagyomány útján terjed. Egyre több sportoló járul a kasszához Niki egyedi és Timi egészséges süteményei miatt. Azonban ahhoz, hogy ez a vállalkozás hosszú távon is megmaradjon, több kell. A fiatalabb testvér úgy látja, hogy újat hozni meglehetősen nehéz. Fejlődni mindig van hova, folyamatosan követni kell a külföldi trendeket, meg kell próbálni egyedinek lenni. „Igyekszem saját magamnak kifejleszteni krémeket, amelyek a későbbiekben hozzám köthetők. De ott van például a tortadíszítés is: a stílusjegyekben szeretném elérni, hogy százból is felismerhető legyen egy Munyisüt-torta.” Azonban a látszat nem minden: Niki fontosnak tartja, hogy minőségi alapanyagokkal dolgozzon: a vaj az vaj, a csoki pedig igazi csokoládé. Semmi trükközés.</p>
      <p>
        <i>A cikk a Manager Magazin októberi számában jelent meg</i>
        <br/>
        <i>(Édestestvérek)</i>
      </p>
      <table bordered="">
        <tr>
          <td align="center"/>
        </tr>
      </table>
    </article>
  </body>
</html>