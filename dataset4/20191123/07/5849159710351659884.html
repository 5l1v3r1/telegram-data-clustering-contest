<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/hyderabad-news/cheddi-gang-theft-in-kuntluru-village-1-1-10610397.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T07:19:00+00:00"/>
    <meta property="og:title" content="మళ్లీ చెడ్డీ గ్యాంగ్ హల్ చల్.."/>
    <meta property="og:description" content="తలుపులు బద్దలుకొట్టి ఇంట్లోకి చొరబడిన దుండగులు చంపుతామని బెదిరించి గంట వ్యవధిలో రెండిండ్లు లూటీ సుమారు 20 తులాల బంగారు ఆభరణాలు, రూ.75 వేల నగదు అపహరణ నెలలో రె"/>
  </head>
  <body>
    <article>
      <h1>మళ్లీ చెడ్డీ గ్యాంగ్ హల్ చల్..</h1>
      <address>
        <time datetime="2019-11-23T07:19:00+00:00">23 Nov 2019, 07:19</time>
      </address>
      <p><b>తలుపులు బద్దలుకొట్టి ఇంట్లోకి చొరబడిన దుండగులు<br/>చంపుతామని బెదిరించి గంట వ్యవధిలో రెండిండ్లు లూటీ<br/>సుమారు 20 తులాల బంగారు ఆభరణాలు, రూ.75 వేల నగదు అపహరణ<br/>నెలలో రెండు సార్లు ఒకే గ్రామంలో దొంగల బీభత్సం<br/>ఘటనా స్థలాన్ని పరిశీలించిన డీసీపీ సన్ ప్రీత్ సింగ్, క్రైమ్ అడిషనల్ డీసీపీ యాదగిరి, ఏసీపీ జయరాం<br/></b><br/>హైదరాబాద్ : గత నెల అక్టోబర్ 24న కుంట్లూర్ గ్రామంలో చెడ్డీ గ్యాంగ్ మూడు ఇండ్లల్లో చోరీ చేసి 15 తులాల బంగారు ఆభరణాలు, రూ.1.5 లక్షల నగదును అపహరించుకుపోయిన ఘటన మరువక ముందే మళ్లీ అదే గ్రామంలో చెడ్డీ గ్యాంగ్ హల్‌చల్ సృష్టించింది. ఇంట్లో నిద్రిస్తుండగా తలుపులు బద్దలుకొట్టి చొరబడిన దుండగులు.. చంపుతామని బెదిరించి ఒంటిపై ఉన్న బంగారు ఆభరణాలతోపాటు బీరువాలో ఉన్న నగదును గంట వ్యవధిలోనే రెండు ఇండ్లలో సుమారు 20 తులాల బంగారు ఆభరణాలు, రూ.75వేల నగదును దోపిడీ చేశారు. ఈ ఘటన హయత్‌నగర్ పోలీస్‌స్టేషన్ పరిధిలో గురువారం అర్ధరాత్రి చోటు చేసుకున్నది. <br/><br/>పోలీసులు, బాధితులు తెలిపిన వివరాల ప్రకారం.. పెద్దఅంబర్‌పేట నగర పంచాయతీ కుంట్లూర్ వార్డు పరిధిలోని కనకదుర్గానగర్ కాలనీలో నివాసం ఉండే సప్పిడి వెంకట్‌రెడ్డి కుటుంబ సభ్యులు గురువారం రాత్రి నిద్రపోయారు. అర్ధరాత్రి 1:25 గంటలకు గుర్తు తెలియని దుండగులు వెంకట్‌రెడ్డి ఇంటి ఆవరణలోని ఆరేసిన దుస్తువులు ఒంటికి చుట్టుకొని వారి ఇంటి తలుపులు రాయితో బద్దలుకొట్టి ఇంట్లోకి చొరబడ్డారు. భయంతో ఉలిక్కిపడ్డ కుటుంబసభ్యులు లేచేలోగా దుండగులు లోపలికి ప్రవేశించారు. చేతుల్లో కర్రలు పట్టుకొని తమ ఒంటిపై ఉన్న బంగారు ఆభరణాలు ఇవ్వాలని, లేదంటే చంపుతామని బెదిరించారు. <br/><br/>పక్కనే ఉన్న వెంకట్‌రెడ్డి మేనత్త రామంజమ్మ బంగారు కమ్మలు లాక్కున్నారు. దీంతో వెంకట్‌రెడ్డి భార్య కరుణ, కూతురు సింధు బెడ్‌రూంలోకి వెళ్లి గడియ పెట్టుకొని వెంటనే సింధు 100నంబర్‌కు డయల్ చేసి తన ఫోన్ స్విచాఫ్ చేశారు. దీంతో దొంగలు బయటికి రాకపోతే కుటుంబసభ్యులను చంపుతామంటూ బెదిరించి బంగారు ఆభరణాలు ఇవ్వాలని సూచించారు. దీంతో వెంటక్‌రెడ్డి భార్య కరుణ తన ఒంటిపై ఉన్న 3 తులాల బంగారు పుస్తెలతాడును, తులం కమ్మలు, భారతమ్మ ఒంటిపై ఉన్న మూడున్నర తులాల బంగారు పుస్తెలతాడు మొత్తం 15తులాల రెండున్నర గ్రాముల బంగారు ఆభరణాలతో పాటు రూ. 75 వేల నగదును అపహరించుకుపోయారు. చోరీ చేశాక వారి ఇంటి తలుపులకు బయటి నుంచి గడియ పెట్టారు. <br/><br/>వెంటనే ఎదురుగా ఉన్న ఐతరాజు శ్రీనివాస్ ఇంట్లోకి ప్రవేశించారు. శ్రీనివాస్ భార్య అనిత ఒంటిపై ఉన్న బంగారు ఆభరణాలు, బీరువాలో బంగారం దోపిడీ చేశారు. ఇదిలా ఉంటే రాత్రి 12:33 గంటలకు సామ శ్రీనివాస్ ఇంటి వద్ద నుంచి ఆరుగురు కర్రలు పట్టుకొని వెళ్తున్నట్లు అక్కడ ఉన్న సీసీ కెమెరాల్లో నమోదు కావడంతో ఈ విషయాన్ని ఆయన బంగారు మదన్‌కు చెప్పగా వెంటనే అప్రమత్తం అయిన మదన్ ఏ వైపు వెళ్తున్నారో పసిగట్టి సప్పిడి నరేందర్‌రెడ్డికి ఫోన్ చేసి దొంగలు మీ కాలనీ వైపే వస్తున్నారని సమాచారం ఇచ్చారు. అప్పటికి దొంగలు తన సోదరుడు వెంకట్ రెడ్డి ఇంట్లో దోపిడి చేసి ఎదురుగా ఉన్న శ్రీనివాస్ ఇంట్లో పడ్డారు. శ్రీనివాస్ ఇంటి ప్రహరీ గోడ దూకి పారిపోతూ ఓ దుండగుడు గేటు వద్దకు వెళ్లి తిరిగి వచ్చి అనిత మెడలో ఉన్న 3 తులాల బంగారు పుస్తెల తాడును లాక్కొని గోడ దూకే క్రమంలో కిందపడ్డాడు. ఇదంతా గమనిస్తున్న పోలీసులు కనీసం అతన్ని పట్టుకునే ప్రయత్నం చేయలేదు. <br/><br/>ఘటనా స్థలాల్ని పరిశీలించిన డీసీపీ సన్‌ప్రీత్‌సింగ్<br/><br/>దోపిడీ దొంగల చోరీ విషయాన్ని తెలుసుకున్న ఎల్బీనగర్ డీసీపీ సన్‌ప్రీత్‌సింగ్, క్రైమ్ అడిషనల్ డీసీపీ యాదగిరి, వనస్థలిపురం ఏసీపీ జయరాం సీఐ సతీశ్‌తో వెంటనే అదే రాత్రి అక్కడికి చేరుకొని దోపిడీ జరిగిన తీరును పరిశీలించారు. క్లూస్ టీం, డాగ్ స్క్వాడ్‌ను రప్పించి విస్తృతంగా గాలించారు. చెడ్డీ గ్యాంగ్ ఒకే గ్రామాన్ని టార్గెట్ చేసుకొని నెల రోజుల్లోనే రెండుసార్లు దోపిడికి పాల్పడుతుండటంతో పోలీసులకు సవాల్‌గా మారింది. దుండగుల ఆచూకీ కోసం10 బృందాలను ఏర్పాటు చేసి అన్ని కోణాల్లో దర్యాప్తు చేస్తున్నట్లు వనస్థలిపురం ఏసీపీ ఎస్.జయరాం తెలిపారు. ఇదిలా ఉండగా, దుండగులు పారిపోతుండగా పట్టుకోలేకపోయిన పోలీసుల నిర్లక్ష్యంపై డీసీపీ, ఏసీపీ అసహనం వ్యక్తం చేసి తీవ్రంగా మందలించినట్లు సమాచారం.</p>
    </article>
  </body>
</html>