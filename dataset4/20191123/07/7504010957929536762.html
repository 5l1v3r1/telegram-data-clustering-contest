<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/economia/finanza/2019/11/23/generali-assicurazione-sostenibilita/"/>
    <meta property="og:site_name" content="Wired"/>
    <meta property="article:published_time" content="2019-11-23T07:00:51+00:00"/>
    <meta property="og:title" content="Come costruire un'assicurazione che investe in sostenibilità"/>
    <meta property="og:description" content="Quella di Generali èla prima polizza in Italia basata sugli obiettivi Onu 2030: i clienti potranno scegliere quelli di maggior interesse monitorare l'impatto dell'investimento"/>
  </head>
  <body>
    <article>
      <h1>Come costruire un'assicurazione che investe in sostenibilità</h1>
      <address><time datetime="2019-11-23T07:00:51+00:00">23 Nov 2019, 07:00</time> by <a rel="author" href="https://www.wired.it/author/dlettig/" target="_blank">Daniele Lettig</a></address>
      <h3>Quella di Generali èla prima polizza in Italia basata sugli obiettivi Onu 2030: i clienti potranno scegliere quelli di maggior interesse monitorare l'impatto dell'investimento</h3>
      <p><b>Sostenibilità</b>: è il concetto-<i>passepartout</i> sempre più al centro delle strategie di business e di comunicazione di un numero crescente di imprese, desiderose di venire incontro all’ attenzione ogni giorno maggiore che i cittadini e consumatori rivolgono ai temi del cambiamento climatico, della tutela dell’ambiente e del risparmio energetico.</p>
      <p><b>Generali</b> non fa eccezione: per il gruppo assicurativo <b>la sostenibilità è il  “<i>pilastro strategico</i>”</b> della strategia 2021 ‘Partner di vita’, che vuole venire incontro “<i>con azioni concrete alle richieste di un consumatore sempre più consapevole, che chiede alle aziende di avere un ruolo attivo sulle problematiche sociali, ambientali e culturali</i>”. A dirlo è stato <b>Marco Sesana</b>, amministratore delegato e country manager di Generali Italia, che giovedì 21 novembre ha illustrato a Milano la nuova offerta assicurativa della compagnia.</p>
      <h4>La polizza sostenibile</h4>
      <p><i>“Sostenibilità – </i>ha detto ancora Sesana –<i> significa fare bene impresa con un impatto positivo sull’economia reale, cioè sulla vita delle persone, intrecciando il nostro business e l’impegno nelle comunità. Vogliamo allargare questa visione ai nostri clienti questa visione con GeneraSviluppo Sostenibile, che permette al cliente di <b>investire secondo i propri valori in aziende sostenibili</b> e misurare subito l’impatto della propria scelta”.</i></p>
      <p>La nuova soluzione, infatti, è il primo prodotto assicurativo vita in Italia a prevedere un<b> piano di investimento </b>che si basa sugli <b>obiettivi di sviluppo e sostenibilità 2030 delle Nazioni Unite</b>, e a offrire ai clienti degli strumenti con cui controllare i benefici in termini ambientali e sociali della loro scelta.</p>
      <p>I clienti che decideranno di sottoscriverlo potranno scegliere <b>qual è l’obiettivo di sviluppo più vicino ai propri valori</b>, orientandosi verso uno di cinque portafogli predisposti – che combinano in diverse configurazioni gli obiettivi Onu delle pari opportunità, della<a href="https://www.wired.it/lifestyle/sostenibilita/"> crescita sostenibile</a>, della salute e benessere, della tutela del clima e del consumo responsabile.</p>
      <figure>
        <img src="https://images.wired.it/wp-content/uploads/2019/11/22153753/Giancarlo-Bosser_Arianna-Nardi_Marco-Sesana_Lucia-Sciacca_Mario-Calderini.jpg"/>
        <figcaption>Da sinistra: Giancarlo Bosser, Chief Life di Generali Italia; Arianna Nardi, Responsabile marketing; Marco Sesana, Ceo; Lucia Sciacca, Responsabile Comunicazione; Mario Calderini, professore di Strategia d’impresa e Social Innovation al Politecnico di Milano (Foto: Generali)</figcaption>
      </figure>
      <p><b>L’investimento sarà quindi diretto verso aziende i</b>mpegnate nella realizzazione di questi obiettivi, che verranno selezionate da Generali Insurance Asset Management e Banca Generali sulla base degli indicatori quantitativi elaborati da Main Street, una società di investimento indipendente con sede a Londra.</p>
      <h4>Misurare l’impatto</h4>
      <p>Infine, gli agenti della compagnia e i clienti avranno a disposizione Mios (Mio impatto sostenibile), un tool interattivo che fornirà un <b>riscontro degli effetti del loro investimento</b>, secondo il presupposto che il suo impatto ambientale e sociale è perfettamente quantificabile. Per esempio, si legge nella presentazione del prodotto, “<i>diecimila euro investiti sulla “Tutela del clima” fanno risparmiare in un anno oltre 900 mila litri d’acqua (pari a oltre 13 mila docce) e riducono l’inquinamento di 1.260 chilogrammi CO2 (pari a 9 viaggi da Milano a Roma)”.</i></p>
      <p>“<i>Oggi </i>– ha concluso Sesana – <i>c’è un nuovo movimento di valori che coinvolge persone, comunità e imprese, e sono sempre di più i cittadini che chiedono alle aziende di<b> impegnarsi a raggiungere obiettivi sociali e ambientali</b>, andando al di là degli stretti confini dei loro business. Con il suo modo di lavorare, Generali è parte di questo movimento. Questa nuova soluzione mira a coinvolgere <b>oltre 100 mila clienti in quattro anni</b>, e già dall’anno prossimo puntiamo a farla diventare uno dei tre prodotti più venduti dal gruppo”.</i></p>
    </article>
  </body>
</html>