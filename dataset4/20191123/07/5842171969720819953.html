<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/skaistums/359207-ka-iztirit-sobrid-tik-popularos-apavus-baltas-audekla-botinas"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T07:12:00+00:00"/>
    <meta property="og:title" content="Kā iztīrīt šobrīd tik populāros apavus - baltas audekla botiņas"/>
    <meta property="og:description" content="Audekla apavi ar gumijas zoli (tenisa čības, kedas, iešļūcenes, laiviņas u. c.) patlaban kļuvuši tik populāri, ka nereti tiek valkāti cauru gadu, arī rudenī un ziemā, dubļos un sniega un sāls putrā. Lūk, pamācība, kā tos saviem spēkiem atkal dabūt tīrus."/>
  </head>
  <body>
    <article>
      <h1>Kā iztīrīt šobrīd tik populāros apavus - baltas audekla botiņas</h1>
      <address><time datetime="2019-11-23T07:12:00+00:00">23 Nov 2019, 07:12</time> by <a rel="author">100 labi padomi | "100 Labi Padomi"</a></address>
      <p>
        <b>Audekla apavi ar gumijas zoli (tenisa čības, kedas, iešļūcenes, laiviņas u. c.) patlaban kļuvuši tik populāri, ka nereti tiek valkāti cauru gadu, arī rudenī un ziemā, dubļos un sniega un sāls putrā. Lūk, pamācība, kā tos saviem spēkiem atkal dabūt tīrus.</b>
      </p>
      <h3>Kā mazgāt?</h3>
      <p>■ Vispirms izņem no audekla apaviem auklas un iekšējo zolīti. Notīri lielākos netīrumus – vai nu noberz ar sausu piemērotu suku, vai nomazgā ar remdenu ūdeni. Traipus, kas palikuši no zāles, uzlijušas kafijas vai uzkritušiem augļiem, apstrādā ar atbilstošu traipu tīrāmo līdzekli.</p>
      <p>■ Apavus, to auklas un zolītes liec apavu mazgāšanai paredzētā tīkliņā vai, piemēram, auduma maisiņā (vēlams – bezkrāsainā) vai vecā spilvendrānā. Aizsien ciet un ievieto veļasmašīnā. Lai apavi nesvaidās pa veļasmašīnu, tajā vari ielikt arī pāris vecu dvieļu vai pabiezu apģērba gabalu.</p>
      <p>■ Mazgā tikai maksimāli 30 grādu temperatūrā (augstākā var atlīmēties zole) un programmā, kas paredzēta vai nu smalkas veļas, vai vilnas izstrādājumu mazgāšanai. Nelieto centrifūgas programmu!</p>
      <p>■ Lieto mazgāšanas līdzekļus smalkai veļai; citi var būt pārāk agresīvi un sabojāt apavu plastmasas un gumijas detaļas. Un nepievieno veļas mīkstinātāju – tajā esošās vielas var atlīmēt aizdares lipekļus, turklāt tie mēdz atstāt neglītus traipus.</p>
      <h3>Kā žāvēt?</h3>
      <p>■ Pēc izmazgāšanas uzreiz izņem apavus un kārtīgi izžāvē.</p>
      <p>■ Nav ieteicams žāvēt uz/pie radiatoriem, tomēr silta vieta ir vajadzīga. Gana siltā un vējainā laikā labāk žāvēt laukā svaigā gaisā.</p>
      <p>■ Pirms žāvēšanas apavus piebāž ar saņurcītiem papīra dvieļiem. Tie uzsūks daļu mitruma, un apavi ātrāk izžūs, turklāt labāk saglabās formu.</p>
      <p>Uzmanies, izmantojot avīžpapīru baltiem apaviem, – tipogrāfijas krāsa var tos nokrāsot.</p>
    </article>
  </body>
</html>