<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/politica/bonaccini-m5s-1.4901350"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-23T07:13:26+00:00"/>
    <meta property="og:title" content="Emilia Romagna, Bonaccini tiene aperta la porta. &quot;I grillini perdono un’occasione&quot;"/>
    <meta property="og:description" content="Il governatore emiliano: vincerò anche se il loro candidato è in campo da solo, ma potevamo collaborare"/>
  </head>
  <body>
    <article>
      <h1>Emilia Romagna, Bonaccini tiene aperta la porta. "I grillini perdono un’occasione"</h1>
      <h2>Il governatore emiliano: vincerò anche se il loro candidato è in campo da solo, ma potevamo collaborare</h2>
      <address><time datetime="2019-11-23T07:13:26+00:00">23 Nov 2019, 07:13</time> by <a rel="author">LUCA ORSI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4901353.1574493207!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>Stefano Bonaccini, 52 anni, modenese, presidente della Regione dal 2014 (Dire)</figcaption>
      </figure>
      <p>Bologna, 23 novembre 2019 -<b> Fosse dipeso</b> da lui, sarebbe forse finita in modo diverso. Ma i Cinque stelle hanno scelto di correre da soli alle regionali emiliano-romagnole del 26 gennaio.<b> Stefano Bonaccini</b> – governatore Pd uscente e ricandidato – ne prende atto e professa ottimismo. «Non credo che la cosa mi danneggerà. Anzi, il contrario. N elle persone che incontro ogni giorno cresce la voglia di esserci per un’Emilia-Romagna che vuole guardare avanti e non ripiegarsi su se stessa».</p>
      <p><b>Si parlava di una possibile alleanza dem-grillini.</b><br/>«Non ho mai pensato a un’alleanza per battere l’avversario, ma a un confronto sui programmi basato su cose che in questi mesi abbiamo condiviso: ambiente, strategia plastic free , politiche sociali, diritti delle persone. Ero e resto disponibile a discutere, ma davvero non rincorro nessuno».</p>
      <p><b>Crede sia ancora possibile uno scenario diverso?</b><br/>«Non mi permetto di discutere il modo in cui i 5 Stelle debbano o meno stare in campo. La nostra proposta e quella della destra sono molto diverse e distanti, credo che i 5 Stelle potrebbero far pesare le proprie idee e i loro progetti su alcune questioni rilevanti».</p>
      <p><b>Insomma, li invita ad assumersi le loro responsabilità.</b><br/>«Per la prima volta potrebbero puntare a governare una regione importante come l’Emilia-Romagna, dove sono nati. Oggi invece rischiano molto concretamente di rimanere tagliati fuori da ogni possibile governo regionale. Vedo spazi di collaborazione che sta a loro decidere di cogliere o meno. Lo dico con rispetto, senza alcuna spocchia».</p>
      <p><b>Chi la appoggerà?</b><br/>«Un centrosinistra aperto e largo, insieme a tante esperienze civiche nate e cresciute nel territorio. Così come è importante che tante figure moderate abbiano abbandonato una destra sempre più sovranista e muscolare, che di moderato non ha più nulla».</p>
      <p><b>I renziani saranno al suo fianco senza riserve?</b><br/>«Di fronte a lacerazioni importanti a livello nazionale, proprio il rapporto positivo che c’è qui in Emilia-Romagna con Italia Viva può essere un modo concreto di riavvicinare le persone e le posizioni. Non ho alcun dubbio sul loro sostegno».</p>
      <p><b>Lei si dice ottimista. Ma la spinta della Lega è, anche qui, molto forte.</b><br/>«Il vento populista e sovranista che investe più in generale l’Europa non si ferma al Po. Non sottovaluto i nostri avversari, non prendo sottogamba nessuna delle inquietudini e delle paure che la nostra gente esprime. Ma dobbiamo dare una risposta diversa e migliore a questi bisogni e a queste inquietudini. Non si tratta di una professione di ottimismo, ma di un progetto di governo che rimetta al centro la coesione e lo sviluppo.</p>
      <p><b>Quale sarà la priorità di un eventuale secondo mandato?</b><br/>«Tagliare i tempi di alcuni interventi chirurgici programmati e quelli di permanenza nei pronto soccorso, dove vogliamo anche comfort migliori. Cinque anni fa mi ero assunto l’impegno di tagliare drasticamente le liste d’attesa per visite ed esami e oggi, circa nel 98% dei casi, stiamo effettivamente nei 30 e 60 giorni previsti. Lavoriamo per migliorare ancora, ma siamo orgogliosi della sanità regionale».</p>
      <p><b>Altri punti di programma?</b><br/>«Azzerare le liste d’attesa e le rette dei nidi: a settembre abbiamo fatto un primo passo importante, ma dal 2021, con la prossima programmazione dei fondi europei, vogliamo che l’Emilia-Romagna diventi la prima regione che assicura a tutti i bambini e a tutte le bambine il pieno accesso ai servizi educativi. E poi vogliamo condividere una strategia per la sostenibilità ambientale e sociale con tutte le rappresentanze sociali ed istituzionali, attraverso un nuovo Patto per il Lavoro».</p>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4901369.1574493744!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>Tre scenari per il 26 gennaio</figcaption>
      </figure>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4901370.1574493744!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>La febbre dei partiti</figcaption>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/politica/foto/elezioni-emilia-romagna-26-gennaio-1.4901371"/>
        <a href="https://www.ilrestodelcarlino.it/bologna/politica/elezioni-emilia-romagna-2020-1.4900970"/>
      </related>
    </article>
  </body>
</html>