<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/a-kovetkezo-ev-elejen-lep-hatalyba-a-modositott-koznevelesi-torveny-2047911/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T07:11:00+00:00"/>
    <meta property="og:title" content="A következő év elején lép hatályba a módosított köznevelési törvény"/>
    <meta property="og:description" content="A január 1-jei módosítás az óvoda- és iskolaérettség új szabályait rögzíti."/>
  </head>
  <body>
    <article>
      <h6 class="kicker">A KÉRELMEK ELBÍRÁLÁSA</h6>
      <h1>A következő év elején lép hatályba a módosított köznevelési törvény</h1>
      <address>
        <time datetime="2019-11-23T07:11:00+00:00">23 Nov 2019, 07:11</time>
      </address>
      <h4>A január 1-jei módosítás az óvoda- és iskolaérettség új szabályait rögzíti – mondta a köznevelésért felelős államtitkár pénteki, budapesti sajtótájékoztatón.</h4>
      <p>Maruzsa Zoltán közölte,</p>
      <blockquote>a 3 éves óvodakezdés alóli mentességek esetében a kormányhivatalok, a 6 éves kori iskolakezdési ügyekben pedig az Oktatási Hivatal lesz az eljáró hatóság.</blockquote>
      <p>A részletekről szólva elmondta,</p>
      <blockquote>azok a szülők, akiknek a gyereke augusztus 31-ig betölti a hatéves kort, de szeretnék a gyereket egy évre visszatartani, január 15-ig adhatják be erre vonatkozó kérelmüket az Oktatási Hivatalhoz (OH).</blockquote>
      <p>A kérelmeket – csatolva a szülő indoklását, egyéb, a gyerekre vonatkozó szakorvosi, gyógypedagógiai igazolásokat és óvodai véleményeket – online lehet majd az OH-hoz benyújtani, amelynek hatvan napja van a döntést meghozni – ismertette.</p>
      <p>Mint mondta, lesz olyan ügy, ahol nem kell szakembert kirendelni, de ahol ez szükséges, ott az oktatási hivatal a pedagógiai szakszolgálatot kéri fel szakértőként.</p>
      <blockquote>A végső döntésnél figyelembe fogják venni mind a szülő kérését, indokait, mind pedig a szakértői véleményeket</blockquote>
      <p>– tette hozzá.</p>
      <p>Maruzsa Zoltán kiemelte, a hivatal döntésével kapcsolatban a szülőnek lehetősége lesz jogorvoslatra, közigazgatási bírósághoz fordulhat, amely gyorsított eljárásban dönt a beadott iratok alapján.</p>
      <p>Kitért arra, hogy az utóbbi években nőtt azon gyerekek száma, akiket visszatartottak még egy évre az óvodába. Ezen döntések hátterében azonban sok esetben a finanszírozás állt, hiszen magasabb gyermeklétszámért több támogatást jár – mondta.</p>
      <p>Az óvodakezdésről szólva az államtitkár azt mondta,</p>
      <blockquote>2015-től kötelező a hároméves gyerekeknek az óvodába járás, azonban e korosztály 10 százaléka nem kezdi meg az óvodát.</blockquote>
      <p>Mint mondta, az óvodába lépés halasztása eddig a jegyző hatásköre volt, januártól azonban ez átkerül a kormányhivatalokhoz, amelyek az Oktatási Hivatal országos adatbázisa alapján fogják nyomon követni az óvodakezdést.</p>
      <p>A halasztási kérelmet a szülőknek szintén a kormányhivataloknál kell kezdeményezni május 25-ig.</p>
      <p>Az államtitkár kiemelte, nem az a cél, hogy iskolaéretlen gyerekek tömegeit küldjék iskolába. Véleménye szerint a gyerekek érdekeit szem előtt tartva hozták meg a köznevelési törvény módosítását.</p>
      <p>Maruzsa Zoltán hozzátette: a következő napokban az Oktatási Hivatal minden szükséges információt közzé fog tenni a honlapján, és a tudnivalókról tájékoztatja az óvodákat is.</p>
      <p>Az államtitkár más témáról szólva elmondta, szintén rendeletmódosítás történt az előrehozott érettségi vizsgák kapcsán. Kifejtette: a kormány figyelembe vette az Országos Diák Tanács kezdeményezését, hogy bővüljenek azon tárgyak köre, amelyből előrehozott vizsgát lehet tenni.</p>
      <p>A változás értelmében azokból a tantárgyakból, amelyek tanítása a 12. évfolyam előtt lezárul, lehet előrehozott vizsgát tenni – közölte Maruzsa Zoltán.</p>
    </article>
  </body>
</html>