<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200475/%D8%AA%D8%B5%D8%A7%D9%88%DB%8C%D8%B1-%D8%B3%D8%A7%D9%85%D8%B3%D9%88%D9%86%DA%AF-%DA%AF%D9%84%DA%A9%D8%B3%DB%8C-%D8%A7%D8%B3-%DB%B1%DB%B1-%D9%84%D9%88-%D8%B1%D9%81%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:06:08+00:00"/>
    <meta property="og:title" content="تصاویر سامسونگ &quot;گلکسی اس ۱۱&quot; لو رفت!"/>
    <meta property="og:description" content="یک حساب کاربری توئیتری معروف در فاش کردن تصاویر وسایل الکترونیکی قبل از رونمایی رسمی، به تازگی تصاویری از یک گوشی که گفته می‌شود طراحی نهایی گوشی هوشمند سامسونگ گلکسی S۱۱ است، منتشر کرده است."/>
  </head>
  <body>
    <article>
      <h6 class="kicker">یک سال پیش از عرضه</h6>
      <h1>تصاویر سامسونگ "گلکسی اس ۱۱" لو رفت!</h1>
      <address><time datetime="2019-11-23T07:06:08+00:00">23 Nov 2019, 07:06</time> by <a rel="author">مسعود جعفرشعار</a></address>
      <p>یک حساب کاربری توئیتری معروف در فاش کردن تصاویر وسایل الکترونیکی قبل از رونمایی رسمی، به تازگی تصاویری از یک گوشی که گفته می‌شود طراحی نهایی گوشی هوشمند سامسونگ گلکسی S۱۱ است، منتشر کرده است.</p>
      <p><b>به گزارش ایسنا و به نقل از انگجت، </b>مشهورترین افشاگر گوشی‌های هوشمند در توئیتر با نام کاربری "onleaks" از اولین تصاویر گوشی سامسونگ "گلکسی اس۱۱"(Galaxy S۱۱) رونمایی کرده است که نشان می‌دهد دوربین سلفی از سمت راست در "گلکسی اس۱۰" به وسط منتقل شده است.</p>
      <p>این تصاویر همچنین یک مجموعه از دوربین‌ها را در پشت این گوشی را نشان می‌دهد و نمایشگری که منحنی‌تر از گلکسی S۱۰ است. همچنین موقعیت دکمه‌ها و موارد دیگر نسبت به مدل قبلی تغییر کرده است.</p>
      <p>به گفته این حساب کاربری، این تصاویر از منبع بسیار معتبر و سطح اول گرفته شده است.</p>
      <p>اگر همه چیز در این گوشی جدید طبق همین تصاویر باشد و با توجه به اینکه قرار نیست Galaxy S۱۱ تا سال آینده عرضه شود، این "اگر" بسیار بزرگ است، احتمالاً موقعیت دوربین‌های جدید مورد استقبال خریداران قرار خواهد گرفت، چرا که هم اکنون گرفتن سلفی با دوربین S۱۰ به دلیل موقعیت دوربین کمی مشکل است.</p>
      <figure>
        <img src="https://cdn.isna.ir/d/2019/11/23/3/61492206.jpg"/>
      </figure>
      <p>مجموعه لنزها در پشت گوشی از مرکز به سمت چپ-بالا منتقل شده است و مطابق با موقعیت دوربین‌ها در گلکسی نوت ۱۰ است.</p>
      <p>در پشت این گوشی دو ردیف دوربین که حداکثر پنج لنز جداگانه به همراه یک فلاش LED دارند، وجود دارد. این می‌تواند به معنای حق انتخاب حتی بیشتر بین دوربین‌های زوم، زاویه دید عریض و احتمالاً سنجش عمق باشد.</p>
      <p>طبق گفته‌ها، دوربین اصلی این گوشی دارای حسگر ۱۰۸ مگاپیکسلی است که برای اولین بار در شیائومی "Mi Note ۱۰ " دیده بودیم. همچنین می‌توان به بزرگ‌نمایی نوری ۵ برابر، ضبط ویدیو با کیفیت ۸k و موارد دیگر اشاره کرد.</p>
      <p>سایر تغییرات شامل صفحه نمایش منحنی‌تر با گوشه‌هایی با انحنای بیشتر و حداقل حاشیه‌های جانبی است.</p>
      <p>نمایشگر این گوشی با توجه به این نشت‌های اخیر می‌تواند یک پنل ۶.۷ اینچی ۱۲۰ هرتزی AMOLED باشد.</p>
      <figure>
        <img src="https://cdn.isna.ir/d/2019/11/23/3/61492204.jpg"/>
      </figure>
      <p>دکمه‌های پاور و صدا در این مدل به سمت راست منتقل شده است و احتمالاً سامسونگ دکمه احضار بیکسبی(دستیار هوشمند اختصاصی سامسونگ) را حذف کرده است.</p>
      <p>نکته قابل توجه این است که این تصاویر متأسفانه برخلاف گلکسی S۱۰، جک هدفون را نشان نمی‌دهند، به این معنی که نمی‌توان هندزفری‌های سیمی را به این گوشی متصل کرد.</p>
      <p>سامسونگ پیش از این تراشه "Exynos ۹۹۰" را معرفی کرده است که احتمالاً برای این گوشی در کشور کره استفاده خواهد شد، اما طبق گزارشات، سامسونگ از تراشه اسنپدراگون ۸۶۵ در جاهای دیگر استفاده خواهد کرد.</p>
      <p>این گوشی به احتمال زیاد در فوریه سال آینده وارد بازار خواهد شد، بنابراین این اطلاعات خیلی زودتر از موعد درز کرده است. باید توجه داشت با اینکه حساب کاربری onleaks شهرت خوبی در افشاگری دارد، اما نمی‌توان به این تصاویر کاملا اعتماد کرد.</p>
      <p>انتهای پیام</p>
    </article>
  </body>
</html>