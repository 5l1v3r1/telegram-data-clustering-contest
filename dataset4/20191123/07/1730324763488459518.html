<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243551/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T07:58:21+00:00"/>
    <meta property="og:title" content="ปธ.สภาสหรัฐชี้ หลักฐานชัด ‘ทรัมป์’ ใช้ตำแหน่งเพื่อประโยชน์ส่วนตัว"/>
    <meta property="og:description" content="“แนนซี เพโลซี” ประธานสภาผู้แทนราษฎรสหรัฐ ชี้ มีหลักฐานชัดเจน “โดนัลด์ ทรัมป์” ใช้ตำแหน่งหน้าที่ของตัวเอง เพื่อประโยชน์ส่วนตัว บั่นทอนความมั่นคงประเทศ แต่ยังไม่มีการตัดสินใจขั้นสุดท้ายถึงการดำเนินกระบวนการถอดถอนออกจากตำแหน่ง เนื่องจากยังไต่สวนพยานไม่เสร็จ"/>
  </head>
  <body>
    <article>
      <h1>ปธ.สภาสหรัฐชี้ หลักฐานชัด ‘ทรัมป์’ ใช้ตำแหน่งเพื่อประโยชน์ส่วนตัว</h1>
      <address><time datetime="2019-11-23T07:58:21+00:00">23 Nov 2019, 07:58</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>“แนนซี เพโลซี” ประธานสภาผู้แทนราษฎรสหรัฐ ชี้ มีหลักฐานชัดเจน “โดนัลด์ ทรัมป์” ใช้ตำแหน่งหน้าที่ของตัวเอง เพื่อประโยชน์ส่วนตัว บั่นทอนความมั่นคงประเทศ แต่ยังไม่มีการตัดสินใจขั้นสุดท้ายถึงการดำเนินกระบวนการถอดถอนออกจากตำแหน่ง เนื่องจากยังไต่สวนพยานไม่เสร็จ</p>
      <figure>
        <img src="https://www.thebangkokinsight.com/wp-content/uploads/2019/11/000_1MG63T.jpg"/>
      </figure>
      <p>นางเพโลซี กล่าวระหว่างการแถลงข่าวประจำสัปดาห์ ยืนยันว่า เรื่องกระบวนการถอดถอนผู้นำออกจากตำแหน่ง หรืออิมพีชเมนท์นี้ ขึ้นอยู่กับการตัดสินใจของคณะกรรมาธิการข่าวกรองสภาล่างว่า จะดำเนินการไต่สวนไปอย่างไร ในช่วงเวลาที่สมาชิกสภายังเดินหน้ารวบรวมข้อเท็จจริง และสอบปากคำพยานอยู่</p>
      <p>“หลักฐานชัดเจนว่า ประธานธิบดีได้ใช้ตำแหน่งของตัวเองเพื่อประโยชน์ส่วนตัว และการทำเช่นนั้นก็บั่นทอนความมั่นคงของชาติ เขาละเมิดคำสาบานตนในการเข้ารับตำแหน่ง” นางเพโลซี ระบุ</p>
      <p>เมื่อวันพฤหัสบดีที่ผ่านมา (21 พ.ย.) คณะกรรมาธิการข่าวกรองสภาผู้แทนราษฎรสหรัฐ ที่นำโดยส.ส.พรรคเดโมแครต ได้ดำเนินการรับฟังความเห็นสาธารณะรอบที่ 5 เป็นวันสุดท้าย ในกระบวนการสอบสวนเพื่อการอิมพีชเมนท์ ที่มีศูนย์กลางอยู่ในเรื่องที่ทรัมป์โทรศัพท์ถึงประธานาธิบดีโวโลดีมีร์ เซเลนสกี้ ของยูเครน ให้ดำเนินการตรวจสอบคู่แข่งทางการเมืองของเขา</p>
      <p>การไต่สวนยังครอบคลุมถึงการตรวจสอบในเรื่องที่ผู้นำสหรัฐสั่งระงับเงินช่วยเหลือด้านความมั่นคงต่อยูเครนจำนวน 391 ล้านดอลลาร์ เพื่อกดดันให้ดำเนินการตามที่เขาต้องการด้วยหรือไม่</p>
      <p>เมื่อถึงที่สุดแล้ว กระบวนการสอบสวนดังกล่าวอาจนำไปสู่การที่สภาล่างของสหรัฐ อนุมัติให้มีการตั้งข้อหาอย่างเป็นทางการต่อทรัมป์ จากนั้นวุฒิสภาจะดำเนินการไต่สวนว่าจะถอดถอนเขาออกจากตำแหน่งหรือไม่</p>
      <p>นางเพโลซี ยังเปิดทางถึงความเป็นไปได้ที่คณะกรรมาธิการข่าวกรองสภาล่าง จะซักปากคำเพิ่มเติมหลังจากนี้ด้วย</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243551%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243585/"/>
        <a href="https://www.thebangkokinsight.com/243424/"/>
        <a href="https://www.thebangkokinsight.com/243267/"/>
        <a href="https://www.thebangkokinsight.com/243245/"/>
      </related>
    </article>
  </body>
</html>