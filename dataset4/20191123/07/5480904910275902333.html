<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pruzkum-nejvetsi-prostor-usetrit-je-ve-vydajich-za-potraviny/1824323?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T07:10:00+00:00"/>
    <meta property="og:title" content="Průzkum: Největší prostor ušetřit je ve výdajích za potraviny"/>
    <meta property="og:description" content="Praha - Nejvíce prostoru ušetřit peníze z rodinného rozpočtu je podle Čechů ve výdajích na potraviny. Dále pak za dovolenou, volnočasové aktivity a bydlení. Vyplývá to z průzkumu společnosti Cofidis mezi 525 respondenty. Na dopravě a účtech za telefon nebo internet je naopak podle lidí šance nějak výrazněji ušetřit minimální."/>
  </head>
  <body>
    <article>
      <h1>Průzkum: Největší prostor ušetřit je ve výdajích za potraviny</h1>
      <address><time datetime="2019-11-23T07:10:00+00:00">23 Nov 2019, 07:10</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nejvíce prostoru ušetřit peníze z rodinného rozpočtu je podle Čechů ve výdajích na potraviny. Dále pak za dovolenou, volnočasové aktivity a bydlení. Vyplývá to z průzkumu společnosti Cofidis mezi 525 respondenty. Na dopravě a účtech za telefon nebo internet je naopak podle lidí šance nějak výrazněji ušetřit minimální.</p>
      <p>Zatímco v roce 2015 se mezi muži a ženami objevily poměrně rozdílné názory na to, kde lze v rámci rodinného rozpočtu ušetřit, letos se shodují. Před čtyřmi lety by muži šetřili hlavně na potravinách, zatímco ženy viděly největší prostor pro úsporu ve výdajích za koníčky a volnočasové aktivity. V současnosti už zástupci obou pohlaví shodně udávají na prvním místě potraviny, ženy dokonce častěji než muži.</p>
      <p>Zdaleka ne taková shoda panuje v názoru na výdaje na potraviny mezi lidmi rozdílené úrovně vzdělání. Zatímco v případě vysokoškolsky vzdělaných lidí by 36 procent dokázalo najít největší úsporu právě na potravinách, stejný názor sdílí jen pětina lidí se základním vzděláním. A také u ostatních lidí bez vysokoškolského titulu je to výrazně méně.</p>
      <p>Vedle potravin vidí Češi největší prostor k úspoře výdajů za dovolené (17 procent). Na třetím místě jsou volnočasové aktivity a zábava. Ušetřit nejvíce právě tam by dokázalo 16 procent lidí.</p>
      <p>Největší nárůst proti roku 2015 zaznamenalo bydlení. Uspořit právě na bydlení a souvisejících nákladech nejvíce peněz je možné pro 14 procent dotázaných, což je o pět procentních bodů více než před čtyřmi lety. Na devět procent respondentů vidí stejně jako v roce 2015 největší prostor ušetřit na nákupu oblečení. O něco méně lidí než před čtyřmi lety pokládá za největší prostor k úsporám v rodinném rozpočtu splátky půjček či úvěrů (sedm procent).</p>
      <p>Ušetřit v rámci rodinného rozpočtu větší částky není podle dotázaných lidí možné v případě účtů za telefon nebo internet (pět procent). Podobné je to s náklady na dopravu.</p>
    </article>
  </body>
</html>