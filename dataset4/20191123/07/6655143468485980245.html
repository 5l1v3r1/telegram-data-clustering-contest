<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/siena/cronaca/morta-siena-1.4901228"/>
    <meta property="og:site_name" content="La Nazione"/>
    <meta property="article:published_time" content="2019-11-23T07:08:00+00:00"/>
    <meta property="og:title" content="Giù dalla Torre, la morte della giovane madre salita con gli altri turisti. Choc a Siena"/>
    <meta property="og:description" content="La tragedia filmata e messa sui social. L’autore potrebbe essere stato ripreso dalla videosorveglianza"/>
  </head>
  <body>
    <article>
      <h1>Giù dalla Torre, la morte della giovane madre salita con gli altri turisti. Choc a Siena</h1>
      <h2>La tragedia filmata e messa sui social. L’autore potrebbe essere stato ripreso dalla videosorveglianza</h2>
      <address><time datetime="2019-11-23T07:08:00+00:00">23 Nov 2019, 07:08</time> by <a rel="author">LAURA VALDESI</a></address>
      <p>Siena, 23 novembre 2019 - Le telecamere di videosorveglianza in Piazza forse hanno ripreso la scena. Chi ha filmato (quasi) in diretta <b><a href="https://www.lanazione.it/siena/cronaca/siena-sucidio-1.4900892">la morte della giovane madre di Montalcino</a></b> potrebbe essere stato ripreso. Sarà uno dei prossimi passaggi dell’inchiesta aperta dalla procura e condotta dai carabinieri. Che anche attraverso whatsapp contano di dare un nome e un volto a chi ha provocato una levata di scudi nella città, rimasta sotto choc per quanto accaduto. L’ora di punta, mezzogiorno, quando la Piazza si anima. E’ stato allora che la giovane donna ha deciso di realizzare <b><a href="https://www.lanazione.it/siena/cronaca/suicidio-torre-mangia-1.4900233">un piano deciso nei dettagli</a></b>. Drammaticamente studiato.</p>
      <p>Nessuno l’ha notata. Niente in lei che lasciasse presagire un gesto eclatante, hanno ricostruito in una giornata di lavoro<b> i militari dell’Arma</b> ascoltando i testimoni di un dramma che lascia il segno, per la morte prematura di una madre ma soprattutto in quanto emblema della deriva di civiltà e buon senso dei nostri tempi.</p>
      <p>E’ salita su con gli altri visitatori, la donna, 35 anni. Ha raggiunto la sommità della Torre da cui si gode un panorama che lascia senza fiato.A lei certo non interessava. Il ‘male dentro’ prevaleva. Così, davanti a diverse persone che si godevano lo spettacolo di monumenti e natura, è salita sul parapetto buttandosi. Un batter di ciglia. Impossibile fermarla.</p>
      <p>Il corpo davanti al supermercato<b> all’angolo di Salicotto</b>, a fianco della Cappella. Uno sciame di divise, tutte le autorità della città lì davanti per cercare di capire. I tempi in cui viviamo sono bui, nessun dettaglio o ipotesi poteva essere trascurato. Poi è apparso tutto più chiaro mentre la folla che spontaneamente aveva cinturato la zona è stata fatta allontanare dalla polizia.</p>
      <p>Bloccati invece dentro il Cortile del Podestà quanti erano presenti al momento della caduta. Un carabiniere aiutato dal collega della questura che parlava inglese spiegava che non potevano uscire. Prese a tutti le generalità e valutato se potevano essere utili alle indagini, verso le 13 sono stati ‘liberati’. «Noi eravamo al museo», racconta una coppia. «Non abbiamo visto niente», dicono alcuni stranieri. «Qualcuno era lassù – svela una ragazza –, forse è sotto choc. Ho visto i sanitari».</p>
      <p>Gli occhi e le orecchie della città sono tutte in Piazza. Dove arrivano il pm Daniele Rosa insieme alla collega Sara Faina. Ascoltano il racconto dei carabinieri, salgono fino in cima per un sopralluogo che li aiuta a capire la dinamica. Il filmato delle telecamere interne alla Torre fuga ogni dubbio: nessuno l’ha spinta giù.</p>
      <p>Nessun giallo, come alcune voci avevano provato a far credere. Ancora ‘fake’ in questa vicenda dolorosa quanto surreale. Come se non fosse bastato quel video agghiacciante.</p>
      <p>La famiglia, qualcuno deve pensare a loro. Ai bambini a scuola. Guai dimenticarsi dei piccoli. Si cercano di delineare i contorni della vicenda in un filo diretto fra i militari ilcinesi e quelli che operano sul posto. Le tessere combaciano. Tutte. La salma può essere rimossa dalla Misericordia, la prima ad accorrere sul posto con l’ambulanza. Sarà fatta l’ autopsia, comunque. Un atto dovuto. «Pensare che credevamo fosse una studentessa universitaria che aveva preso un brutto voto e non aveva retto il colpo», commentano cinicamente alcuni giovani.</p>
      <p>I carabinieri ritrovano una lettera nella borsa che la donna aveva lasciato in cima alla Torre. Chiede scusa ai suoi bambini. La procura acquisisce i filmati della videosorveglianza immediatamente, congelando il quadro della morte. Poco prima delle 15 la Piazza torna alla sua vita. Apparentemente. E i carabinieri iniziano ad ascoltare i testimoni.<br/>© RIPRODUZIONE RISERVATA</p>
      <p>© Riproduzione riservata</p>
      <related>
        <a href="https://www.lanazione.it/siena/cronaca/suicidio-torre-mangia-1.4900233"/>
        <a href="https://www.lanazione.it/siena/cronaca/siena-sucidio-1.4900892"/>
      </related>
    </article>
  </body>
</html>