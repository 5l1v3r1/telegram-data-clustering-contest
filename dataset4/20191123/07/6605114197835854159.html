<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/aki-a-fiatal-vallalkozasokba-fektet-a-nemzet-jovojebe-invesztal-2047932/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T07:44:00+00:00"/>
    <meta property="og:title" content="Aki a fiatal vállalkozásokba fektet, a nemzet jövőjébe invesztál"/>
    <meta property="og:description" content="Egy ország gazdasági erejét, versenyképességét az ott működő vállalkozások teljesítménye határozza meg."/>
  </head>
  <body>
    <article>
      <h6 class="kicker">DINAMIKUS BŐVÜLÉS</h6>
      <h1>Aki a fiatal vállalkozásokba fektet, a nemzet jövőjébe invesztál</h1>
      <address>
        <time datetime="2019-11-23T07:44:00+00:00">23 Nov 2019, 07:44</time>
      </address>
      <h4>Egy ország gazdasági erejét, versenyképességét az ott működő vállalkozások teljesítménye határozza meg – mondta Schanda Tamás, az Innovációs és Technológiai Minisztérium (ITM) parlamenti államtitkára pénteken a fiatal vállalkozók hetét záró gálaesten.</h4>
      <p>A magyar gazdaság felfelé ívelő pályán halad, az Európai Unió egyik legdinamikusabban bővülő gazdasága,</p>
      <blockquote>jelenleg 800 ezer munkavállalóval többen dolgoznak, mint kilenc éve, és ebben az eredményben a magyar vállalkozásoknak kulcsszerepük van</blockquote>
      <p>– mondta.</p>
      <p>Az ITM államtitkár kiemelte,</p>
      <blockquote>Magyarországon a mikro-, kis-, és középvállalkozások (kkv) foglalkoztatják a munkavállalók kétharmadát,</blockquote>
      <p>termelékenységük javulása a nagyvállalatokét is jelentősen meghaladja, 2010 és 2017 között a leggyorsabban nőtt az egész unióban.</p>
      <p>A magyar kkv-k jól teljesítettek, sikeresen tartották az iramot a versenyben akár a nagyvállalatokkal, akár a külföldi társaikkal szemben is, erre számos jó példa akad, amely ösztönözheti a fiatalokat – tette hozzá.</p>
      <p>Schanda Tamás rámutatott arra, hogy a magyar gazdasági modell középpontjában is a versenyképesség erősítése, a vállalkozó szemlélet áll. A patrióta magyar gazdaságpolitika kulcspontja az innováció szorgalmazása, a megfelelő vállalkozói környezet biztosítása, a lehetőségek feltérképezése és kiaknázása.</p>
      <p>A vállalkozói közterhek mérséklésével, az adócsökkentésekkel a kormány már évek óta segíti a vállalkozókat, a gazdaságvédelmi akciótervben további adócsökkentéssel és fejlesztési adókedvezménnyel támogatják őket – mondta az államtitkár.</p>
      <p>Schanda Tamás felhívta figyelmet arra, hogy elkészült a magyar kkv-k megerősítésének stratégiája, amelynek hét pillére olyan területekre terjed ki, mint a vállalkozóbarát szabályozási és adózási környezet megteremtése, az e-kormányzás, a kkv-k innovációs és digitalizációs teljesítményének erősítése, a tudásátadás megkönnyítése, a megfelelő finanszírozáshoz jutás, a külpiacra lépés előmozdítása, a generációváltás támogatása.</p>
      <blockquote>„A vállalkozó nagy és csodálatos feladatot visz véghez, sikere hazafias tett, hiszen a magyar gazdaság erősödéséhez járul hozzá, munkájából az egész magyar gazdaság profitál”</blockquote>
      <p>– fogalmazott Schanda Tamás, és arra bíztatta a fiatal vállalkozókat, hogy terveiket Magyarországon valósítsák meg, erősítsék a magyar innovációt, járuljanak hozzá a gazdasági szemléletformáláshoz.</p>
    </article>
  </body>
</html>