<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/laureatul-premiului-nobel-pentru-literatura-peter-handke-a-dat-afara-un-jurnalist-care-i-a-adresat-o-intrebare-politica-1922404423162019110719178108"/>
    <meta property="og:site_name" content="News.ro"/>
    <meta property="article:published_time" content="2019-11-23T07:44:16+00:00"/>
    <meta property="og:title" content="Laureatul premiului Nobel pentru Literatură, Peter Handke, a dat afară un jurnalist care i-a adresat o întrebare politică"/>
    <meta property="og:description" content="Austriacul Peter Handke, laureatul Premiului Nobel pentru Literatură pe 2019, a întrerupt un interviu şi i-a spus jurnalistului să părăsească casa lui de lângă Paris drept răspuns la o întrebare despre paşaportul iugoslav care i-a fost emis în 1999, a anunţat vineri mass-media austriacă."/>
  </head>
  <body>
    <article>
      <h1>Laureatul premiului Nobel pentru Literatură, Peter Handke, a dat afară un jurnalist care i-a adresat o întrebare politică</h1>
      <address><time datetime="2019-11-23T07:44:16+00:00">23 Nov 2019, 07:44</time> by <a rel="author">Aura Marinescu</a></address>
      <p>
        <b>Austriacul Peter Handke, laureatul Premiului Nobel pentru Literatură pe 2019, a întrerupt un interviu şi i-a spus jurnalistului să părăsească casa lui de lângă Paris drept răspuns la o întrebare despre paşaportul iugoslav care i-a fost emis în 1999, a anunţat vineri mass-media austriacă.</b>
      </p>
      <p>Decizia Academiei Suedeze de a-l premia pentru literatură anul acesta pe Handke a stârnit critici în mai multe ţări din Balcani, acolo unde scriitorul este amintit pentru poziţia sa pro-sârbă din timpul războaielor iugoslave în anii 1990.</p>
      <p>Agenţia de presă austriacă APA a anunţat vineri că editorul-şef pentru cultură Wolfgang Huber-Lang a simţit furia lui Handke la finalul interviului când l-a întrebat despre paşaportul iugoslav pe care scriitorul l-a primit în 1999.</p>
      <p>"Să ne oprim acum. Vă rog să plecaţi din casă", i-a spus Handke lui Huber-Lang. "Sper să nu vă văd la Stockholm", a adăugat scriitorul.</p>
      <p>La începutul lunii noiembrie, site-ul american de investigaţie The Intercept a relatat primul despre existenţa paşaportului, ducând la întrebarea dacă aceasta nu a fost un semn de sprijin politic pentru liderul sârb din timpul războiului Slobodan Milosevic, care a fost acuzat de comiterea de atrocităţi în Croaţia, Bosnia şi Kosovo.</p>
      <p>Handke a declarat pentru APA că "a fost un paşaport de curtoazie" menit să-i uşureze călătoria în Serbia.</p>
      <p>Handke urmează să susţină o conferinţă de presă la Stockholm pe 6 decembrie, înainte de a primi premiul Nobel, pe 10 decembrie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>