<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/dzialania-smog-bez-analizatora-spalin/46947"/>
    <meta property="og:site_name" content="Limanowa.in"/>
    <meta property="article:published_time" content="2019-11-23T07:28:00+00:00"/>
    <meta property="og:title" content="Działania „Smog” bez analizatora spalin"/>
    <meta property="og:description" content="Na Limanowszczyźnie w ramach działań „Smog” funkcjonariusze drogówki skontrolowali 47 pojazdów i zatrzymali 4 dowody rejestracyjne. Limanowska komenda nie dysponuje jednak sprzętem kontrolno-pomiarowym, dlatego nie może – jak policjanci w innych miastach – dokonywać analizy spalin, emitowanych przez samochody."/>
  </head>
  <body>
    <article>
      <h1>Działania „Smog” bez analizatora spalin</h1>
      <address>
        <time datetime="2019-11-23T07:28:00+00:00">23 Nov 2019, 07:28</time>
      </address>
      <p>Na Limanowszczyźnie w ramach działań „Smog” funkcjonariusze drogówki skontrolowali 47 pojazdów i zatrzymali 4 dowody rejestracyjne. Limanowska komenda nie dysponuje jednak sprzętem kontrolno-pomiarowym, dlatego nie może – jak policjanci w innych miastach – dokonywać analizy spalin, emitowanych przez samochody.</p>
      <p>W środę w całym kraju policja przeprowadziła wzmożone działania pod nazwą „Smog”. Jej nadrzędnym celem było wyeliminowanie z ruchu pojazdów, których stan techniczny w oczywisty sposób, np. poprzez nadmierne zadymienie, wskazuje na nieprawidłowe działanie silnika lub uszkodzenie układu wydechowego.</p>
      <p><i>- Policjanci ruchu drogowego, wyposażeni w specjalistyczny sprzęt kontrolno-pomiarowy (dymomierze, analizatory spalin), będą badali emisję spalin pojazdów, wobec których istnieje uzasadnione przypuszczenie, że naruszają wymagania ochrony środowiska. Działania te pozwolą na wyeliminowanie z ruchu pojazdów, które nie powinny być dopuszczone do jazdy</i> – tak działania zapowiadała na swojej stronie internetowej małopolska policja.</p>
      <p>Nie wszędzie akcja pn. „Smog” przebiegała tak samo. Dla przykładu, Komenda Powiatowa Policji w Limanowej nie dysponuje przyrządami kontrolno - pomiarowymi do analizy spalin samochodów.</p>
      <p><i>– Policjanci pracują na podstawie art. 132 ust.1pkt.1 litr. c. Ustawy PRD - Policjant zatrzyma dowód rejestracyjny (pozwolenie czasowe) w razie: stwierdzenia lub uzasadnionego przypuszczenia, że pojazd: narusza wymagania ochrony środowiska </i>– odpowiada na nasze pytania asp. Jolanta Mól, oficer prasowy limanowskiej policji. </p>
      <p>W środę na terenie powiatu w ramach ogólnopolskich działań, funkcjonariusze limanowskiej drogówki skontrolowali 47 pojazdów. W efekcie, zatrzymano 4 dowody rejestracyjne na podstawie zapisów kodeksu drogowego – „z innych przyczyn”, np. wycieku płynów eksploatacyjnych.</p>
    </article>
  </body>
</html>