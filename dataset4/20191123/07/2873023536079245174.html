<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220141_agonas-dromoy-gia-tin-apokatastasi-ton-zimion"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T07:46:10+00:00"/>
    <meta property="og:title" content="Αγώνας δρόμου για την αποκατάσταση των ζημιών"/>
    <meta property="og:description" content="Κυβερνητικό κλιμάκιο μεταβαίνει στη Θάσο, με επικεφαλής τον υπουργό Εθνικής Άμυνας, προκειμένου να επισκεφθεί τις πληγείσες περιοχές."/>
  </head>
  <body>
    <article>
      <h1>Αγώνας δρόμου για την αποκατάσταση των ζημιών</h1>
      <address><time datetime="2019-11-23T07:46:10+00:00">23 Nov 2019, 07:46</time> by <a rel="author">efsyn.gr</a></address>
      <p>
        <b>Δραματική είναι η κατάσταση σε πολλές περιοχές της νότιας Θάσου λόγω της έντονης βροχόπτωσης που έπληξε το νησί. Κυβερνητικό κλιμάκιο μεταβαίνει στην περιοχή προκειμένου να γίνει μια πρώτη αποτίμηση της κατάστασης. Για πρωτοφανή βροχή έκανε λόγο ο δήμαρχος του νησιού.</b>
      </p>
      <p>Κυβερνητικό κλιμάκιο μεταβαίνει στη Θάσο, με επικεφαλής τον υπουργό Εθνικής Άμυνας, Νίκο Παναγιωτόπουλο, προκειμένου να επισκεφθεί τις πληγείσες περιοχές από τα πλημμυρικά φαινόμενα.</p>
      <p>Σύμφωνα με το πρόγραμμα, η αποστολή θα μεταβεί με ελικόπτερο του Πυροσβεστικού Σώματος και θα προσεγγίσει την περιοχή Ολυμπιάδα Χαλκιδικής (Δημοτικό Γήπεδο) και λίγο αργότερα τη Θάσο (Γήπεδο Λιμένα).</p>
      <p>Χθες, με απόφαση του Περιφερειάρχη Ανατολικής Μακεδονίας και Θράκης Χρήστου Μέτιου, έξι περιοχές του νησιού κηρύχθηκαν σε κατάσταση έκτακτης ανάγκης μετά από σχετικό αίτημα που υπέβαλε ο νησιωτικός δήμος.</p>
      <p>Ηδη στη Θάσο έχουν μεταφερθεί οχήματα του στρατού με σκοπό να βοηθήσουν στην αποκατάσταση του οδικού δικτύου που έχει καλυφθεί από τόνους λάσπης, βράχων και φερτών υλικών και να συνδράμουν συνολικά στην αποκατάσταση των υποδομών.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F1354712171375643%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>Σύμφωνα με το kavalanews, οι πυροσβέστες απεγκλώβισαν δύο ηλικιωμένους από το σπίτι τους στο Θεολόγο και μία γυναίκα από την Ποταμιά, όπου τουλάχιστον δύο οικογένειες αναγκάστηκαν να εκκενώσουν τα σπίτια τους.</p>
      <p>Πολλές παραλίες θυμίζουν βομβαρδισμένα τοπία, κατολισθήσεις υπάρχουν σε πολλά σημεία του οδικού δικτύου, ενώ τα ορμητικά νερά έχουν προκαλέσει μεγάλες και εκτεταμένες ζημιές σε επιχειρήσεις και κατοικίες.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F574725426671260%2F&amp;show_text=&amp;width=640" width="640" height="1133" data-service="Facebook" scrolling="no"/>
      </figure>
      <p>Για πρωτοφανή βροχή έκανε λόγο ο δήμαρχος Θάσου, Λευτέρης Κυριακίδης, μιλώντας στο Αθημαναϊκό και Μακεδονικό Πρακτορείο.</p>
      <p>Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού. Ο ίδιος σημείωσε πως το τελευταίο 48ωρο το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <p>Ο κ. Κυριακίδης εκτίμησε ότι η μεγάλη φωτιά του 2016 αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος.</p>
      <p>Ο δήμος Θάσου καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου.</p>
      <p>Ρεκόρ βροχόπτωσης σημειώθηκε την Παρασκευή (22 Νοεμβρίου 2019) στον μετεωρολογικό σταθμό της Δεξαμενής στην Καβάλα</p>
      <p>Πλημμυρικά φαινόμενα είχαμε και στην περιοχή της Ολυμπιάδας Χαλκιδικής. Σύμφωνα με τον δήμαρχο Αριστοτέλη, Στέλιο Βαλιάνο, ορμητικά νερά από χειμάρρους είχαν κατακλείσει νωρίτερα την είσοδο στην Ολυμπιάδα (στο τμήμα του δρόμου από τον Σταυρό). Ο δρόμος άνοιξε ωστόσο όπως είπε ο κ. Βαλιάνος στο ΑΠΕ-ΜΠΕ η κατάσταση στην Ολυμπιάδα είναι πολύ δύσκολη.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/220122_pnigike-i-thasos-ekkenothikan-spitia"/>
        <a href="https://www.efsyn.gr/ellada/koinonia/203419_diorthothike-i-blabi-sto-diktyo-ypsilis-tasis-sti-halkidiki"/>
        <a href="https://www.efsyn.gr/ellada/koinonia/203399_halkidiki-mahi-gia-tin-apokatastasi-ton-zimion-stis-ypodomes"/>
        <a href="https://www.efsyn.gr/ellada/koinonia/155627_katagrafi-zimion-logo-kakokairias-se-kabala-kai-ileia"/>
        <a href="https://www.efsyn.gr/ellada/koinonia/155480_plimmyres-sti-halkidiki"/>
        <a href="https://www.efsyn.gr/ellada/koinonia/155421_plimmyres-kai-problimata-stoys-dromoys-logo-tis-kakokairias"/>
      </related>
    </article>
  </body>
</html>