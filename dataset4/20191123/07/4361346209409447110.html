<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/mourinho-hiaba-csalogatja-bale-t/187222"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-23T07:15:00+00:00"/>
    <meta property="og:title" content="Mourinho hiába csalogatja Bale-t?"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Mourinho hiába csalogatja Bale-t?</mark>
      </h1>
      <address><time datetime="2019-11-23T07:15:00+00:00">23 Nov 2019, 07:15</time> by <a rel="author">szs</a></address>
      <p>
        <b>Ügynöke szerint Gareth Bale-nek hiába van már elege a Real Madridból, aprópénzért nem fog csatlakozni José Mourinho Tottenhamjéhez. </b>
        <b>Ügynöke szerint Gareth Bale-nek hiába van már elege a Real Madridból, aprópénzért nem fog csatlakozni José Mourinho Tottenhamjéhez.</b>
      </p>
      <p>Valósággal tüzet okád a spanyol sajtó Bale-re, aki a magyarok elleni 2-0-s Eb-selejteződiadal után csapattársaival olyan nemzeti zászlóval fotózkodott, amelyen ez a felirat virított: „Wales. Golf. Madrid”. Ezzel a Real Madrid támadója arra utalt, hogy a fontossági sorrendben csupán a harmadik a jelenlegi futballklubja. Erre a Marca így vágott vissza: „Felelőtlen. Rossz. Hálátlan”. Az AS pedig címlapján közölte, a vasárnapi, Real Sociedad elleni bajnoki mérkőzésre hatalmas posztert készíttet, amire ezt íratja: „Bale: out, out, out”.</p>
      <figure>
        <img src="http://media.borsonline.hu/cikk/20/192836/big-lead/650x360/2032642_jose-mourinho-hallom-afp.jpg"/>
        <figcaption>Jól hallom a fizetési igényedet? – kérdezheti José Mourinho © AFP</figcaption>
      </figure>
      <p>Nyáron egyébként ment volna a Zinedine Zidane edzővel fasírtban lévő támadó, a kínai Csiangszu Szuning focicsapat heti(!) egymillió font (365 millió Ft) fizetést ígért neki, de madridi munkaadói megtorpedózták a szerződését. A spanyoloknál jelenleg évi 15 mil­lió fontot (5 milliárd Ft) kereső csatárral jó viszonyt ápoló José Mourinho edző pár napja a Tottenham kispadjára került, és a megszerzendő játékosok között első helyen említette Bale-t.</p>
      <figure>
        <img src="http://media.borsonline.hu/cikk/20/192836/gallery-picture/645w/2032651_gareth-bale-akcio-afp.jpg"/>
        <figcaption>Gareth Bale szívesen otthagyná a Real Madridot, de persze nem aprópénzért © AFP</figcaption>
      </figure>
      <p>– Az a nehézség, hogy a Tottenham heti 200 ezer font (73 millió Ft) fizetésnél többet nem ad neki, mert ez az összeg csak az angol válogatott Harry Kane-t illeti meg – mondta a walesi ügynöke, Jonathan Barnett.</p>
      <p>Bale barátai sem veszik komolyan Mourinho közeledését, szerintük a játékos a közeljövőben nem vált klubot, csupán 2020 nyarán.</p>
    </article>
  </body>
</html>