<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/premier-league/pepa-guardiole-czeka-najwieksze-wyzwanie-w-karierze-trenerskiej/znnqnn1"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Największe wyzwanie Guardioli. Trzeba gonić i ratować sezon"/>
    <meta property="og:description" content="W tak trudnym położeniu na tym etapie sezonu Pep Guardiola jeszcze w karierze nie był. Strata Manchesteru City do Liverpoolu jest duża, choć sezon zaczął się dopiero trzy miesiące temu. Dodatkowo jego zespół trapi kilka problemów."/>
  </head>
  <body>
    <article>
      <h1>Największe wyzwanie Guardioli. Trzeba gonić i ratować sezon</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author" href="https://www.przegladsportowy.pl/autorzy/michal-gutka" target="_blank">Michał Gutka</a></address>
      <p>
        <b>
          <b>W tak trudnym położeniu na tym etapie sezonu Pep Guardiola jeszcze w karierze nie był. Strata Manchesteru City do Liverpoolu jest duża, choć sezon zaczął się dopiero trzy miesiące temu. Dodatkowo jego zespół trapi kilka problemów.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Dzięki wygranej w poprzedniej kolejce The Reds wyprzedzają Manchester City o dziewięć punktów i tylko jedna drużyna w Anglii miała na tym etapie sezonu większą przewagę. Był to Manchester United w sezonie 1993/94, który ostatecznie został wtedy mistrzem. Wielu już twierdzi, że Liverpool nie roztrwoni tego prowadzenia i to przekonanie bierze się tyleż z siły drużyny Jürgena Kloppa, co z problemów The Citizens.</p>
      <p>
        <b>Już raz to zrobili</b>
      </p>
      <p>Przegrana na Anfield w ostatnim meczu przed przerwą reprezentacyjną sprawiła, że Manchester City nie jest nawet wiceliderem, a spadł na czwarte miejsce i jeśli ma nie dopuścić Liverpoolu do tytułu, musi powtórzyć to, co udało się w poprzednim sezonie. Wtedy w grudniu i styczniu przegrał z Chelsea, Crystal Palace i Leicester, strata urosła do The Reds urosła do siedmiu punktów, ale po Nowym Roku udało się ich pokonać i ją zmniejszyć. Później jednak piłkarzy Guardioli pokonało Newcastle (1:2), choć ci wyszli na prowadzenie już po 26 sekundach. – To jedyny raz za mojej kadencji w Anglii, kiedy byłem naprawdę wściekły – wspominał później menedżer The Citizens. – Wszyscy w drodze powrotnej czuliśmy, że liga wymknęła nam się z rąk. Pep ciągle powtarzał: „Spieprzyliśmy wszystko. Zawaliliśmy po całości” – opowiadał Manel Estiarte, jego asystent.</p>
      <p>Okazało się, że Hiszpan nie miał racji. Jego drużyna wygrała wszystkie 14 meczów do końca sezonu, w tym czasie Liverpool kilka razy zremisował i to The Citizens byli ostatecznie o jeden punkt lepsi i obronili mistrzostwo Anglii. Skoro wtedy się udało, to dlaczego tym razem ma być inaczej? W końcu strata jest obecnie tylko o dwa punkty większa niż wtedy, a czasu na jej odrobienie jest dużo więcej – do rozegrania pozostawało wówczas około 1/3 sezonu, a teraz przed każdą z drużyn jeszcze 26 kolejek.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>
        <b>Problemy z obroną</b>
      </p>
      <p>Łatwiej powiedzieć, trudniej zrobić. Strata do Liverpoolu nie wzięła się przecież wyłącznie z jednej porażki. 25 punktów po 12 kolejkach to najmniejszy dorobek Guardioli w jakikolwiek klubie na starcie sezonu. W tym sezonie Manchester City przegrał jeszcze z beniaminkiem z Norwich (2:3) i Wolverhampton (0:2), a tym, co łączy obie te porażki były błędy w obronie. Ta formacja spisuje się gorzej odkąd w sierpniowym meczu z Brighton (4:0) kontuzji doznał Aymeric Laporte.</p>
      <p>Francuz to najważniejszy stoper City. Był tym piłkarzem, który wygrywał w drużynie najwięcej pojedynków główkowych, był drugi w liczbie odbiorów i przechwyconych podań i zapewniał spokój. Guardiola ceni też jego umiejętności technicznie i zwykle od niego rozpoczynało się budowanie ataków pozycyjnych, a dzięki temu, że jego lewonożny mógł też występować na boku obrony lub jako skrajny z trójki stoperów. Laporte zerwał jednak więzadła w kolanie i do gry ma wrócić dopiero za około dwa-trzy miesiące.</p>
      <p>Jego kontuzja to jednak niejedyny problem w defensywie. Przed sezonem do Anderlechtu odszedł dotychczasowy lider całego zespołu Vincent Kompany i brak zastąpienia go już wtedy wskazywano jako błąd, a po jednym urazie stało się to jeszcze bardziej widoczne. W tej chwili na środku obrony Guardiola ma do dyspozycji Johna Stonesa, Nicolasa Otamendiego, który także szykował się już do transferu, przemianowanego na tę pozycję byłego defensywnego pomocnika Fernandinho oraz dwóch nastolatków Erica Garcię i Taylora Harwooda-Bellisa. Ponadto w spotkaniu z Liverpoolem nie mogli zagrać dwaj lewi obrońcy Benjamin Mendy i Ołeksandr Zinczenko oraz bramkarz Ederson, dlatego na najważniejszy wyjazd w sezonie Manchester City wyszedł w dość prowizorycznym ustawieniu w tyłach: Claudio Bravo – Kyle Walker, John Stones, Fernadinho, Angelino.</p>
      <p>Brazylijski bramkarz jest już gotowy do gry i niebawem wracać do zdrowia będą kolejni piłkarze, jednak to rozwiąże tylko część problemów. Rywale nauczyli się bowiem, że zespół Guardioli trzeba zmusić podjęcia ryzyka, bo można go łatwo skontrować. Nowy defensywny pomocnik, sprowadzony z Atletico Rodri, choć technicznie pasuje do nowego klubu, jeszcze przyzwyczaja się do wyższego tempa gry w Anglii. Coraz częściej widać też, że przeciwnicy City oddają im miejsce na bokach i zmuszają do częstych dośrodkowań, ograniczając tym samym ich kombinacyjną grę przed polem karnym. To w centrum pola gromadzą największy siły, by później skontrować tam, gdzie zespół Guardioli jest najbardziej czuły.</p>
      <p>Słabość potwierdzają liczby. W obecnym sezonie City dopuszcza przeciwników do 7,3 strzałów na mecz – to wciąż najmniej w lidze, podobnie jak w poprzednim, ale wtedy ta liczba wynosiła 6,3. Teraz jednak odsetek strzałów celnych rywali The Citizens jest wyższy. O tym, że pod bramką mistrzów Anglii panuje większe zagrożenie świadczy też statystyka expected goals (xG) przy uderzeniach dopuszczanych. Przeciwnicy mistrzów Anglii mają najwyższy współczynnik xG na oddawany strzał na ich bramkę – słowem, statystycznie dochodzą być może do niewielu sytuacji, ale zwykle do bardzo dobrych.</p>
      <p>Do tego dochodzą też problemy pozaboiskowe. W mediach zaczęły już krążyć informacje o tym, że zawodnicy zaczynają odczuwać trudy wymagającego stylu pracy menedżera, intensywne treningi i dużą presję psychiczną, jaką ten na nich nakłada. Nic dziwnego, że 48-latek nigdy nie związuje się z żadnym klubem na dłużej niż cztery sezony, twierdząc, że po tym czasie potrzebna by była gruntowna przebudowa składu. Jego obecna umowa trwa do czerwca 2021 roku, choć on sam sugeruje, że mógłby jeszcze ją przedłużyć. Możliwe więc, że to tylko szum.</p>
      <p>
        <b>Pościg czas zacząć</b>
      </p>
      <p>Mimo tych problemów The Citizens muszą rozpocząć pogoń za Liverpoolem i znów seryjnie wygrywać. Najlepiej od razu. Historia pokazuje, że grudzień i styczeń to kluczowe miesiące w Premier League. Począwszy od tego weekendu w ciągu najbliższych ośmiu tygodni zostanie rozegranych aż dwanaście kolejek, do tego dochodzą dwa krajowe puchary i dla niektórych również rozgrywki europejskie. W tym gronie jest m.in. City, ale na szczęście dla niego podobnie jest z Liverpoolem, który w dodatku tuż przed świętami wyleci do Kataru na klubowe mistrzostwa świata.</p>
      <p>Mistrzowie Anglii mają jednak trudny terminarz. Do końca roku zmierzą się w lidze z Chelsea, Manchesterem United, Arsenalem i rewelacyjnym Leicester, a po drodze mają jeszcze niewygodne wyjazdy do Newcasle, Burnley (gdzie wizyty Guardiola porównał niegdyś to chodzenia do dentysty) i Wolverhampton. Łatwo w tej serii zgubić kolejne punkty, a na to The Citizens nie mogą sobie pozwolić. Dla hiszpańskiego menedżera strata dziewięciu punktów na tym etapie sezonu to rzecz zupełnie niecodzienna. W przeszłości tylko trzy razy jego drużyny po 12 kolejkach nie były liderami, ale nigdy różnica do pierwszej ekipy w tabeli nie była tak duża. Z tych trzech przypadków raz zdarzyło się, że na koniec sezonu to mimo wszystko ekipy Guardioli wygrywały ligę. Jeśli City poradzi sobie z tym wszystkim i dogoni The Reds, odniesie jeszcze większy sukces niż ten z zeszłego sezonu.</p>
      <p>
        <b>***</b>
      </p>
      <p>
        <b>Przewaga lub strata do lidera klubów Pepa Guardioli po 12 kolejkach (w nawiasie miejsce na koniec sezonu)</b>
      </p>
      <p>
        <b>BARCELONA</b>
      </p>
      <p><b>2008/09: </b>+3 pkt nad Realem Madryt (mistrzostwo)</p>
      <p><b>2009/10: </b>+2 pkt nad Realem Madryt (mistrzostwo)</p>
      <p><b>2010/11: </b>–1 pkt<b> </b>za Realem Madryt (mistrzostwo)</p>
      <p><b>2011/12: </b>–6 pkt za Realem Madryt (2. miejsce)</p>
      <p>
        <b>BAYERN MONACHIUM</b>
      </p>
      <p><b>2013/14: </b>+4 pkt nad Borussią Dortmund (mistrzostwo)</p>
      <p><b>2014/15: </b>+7 pkt nad VfL Wolfsburg (mistrzostwo)</p>
      <p><b>2015/16: </b>+5 pkt nad Borussią Dortmund (mistrzostwo)</p>
      <p>
        <b>MANCHESTER CITY</b>
      </p>
      <p><b>2016/17: </b>–1 pkt za Chelsea (4. miejsce)</p>
      <p><b>2017/18: </b>+8 pkt nad Manchesterem United (mistrzostwo)</p>
      <p><b>2018/19: </b>+2 pkt nad Liverpoolem (mistrzostwo)</p>
      <p><b>2019/20: </b>–9 pkt za Liverpoolem (?)</p>
    </article>
  </body>
</html>