<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/fc-den-bosch-coach-van-der-ven-sluit-week-af-met-lichtpuntje/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-23T07:34:29+00:00"/>
    <meta property="og:title" content="FC Den Bosch-coach Van der Ven sluit week af met lichtpuntje"/>
    <meta property="og:description" content="FC Den Bosch-trainer Erik van der Ven vond het fijn dat het ook weer eens over voetbal ging, zo zei hij na afloop van de 2-0-zege van zijn ploeg bij Almere City. De coach zag zijn ploeg de derde zege dit seizoen pakken na een week waarin het vooral over supporters, racisme en zijn eigen uitspraken ging en niet over het voetbal."/>
  </head>
  <body>
    <article>
      <h1>FC Den Bosch-coach Van der Ven sluit week af met lichtpuntje</h1>
      <address>
        <time datetime="2019-11-23T07:34:29+00:00">23 Nov 2019, 07:34</time>
      </address>
      <p>FC Den Bosch-trainer Erik van der Ven vond het fijn dat het ook weer eens over voetbal ging, zo zei hij na afloop van de 2-0-zege van zijn ploeg bij Almere City. De coach zag zijn ploeg de derde zege dit seizoen pakken na een week waarin het vooral over supporters, racisme en zijn eigen uitspraken ging en niet over het voetbal.</p>
      <p>“Het is een hectische week geweest en dat werd me na afloop even te veel”, zei Van der Ven tegen FOX Sports. Hij noemde de zege “een behoorlijk lichtpuntje”. “Ik heb echt een team gezien dat voor elke meter streed.”</p>
      <p>FC Den Bosch kreeg veel kritiek over zich heen nadat Excelsior-speler Ahmad Mendes Moreira afgelopen zondag het slachtoffer werd van racistische uitingen van supporters van Den Bosch. De trainer had de voetballer van de Rotterdammers bovendien na afloop “een zielig mannetje” genoemd, maar dat had hij gedaan vanwege het provocerend juichen van Mendes Moreira na zijn doelpunt. De trainer bood daar afgelopen maandag zijn excuses voor aan en die werden door de voetballer ook geaccepteerd.</p>
      <p>De duels in de Keuken Kampioen Divisie begonnen afgelopen vrijdag met een minuut waarin de voetballers stil bleven staan. Met het statement willen de voetballers letterlijk en figuurlijk stilstaan bij de strijd tegen racisme en discriminatie. Ook de supporters van FC Den Bosch die meegereisd waren naar Almere spraken zich met een spandoek uit tegen racisme.</p>
      <p>BUZZS</p>
    </article>
  </body>
</html>