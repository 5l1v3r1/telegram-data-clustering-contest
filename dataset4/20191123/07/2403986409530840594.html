<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zakulissya_pivnichnogo_potoku_2_nimetski_zmi_rozpovili_pro_zmovu_proti_sanktsiy_ssha_n1238156"/>
    <meta property="og:site_name" content="24 Канал"/>
    <meta property="article:published_time" content="2019-11-23T07:21:00+00:00"/>
    <meta property="og:title" content="Закулісся &quot;Північного потоку-2&quot;: німецькі ЗМІ розповіли про змову проти санкцій США"/>
    <meta property="og:description" content="Ситуація із будівництвом &quot;Північного потоку-2&quot; загострюється. Німецькі ЗМІ впевнені, що американські санкції проти скандального газопроводу стримує саме Берлін на прохання російського &quot;Газпрому&quot;."/>
  </head>
  <body>
    <article>
      <h1>Закулісся "Північного потоку-2": німецькі ЗМІ розповіли про змову проти санкцій США</h1>
      <address><time datetime="2019-11-23T07:21:00+00:00">23 Nov 2019, 07:21</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Ситуація із будівництвом "Північного потоку-2" загострюється. Німецькі ЗМІ впевнені, що американські санкції проти скандального газопроводу стримує саме Берлін на прохання російського "Газпрому".</b>
      </p>
      <p>Німецькі чиновники за наказом канцлера намагалися переконати Вашингтон не запроваджувати санкції до кінця цього року, про це пише видання <a href="https://www.bild.de/politik/ausland/politik-ausland/vorwuerfe-gegen-bundesregierung-geheimdienst-krimi-um-putin-pipeline-66063466.bild.html">Bild.</a></p>
      <blockquote>Знайте більше: <a href="https://24tv.ua/shhe_bilshe_agresiyi__senator_ssha_pro_pivnichnogo_potoku_2_ta_posilennya_putina_n1237520">Ще більше агресії, – сенатор США про "Північний потік-2" та посилення Путіна</a></blockquote>
      <p>Видання посилається на документ, який опинився в розпорядженні німецьких журналістів. У ньому висуваються серйозні звинувачення проти уряду Німеччини, пов’язані з "Північним потоком-2".</p>
      <p>Цей документ доводить, що дочірній компанії "Газпрому" вдалося переконати офіційний Берлін займатися лобізмом на свою користь. Усе це для того, аби зупинити запровадження можливих санкцій США проти газопроводу.</p>
      <aside>Компанія Nord Stream 2 AG встановила тісні контакти з відомством канцлера і в питанні "Північного потоку-2" змогла заручитися підтримкою уряду ФРН проти США",<cite>– пишуть автори.</cite></aside>
      <p>Видання стверджує, що для точних гарантій Ангела Меркель нібито особисто відправила в американську столицю свого представника.</p>
      <h3>Санкції затягнуть завершення на 5 років</h3>
      <p>Запровадження санкцій проти компаній, які беруть участь у будівництві "Північного потоку-2", можуть відтермінувати його завершення на 5 років. Однак це може статись, якщо тільки їх запровадити до 31 грудня 2019 року.</p>
      <aside>Без американських санкцій трубопровід буде повністю готовий до експлуатації до наступної осені,<cite>– наголошують у документі.</cite></aside>
      <p>Bild також нагадує, що посол Німеччини у Вашингтоні Емілі Хабер писала листи кільком членам Конгресу у березні 2018 року. Серед них були і впливові сенатори з Республіканської партії. Хабер закликала США не посилювати свою політику санкцій проти Росії.</p>
      <p>"Ми занепокоєні тим, що наразі Конгрес розглядає можливість запровадження нових антиросійських санкцій у сфері енергетики", – цитує видання лист посла.</p>
      <p>Відтоді Хабер провела численні переговори на тему санкцій і "Північного потоку-2".</p>
      <blockquote>Читайте також: <a href="https://24tv.ua/ukrayina_oskarzhuvatime_rishennya_nimechchini_shhodo_pivnichnogo_potoku_2__goncharuk_n1236503">Україна оскаржуватиме рішення Німеччини щодо "Північного потоку-2", – Гончар</a><a href="https://24tv.ua/ukrayina_oskarzhuvatime_rishennya_nimechchini_shhodo_pivnichnogo_potoku_2__goncharuk_n1236503">ук</a></blockquote>
      <p>Що таке "<a href="https://24tv.ua/pivnichniy_potik_2_tag5948/">Північний потік-2</a>"?Проєкт магістрального газопроводу з Росії в ЄС через Балтійське море. Саме у нього російський "Газпром" хоче перенаправити більшу частину газу з ГТС України. Навіть запуск газопроводу мав збігтися із закінченням чинного контракту на транзит газу через Україну (31 грудня 2019 року), однак цього не станеться.</p>
      <p>Будівництво "Північного потоку-2" у Росії обіцяли завершити до кінця 2019 року. Однак тепер стверджують, що <a href="https://24tv.ua/taki_ne_vstigayut_v_uryadi_rf_nazvali_novu_datu_zapusku_pivnichnogo_potoku_2_n1237347">запустять в середині 2020 року</a>.</p>
      <ul>
        <li>Вартість проєкту – майже 10 мільярдів євро.</li>
        <li>Пропускна здатність "Північного потоку-2" – 55 мільярдів кубометрів газу на рік.</li>
        <li>Оператор "Північного потоку-2" – компанія Nord Stream 2 AG.</li>
        <li>Засновник і власник контрольного пакета акцій Nord Stream 2 AG – російський монополіст "Газпром".</li>
        <li>Партнери – французька Engie, австрійська OMV, британо-нідерландська Royal Dutch Shell, німецькі Uniper і Wintershall.</li>
      </ul>
      <p>Польща та країни Балтії<a href="https://24tv.ua/polskiy_regulyator_oshtrafuvav_na_rekordnu_sumu_partnera_pivnichnogo_potoku_2_n1231275"> намагаються заблокувати </a>будівництво трубопроводу, адже він посилить енергетичну залежність Європи від Росії.</p>
      <figure>
        <img src="https://24tv.ua/resources/photos/news/201905/1154424_7904158.jpg?201905113219"/>
      </figure>
    </article>
  </body>
</html>