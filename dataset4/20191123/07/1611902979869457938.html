<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/23/niemieccy-sledczy-beda-uzywac-spreparowanej-pornografii-dzieciecej-przestepstwa-zwalczane-innymi-przestepstwami/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-23T07:45:51+00:00"/>
    <meta property="og:title" content="Niemieccy śledczy będą używać spreparowanej pornografii dziecięcej? „Przestępstwa zwalczane innymi przestępstwami”"/>
    <meta property="og:description" content="Niemieckie ministerstwo sprawiedliwości chce dać śledczym prawo do posługiwania się wygenerowaną komputerowo pornografią dziecięcą w celu identyfikacji użytkowników Darknetu. Pomysł ten wzbudza jednak szereg kontrowersji."/>
  </head>
  <body>
    <article>
      <h1>Niemieccy śledczy będą używać spreparowanej pornografii dziecięcej? „Przestępstwa zwalczane innymi przestępstwami”</h1>
      <address><time datetime="2019-11-23T07:45:51+00:00">23 Nov 2019, 07:45</time> by <a rel="author" href="https://nczas.com/author/mmc/" target="_blank">MMC</a></address>
      <p>
        <b>Niemieckie ministerstwo sprawiedliwości chce dać śledczym prawo do posługiwania się wygenerowaną komputerowo pornografią dziecięcą w celu identyfikacji użytkowników Darknetu. Pomysł ten wzbudza jednak szereg kontrowersji.</b>
      </p>
      <p>–<i> Planujemy dać śledczym prawo do wykorzystywania fałszywej pornografii dziecięcej, by wykrywać pedofilię w najmroczniejszych obszarach sieci</i> – powiedziała niemiecka minister sprawiedliwości, Christine Lambrecht.</p>
      <p>Śledczy mieliby otrzymać zielone światło do wykorzystywania generowanej komputerowo pornografii dziecięcej, ale tylko wtedy, gdy przestępstw nie dało się wykryć w inny sposób. Służby mają bowiem utrudniony dostęp do Darknetu, ponieważ wiele witryn wymaga od użytkownika, by – zanim uzyska do nich dostęp – przesłał określone zdjęcia lub filmy. Tym samym śledczy mają kłopot z wchodzeniem na fora, na których grasują pedofile.</p>
      <p>Zdaniem niemieckiego rządu, śledczy powinni mieć zapewnione wszelkie prawnie dozwolone środki, żeby sprawcy i właściciele witryn z treściami pedofilskimi mogli być szybko zidentyfikowani i ukarani. – <i>Nie możemy zapominać, że z dziecięcą pornografią wiążą się okropne akty przemocy wobec dzieci</i> – podkreśliła Lambrecht.</p>
      <p>Niemiecka minister podkreśliła jednocześnie, że obrazy zostaną wygenerowane komputerowo i nie będą ukazywać prawdziwych, realnie żyjących dzieci. Mimo tego pomysł budzi kontrowersje.</p>
      <p>–<i> Powinniśmy zmierzać do wyeliminowania materiałów zawierających dziecięca pornografię, a nie wzbogacać je dodatkowymi treściami, generowanymi komputerowo</i> – ocenił cytowany przez dw.com Stephan Thomae z FDP. Polityk stwierdził jednak, że jeśli jest to skuteczny sposób zwalczania pornografii dziecięcej, śledczy powinni móc go używać.</p>
      <p>Przeciwna pomysłowi niemieckiego rządu jest natomiast Partia Zielonych. Stoi ona na stanowisku, że nie można dopuścić do sytuacji, w której „<i>przestępstwa są zwalczane innymi przestępstwami”,</i> choć konieczne jest wzmacnianie uprawnień śledczych.</p>
      <p>Projekt zyskał <i>„ostrożne poparcie</i>” pełnomocnika rządu ds. walki z wykorzystywaniem seksualnym dzieci, Johannesa-Wilhelma Röriga. Podkreślił on jednak, że treści ukazujące „<i>niegodziwe wykorzystywanie dzieci w celach seksualnych” powinny być wykorzystywane przez śledczych tylko w ostateczności i w szczególnych przypadkach.</i></p>
      <p>Niemiecki parlament ma się zająć sprawą jeszcze przed świętami Bożego Narodzenia.</p>
      <p>Źródło: dw.com</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/23/francje-czeka-wielki-paraliz-komunikacyjny-5-grudnia-strajk-generalny/"/>
        <a href="https://nczas.com/2019/11/23/berlusconi-w-szpitalu-byly-premier-wloch-mial-wypadek-na-zjezdzie-epl/"/>
        <a href="https://nczas.com/2019/11/23/terminator-kotow-z-caen-stanie-znow-przed-sadem-tym-razem-za-zabicie-psa/"/>
        <a href="https://nczas.com/2019/11/23/w-odmetach-lewackiego-szalenstwa-canal-otwiera-nowy-kanal-dla-osob-lgbt/"/>
        <a href="https://nczas.com/2019/11/22/niemcy-minister-zdrowia-wprowadza-obowiazkowe-szczepienia-firmy-farmaceutyczne-reklamuja-sie-w-wydawnictwie-jego-meza-foto/"/>
        <a href="https://nczas.com/2019/11/22/niemcy-kryzys-w-cdu-chadecy-nie-chca-by-przyjaciolka-merkel-przejela-po-niej-urzad-kanclerza/"/>
        <a href="https://nczas.com/2019/11/22/wyjatkowo-slodka-kradziez-w-tyrolu-zniknelo-20-ton-czekolady-milka/"/>
        <a href="https://nczas.com/2019/11/22/znalezli-a-nastepnie-ukryli-dla-siebie-skarb-wikingow-pojda-siedziec-na-8-i-10-lat/"/>
        <a href="https://nczas.com/2019/11/22/w-odmetach-lewackiego-szalenstwa-wedlug-amnesty-international-aborcja-jest-prawem-czlowieka-foto/"/>
      </related>
    </article>
  </body>
</html>