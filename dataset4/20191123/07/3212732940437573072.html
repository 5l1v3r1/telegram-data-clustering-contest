<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mynet.com/nbade-mavericks-doncicin-rekor-kirdigi-macta-cedinin-takimi-cavaliersi-yendi-234695-myspor"/>
    <meta property="og:site_name" content="Mynet Spor"/>
    <meta property="article:published_time" content="2019-11-23T07:47:17+00:00"/>
    <meta property="og:title" content="Luka Doncic rekor kırdı, Dallas kazandı"/>
    <meta property="og:description" content="Amerikan Basketbol Ligi'nde (NBA) Dallas Mavericks, formda genç yıldızı Luka Doncic'in yeni bir rekora daha imza attığı maçta konuk ettiği Cleveland Cavaliers'ı 143-101 mağlup etti."/>
  </head>
  <body>
    <article>
      <h1>Luka Doncic rekor kırdı, Dallas kazandı</h1>
      <h2>Amerikan Basketbol Ligi'nde (NBA) Dallas Mavericks, formda genç yıldızı Luka Doncic'in yeni bir rekora daha imza attığı maçta konuk ettiği Cleveland Cavaliers'ı 143-101 mağlup etti.</h2>
      <address><time datetime="2019-11-23T07:47:17+00:00">23 Nov 2019, 07:47</time> by <a rel="author">Mynet</a></address>
      <p>NBA'e 10 maçla devam edildi. Son olarak Golden State Warriors'ı 48 sayı farkla mağlup eden Dallas Mavericks, American Airlines Center'da ağırladığı Cleveland Cavaliers'ı da 42 sayı farkla yendi.</p>
      <p>Galibiyet serisini 4 maça çıkararak bu sezon sahadan 10. kez galip ayrılan Mavericks'in Sloven yıldızı Doncic, karşılaşmayı 30 sayı, 14 asist ve 7 ribauntla tamamladı. 20 yaşında basketbolcu, NBA'de 3 maç üst üste 30 sayı ve 10 asist barajını geçen en genç oyuncu rekoruna imza attı. Justin Jackson 19, Kristaps Porzingis 17, Tim Hardaway 16 sayıyla galibiyette pay sahibi oldu.</p>
      <p>Sezonun 11. mağlubiyetini alan Cavaliers'ta milli oyuncu Cedi Osman 18 sayı, 4 ribaunt, 3 asist ve 1 blok, Darius Garland ise 23 sayıyla mücadele etti.</p>
      <h3>SPURS GALİBİYETİ UNUTTU</h3>
      <p>Sezonun formda takımlarından Philadelphia 76ers, konuk ettiği San Antonio Spurs'u 115-104'lük skorla geçerek sezonun 10. galibiyetini elde etti.</p>
      <p>Sixers'ta maça ilk 5'te başlayarak yaklaşık 34 dakika sahada kalan milli basketbolcu Furkan Yılmaz 17 sayı, 4 ribaunt ve 2 top çalmalık performans sergiledi. Tobias Harris 26 sayı, 6 ribaunt ve 4 asist, Joel Embiid 21 sayı ve 14 ribaunt, Al Horford 18 sayı, 9 ribaunt ve 6 asistle galibiyette etkili olurken, Ben Simmons 10'ar sayı ve ribaunt, 13 asistle "triple-double" yaptı.</p>
      <p>Bu sezon üst üste 8. maçını kaybeden Spurs'ta DeMar DeRozan'ın 29 sayı ve 7 ribaunt, Rudy Gay'in 22 sayı, LaMarcus Aldridge'in 17 sayı ve 6 ribauntluk performansı, galibiyet için yeterli olmadı.</p>
      <h4>LAKERS'TAN ÜST ÜSTE 6. GALİBİYET</h4>
      <p>Batı Konferansı temsilcilerinin mücadelesinde Los Angeles Lakers, sezonun 13. galibiyetini, deplasmanda Oklahoma City Thunder'ı 130-127 mağlup ederek aldı.</p>
      <p>Galibiyet serisini 6 maça çıkararak konferansında liderliğini sürdüren Lakers'ta Anthony Davis 33 sayı, 11 ribaunt ve 7 asist, LeBron James 23 sayı, 14 asist ve 6 ribaunt, Kentavious Caldwell-Pope ise 17 sayı üretti.</p>
      <p>Sezonun 10. mağlubiyetini alan Thunder'da Shai Gilgeous-Alexander 24, Steven Adams 22 sayı, Chris Paul ise 18 sayı ve 7 asistle maçı tamamladı. NBA'de yarın 10 maç oynanacak.</p>
      <h4>SONUÇLAR</h4>
      <p>Detroit Pistons-Atlanta Hawks: 128-103</p>
      <p>Washington Wizards-Charlotte Hornets: 125-118</p>
      <p>Brooklyn Nets-Sacramento Kings: 116-97</p>
      <p>Oklahoma City Thunder-Los Angeles Lakers: 127-130</p>
      <p>Philadelphia 76ers-San Antonio Spurs: 115-104</p>
      <p>Chicago Bulls-Miami Heat: 108-116</p>
      <p>Dallas Mavericks-Cleveland Cavaliers: 143-101</p>
      <p>Denver Nuggets-Boston Celtics: 96-92</p>
      <p>Utah Jazz-Golden State Warriors: 113-109</p>
      <p>Los Angeles Clippers-Houston Rockets: 122-119</p>
      <p>(AA)</p>
    </article>
  </body>
</html>