<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/23/ostrov-s-referendum-za-nezavisimost-shte-ima-li-nova-dyrjava.430563"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T07:39:00+00:00"/>
    <meta property="og:title" content="Остров с референдум за независимост, ще има ли нова държава?"/>
    <meta property="og:description" content="На Бугенвил живеят над 200 хиляди души | Dnes.bg"/>
  </head>
  <body>
    <article>
      <h1>Остров с референдум за независимост, ще има ли нова държава?</h1>
      <h2>На Бугенвил живеят над 200 хиляди души</h2>
      <address><time datetime="2019-11-23T07:39:00+00:00">23 Nov 2019, 07:39</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Близо 207 000 избиратели на тихоокеанския остров Бугенвил започват днес да гласуват на референдум дали да станат най-новата независима държава в света, предаде ДПА.</p>
      <related>
        <a href="https://www.dnes.bg/world/2017/01/22/da-te-zaliulee-8-po-rihter-v-basein.329545"/>
      </related>
      <p>Островът, носещ името на своя откривател, френския изследовател Луи Антоан дьо Бугенвил, става германска колония през 1885 г. След избухването на Първата световна война австралийски сили го окупират заедно с германските владения в Папуа-Нова Гвинея.</p>
      <p>Островът остава под австралийска администрация 60 години, докато е предаден на Папуа Нова Гвинея през 1975 г. Богат е на залежи от мед и злато, но местните жители нямат особена полза от чуждестранните мини и много от тях са пострадали от увредената околна среда и отровените реки, пише БТА.</p>
      <p>Референдумът за независимост е част от мирен процес, договорен преди 20 години между групировки от Бугенвил и Папуа Нова Гвинея след кървава десетгодишна гражданска война, приключила през 1998 г. с 15 000 журтви. По време на конфликта Папуа Нова Гвинея използва британски и южноафрикански наемници срещу бунтовниците и насилието оставя трайно недоверие у населението на Бугенвил.</p>
      <p>Гласуването ще продължи две седмици и резултатът ще стане известен в средата на декември. Гласоподавателите трябва да изберат между по-голяма автономия и пълна независимост.</p>
      <p>Поне хиляда души се бяха събрали преди откриването на пунктовете за гласуване в 8,00 ч. тази сутрин (21,00 ч. по Гринуич вчера) в Бука, главния град на острова. Президентът на автономния регион Бугенвил Джон Момис призова избирателите да проявят търпение, като подчерта, че референдумът е само един етап от дълъг процес, който може да отнеме пет години, предаде Франс прес. Резултатът от гласуването трябва да бъде ратифициран от парламента на Папуа Нова Гвинея, където има страх от ефект на доминото в тази страна с твърде разнообразен етнически състав.</p>
    </article>
  </body>
</html>