<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/cod-galben-de-lapovita-si-vant-puternic-in-opt-judete-vremea-in-capitala-18608219"/>
    <meta property="og:site_name" content="Gândul"/>
    <meta property="article:published_time" content="2019-11-23T07:00:09+00:00"/>
    <meta property="og:title" content="Cod galben de lapoviţă şi vânt puternic, în opt judeţe / Vremea în Capitală"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Cod galben de lapoviţă şi vânt puternic, în opt judeţe / Vremea în Capitală</h1>
      <h2>Administraţia Naţională de Meteorologie a emis, sâmbătă, mai multe avertizări cod galben de lapoviţă şi vânt puternic pentru 8 judeţe, valabile în următoarele ore.</h2>
      <address>
        <time datetime="2019-11-23T07:00:09+00:00">23 Nov 2019, 07:00</time>
      </address>
      <p>Potrivit ANM, este cod galben de lapoviţă până la ora 9:00 în judeţele Brăila, Ialomiţa, Călăraşi, Teleorman, Olt şi Dolj. Lapoviţa va favoriza depuneri de polei.</p>
      <p>Alte avertizări vizează judeţele Sibiu şi Caraş-Severin, unde până la ora 11:00, respectiv 12:00 se anunţă intensificări ale vântului ce vor atinge la rafală 60 -70 km/h.</p>
      <p><b>Meteorologii anunţă vreme închisă în weekend. Încălzire uşoară, începând de duminică</b><br/><br/>Meteorologii anunţă, pentru acest sfârşit de săptămână, vreme închisă în aproape toată ţara, fiind aşteptate ploi în anumite zone. Vremea se va încălzi uşor începând de duminică, iar în Capitală, în ziua alegerilor, vor fi temperaturi maxime de 8-9 grade Celsius.<br/><br/>Sâmbătă, vremea va fi închisă şi rece în aproape toată ţara, cu condiţii de ploaie în est, sud şi parţial în centrul ţării. De duminică, spun meteorologii, vremea se va încălzi uşor, iar în Capitală vor fi temperaturi maxime de 8-9 grade.<br/><br/>„Sâmbătă, în sudul, estul şi parţial în centrul ţării, vremea va fi închisă, rece, şi se vor semnala precipitaţii prodominant sub formă de ploaie, iar local, în Muntenia, Oltenia şi Dobrogea, în zona montană, vor fi şi precipitaţii sub formă de lapoviţă şi ninsoare, vor mai fi condiţii de polei. În restul teritoriului temperaturile vor fi apropiate de cele normale, iar cerul va fi variabil. Temepraturile maxime se vor încadra între minus un grad în nordul Moldovei şi 13 grade în zona deluroasă din Banat şi Crişana, iar minimele vor fi cuprisse între minus 2 şi 8 grade Celsius”, a precizat, pentru MEDIAFAX, Mirela Polifronie, meteorolog de serviciu în cadrul Administraţiei Naţionale de Meteorologie.<br/><br/>Potrivit meteorologului, în zona Capitalei, sâmbătă va fi o vreme închisă şi rece, iar pe parcursul zilei vor fi condiţii de lapoviţă şi vântul va sufla slab şi moderat. Temperatura maximă va fi de 5 grade, iar minima de 3 grade.<br/><br/>„Duminică, vremea se va încălzi uşor, temperaturile maxime fiind de până la 15 grade în Banat şi Crişana, iar în Moldova 1 grad. În Capitală, vremea se va încălzi uşor, iar maxima va fi de 8-9 grade, cu cer mai mult noros”, a mai precizat Mirela Polifronie.</p>
    </article>
  </body>
</html>