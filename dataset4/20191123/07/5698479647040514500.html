<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/23/iran-sentenced-to-180-million-for-us-journalist-detained-for-1-5-years-jason-rezaian"/>
    <meta property="og:site_name" content="euronews"/>
    <meta property="article:published_time" content="2019-11-23T07:56:37+00:00"/>
    <meta property="og:title" content="ایران به پرداخت ۱۸۰ میلیون دلار خسارت به جیسون رضاییان محکوم شد"/>
    <meta property="og:description" content="دادگاهی در ایالات متحده آمریکا روز جمعه ۲۲ نوامبر (یک آذر) ایران را به پرداخت ۱۸۰ میلیون دلار به جیسون رضاییان خبرنگار واشنگتن پست که یک سال و نیم در ایران زندانی بود، محکوم کرد."/>
  </head>
  <body>
    <article>
      <h1>ایران به پرداخت ۱۸۰ میلیون دلار خسارت به جیسون رضاییان محکوم شد</h1>
      <address><time datetime="2019-11-23T07:56:37+00:00">23 Nov 2019, 07:56</time> by <a rel="author">یورونیوز فارسی </a></address>
      <p>دادگاهی در ایالات متحده آمریکا روز جمعه ۲۲ نوامبر (یک آذر) ایران را به پرداخت ۱۸۰ میلیون دلار به جیسون رضاییان خبرنگار واشنگتن پست که یک سال و نیم در ایران زندانی بود، محکوم کرد.</p>
      <p>طبق گزارش خبرگزاری فرانسه، یک دادگاه فدرال در واشنگتن این تصمیم «نمادین» را برای اهداف «بازدارنده» گرفته است.</p>
      <p>این روزنامه‌نگاران ایرانی-آمریکایی در تاریخ ۲۲ ژوئیه ۲۰۱۴ (۳۰ تیر ۱۳۹۳) به همراه یگانه صالحی، همسرش در تهران بازداشت شد.</p>
      <p>یگانه صالحی دو ماه پس از بازداشت، با وثیقه سنگین ۳۲ هزار دلاری آزاد شد اما جیسون رضاییان به «جاسوسی» برای ایالات متحده آمریکا متهم شده بود. او ۵۴۴ روز را در زندان اوین گذراند و پس از آزادی اعلام کرد که در زندان با او بدرفتاری شده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2016/10/24/iran-reax-to-jason-rrezaeian-sue-iran-over-abuse-prison">ایران: جیسون رضاییان به عنوان تبعه ایرانی نمی‌تواند علیه ما شکایت کند</a>
        </li>
        <li>
          <a href="https://farsi.euronews.com/2016/01/17/iran-us-prisoner-swap-on-same-day-that-sanctions-are-lifted">مبادله زندانیان بین تهران و واشنگتن؛ آزادی چهار زندانی آمریکایی در برابر هفت زندانی ایرانی</a>
        </li>
      </ul>
      <blockquote>گروگانگیری یک مرد و شکنجه او برای اطمینان از اعمال نفوذ در مذاکرات با ایالات متحده شرم آور و سزاوار مجازات است و باید ایران را از چنین رفتارهایی بازداشت.<cite>ریچارد لئون <br/>قاضی پرونده جیسون رضاییان در آمریکا</cite></blockquote>
      <p>در نهایت جیسون رضاییان و سه زندانی آمریکایی دیگر با هفت ایرانی زندانی در آمریکا مبادله شدند. آزادی او در روز ۱۶ ژانویه ۲۰۱۶ (۲۶ دی ۱۳۹۴) همزمان با نخست روز اجرایی شدن توافق هسته‌ای سال ۲۰۱۵ بود.</p>
      <p>قاضی ریچارد لئون در حکم خود گفته است: «ایران، جیسون را برای افزایش اهرم فشار در مذاکرات هسته‌ای با آمریکا بازداشت کرد.»</p>
      <p>وی همچنین تاکید کرد: «گروگانگیری یک مرد و شکنجه او برای اطمینان از اعمال نفوذ در مذاکرات با ایالات متحده شرم آور و سزاوار مجازات است و باید ایران را از چنین رفتارهایی بازداشت.»</p>
      <p>پرداخت خسارت ۱۸۰ میلیون دلاری طبق حکم دادگاه شامل جیسون رضاییان، برادر و مادرش که به این شکایت پیوسته بودند می‌شود.</p>
      <p>جیسون رضاییان ماه فوریه گذشته به خبرنگار خبرگزاری فرانسه درباره بازداشتش گفته بود که احساس «سرباز پیاده» در یک بازی جهانی شطرنج را داشته است. وی تاکید کرد که مانند یک ایرانی با او رفتار ‌شد و به‌عنوان یک آمریکایی مورد معامله قرار ‌گرفت.</p>
    </article>
  </body>
</html>