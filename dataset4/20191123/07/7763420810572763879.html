<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/politics/578586"/>
    <meta property="og:site_name" content="Spring News"/>
    <meta property="article:published_time" content="2019-11-23T07:53:07+00:00"/>
    <meta property="og:title" content="“พะจุณณ์” นำชาวปักษ์ใต้ บำเพ็ญกุศล “พล.อ.เปรม” พระราชทานเพลิง 8 ธ.ค."/>
    <meta property="og:description" content="‘พะจุณณ์’ นำชาวปักษ์ใต้ ร่วมบำเพ็ญกุศล ‘พล.อ.เปรม’ ก่อน พิธีพระราชทานเพลิงศพ 8 ธ.ค. นี้ ขอ ความยุติธรรม คืน ‘ป๋าเปรม’ เผย สวมเสื้อสีส้ม เพราะ เป็นสีผสมระหว่าง แดง-เหลือง หวัง ‘ป๋าเปรม’ เป็นจิตวิญญาณให้คนรุ่นใหม่ ระบุอีก 10 จะเล่าถึงคนที่ป๋าต้องระวัง"/>
  </head>
  <body>
    <article>
      <h1>“พะจุณณ์” นำชาวปักษ์ใต้ บำเพ็ญกุศล “พล.อ.เปรม” พระราชทานเพลิง 8 ธ.ค.</h1>
      <h2>‘พะจุณณ์’ นำชาวปักษ์ใต้ ร่วมบำเพ็ญกุศล ‘พล.อ.เปรม’ ก่อน พิธีพระราชทานเพลิงศพ 8 ธ.ค. นี้ ขอ ความยุติธรรม คืน ‘ป๋าเปรม’ เผย สวมเสื้อสีส้ม เพราะ เป็นสีผสมระหว่าง แดง-เหลือง หวัง ‘ป๋าเปรม’ เป็นจิตวิญญาณให้คนรุ่นใหม่ ระบุอีก 10 จะเล่าถึงคนที่ป๋าต้องระวัง</h2>
      <address>
        <time datetime="2019-11-23T07:53:07+00:00">23 Nov 2019, 07:53</time>
      </address>
      <p>เมื่อเวลา 09.00 น.ที่อาคาร 100 ปี ที่<b>วัดเบญจมบพิตรดุสิตวนารามราชวรวิหาร</b> นายทหารคนสนิท ร่วมบำเพ็ญกุศลให้กับ <b>พล.อ.เปรม ติณสูลานนท์</b> ประธานองคมนตรีและรัฐบุรุษ ก่อนมีพิธีพระราชทานเพลิงศพ</p>
      <p>โดยมี <b>พล.ร.อ.พะจุณณ์ ตามประทีป</b> สมาชิกวุฒิสภา(ส.ว.) เป็นประธาน รวมถึง นายทหารที่เคยทำงานใกล้ชิด <b>พล.อ.เปรม</b> ,ชมรมชาวปักษ์ใต้  ประกอบด้วย นักธุรกิจ พ่อค้า ประชาชน ได้เดินทางมาร่วมอย่างพร้อมเพรียง พร้อมแจกหนังสือ ‘ปรัชญาแผ่นดิน’ให้เป็นที่ระลึก</p>
      <figure>
        <img src="https://spcdn.springnews.co.th/wp-content/uploads/2019/11/adai5ce6ggki8cb987e8j.jpg"/>
      </figure>
      <p>ในช่วงเช้า มีการขับเสภา สดุดี <b>พล.อ.เปรม</b> จากอาจารย์กัลยารัตน์ คำคูณเมือง  ก่อนจะมีพิธีสงฆ์ สวดบังสุกุลแผ่กุศล ,ถวายเครื่องไทยธรรม</p>
      <p>จากนั้นจัดเสวนาโต๊ะกลม  โดย<b> พล.ร.อ.พะจุณณ์</b> ได้พูดถึงคุณงามความดีของ <b>พล.อ.เปรม</b> ตอนหนึ่งว่า  ตนทำงาน <b>พล.อ.เปรม</b> ตั้งแต่ปี 2524 และเกษียณอายุราชการในปี 2555 แต่ที่ผ่านมายังมีการคุยกับ <b>พล.อ.เปรม</b> ถึงสถานการณ์บ้านเมืองมาโดยตลอด</p>
      <p>ทั้งนี้<b> พล.อ.เปรม</b> เป็นคนรักษาเวลา และมักจะทำกิจวัตรประจำวันเป็นแบบแผน บางครั้งพวกเราแซวกันในใจกันว่า หากใครคิดทำร้ายป๋าเปรม นั้นไม่ยากเลย นอกจากนี้ท่านยังเป็นคนสมถะ และให้เกียรติทุกคน แม้แค่ทหารรับใช้ภายในบ้าน ตนเชื่อว่า หากประเทศมีคนเช่น <b>พล.อ.เปรม</b> จะทำให้ประเทศเจริญก้าวหน้า</p>
      <figure>
        <img src="https://spcdn.springnews.co.th/wp-content/uploads/2019/11/hb66hk8hfaj7f6b6aaef8.jpg"/>
      </figure>
      <p><b>พล.ร.อ.พะจุณณ์</b> กล่าวว่า สิ่งที่มีคนกล่าวหา <b>พล.อ.เปรม</b> เรื่อง อำนาจ ตำแหน่ง หน้าที่นั้น ที่ท่านต้องรับเพราะต้องการเข้าไปแก้ไขปัญหาบ้านเมือง ท่านไม่เคยใช้อำนาจทั้งทางตรงหรือทางอ้อม ตรงนี้อยากให้ความยุติธรรมกับ <b>พล.อ.เปรม</b>  เพราะท่านเป็น นายกฯมา 8 ปี ทำเพื่อบ้านเมือง ไม่ได้ทำเพื่อตัวเอง เคยมีคนถามว่า พล.อ.เปรม เหงาหรือไม่ เพราะบางครั้งท่านนั่งท่านข้าวคนเดียว แต่ท่านตอบว่า “ไม่เหงา ป๋าชินแล้ว”  ตนฟังคำตอบก็รู้ว่าลึกๆแล้ว พล.อ.เปรม เหงา ในขณะเรื่องความจงรักภักดี พล.อ.เปรม มีความความจงรักภักดีทั้งต่อหน้าและลับหลัง</p>
      <p>ทั้งนี้ <b>พล.ร.อ.พะจุณณ์</b> ยังเปิดเผยเหตุผลที่ช่วง หลัง <b>พล.อ.เปรม</b> เปลี่ยนจากสวมเสื้อชมพู ซึ่งเป็นสีที่ท่านชอบ มาสวมเสื้อสีส้ม ว่า ขณะนั้นบ้านเมืองเกิดความแยก แยก ท่านจึงเลือกสวมเสื้อสีส้ม เพราะเป็นสีผสมระหว่างสีเหลืองกับสีแดง ซึ่งท่านไม่ได้รังเกียจคนสีเหลืองหรือสีแดง แต่ท่านรังเกียจคนไม่ดี ที่ไม่ซื่อสัตย์ ไม่จงรักภักดี</p>
      <p>“ผมอยากให้ช่วยกันสื่อสารเรื่องราว พล.อ.เปรม ออกไป เพราะไม่อยากให้คนรุ่นใหม่รู้จัก พล.อ.เปรม เพียงแค่เป็นคนดี คนซื่อสัตย์ แต่ต้องคิดว่าจะทำอย่างไรให้ พล.อ.</p>
      <p>เปรม เป็นผู้นำจิตวิญญาณเพื่อบ้านเมือง โดย ให้คนรุ่นใหม่ซึมซับเอาสิ่งที่ดี การปฏิบัติตน ความจงรักภักดี และความรู้จักพอ ของ พล.อ.เปรม เพราะที่ผ่านมาบ้านเมืองบอบช้ำมามากแล้ว” พล.ร.อ.พะจุณณ์ กล่าว</p>
      <figure>
        <img src="https://spcdn.springnews.co.th/wp-content/uploads/2019/11/ef6c9cg8fai6775f59cac.jpg"/>
      </figure>
      <p><b>พล.ร.อ.พะจุณณ์</b> ยังระบุอีกว่า ไม่สามารถพูดเรื่องการเมืองในช่วงเวลานี้ เพราะจะส่งผลกระทบมากมาย และเป็นการเสียมารยาท ขอให้เวลาผ่านไปอีกสัก 10 ปี คิดว่า<b> พล.อ.เปรม</b> คงไม่ว่า อะไรแล้ว ตนจะพูดถึงเรื่องราวที่มีคนห้ามไม่ให้ คนบางคนเข้ามาพูดคุยกับ<b> พล.อ.เปรม</b> หรือ ให้ระวังคนบางคน อย่างไรก็ตามเรายังมี 2 ภารกิจยังทำไม่แล้วเสร็จ คือ <b>พิธีพระราชทานเพลิงศพ พล.อ.เปรม กำหนดขึ้นในวันที่ 8 ธ.ค. 2562  นี้ </b></p>
      <p>โดยจะเคลื่อนร่างของ <b>พล.อ.เปรม</b> จาก วัดเบญจมบพิตรดุสิตวนารามราชวรวิหาร เวลา 14.00 น.ไปยัง<b>วัดเทพศิรินทราวาสราชวรวิหาร</b> และ ร่วมกันส่ง <b>พล.อ.เปรม</b> กลับบ้านเกิด</p>
      <figure>
        <img src="https://spcdn.springnews.co.th/wp-content/uploads/2019/11/j86i75iabg8g595bca7eb.jpg"/>
      </figure>
      <p>ผู้สื่อข่าวรายงานว่า สำหรับอาหารถวายเพล และอาหารจัดเลี้ยงประชาชนที่มาร่วมพิธี เป็นอาหารจากปักษ์ใต้ อาทิ แกงส้มปลากะพงสายบัว ต้มขมิ้นไก่ กุ้งอบวุ้นเส้น นอกจากนี้ยัง มีของโปรดของ <b>พล.อ.เปรม</b> อาทิ เต้าคั่ว ถั่วหรั่ง น้ำพริก ปลาทู ผักต้ม</p>
      <figure>
        <img src="https://spcdn.springnews.co.th/wp-content/uploads/2019/11/h6i8agb9ei8a7agkagcji.jpg"/>
      </figure>
    </article>
  </body>
</html>