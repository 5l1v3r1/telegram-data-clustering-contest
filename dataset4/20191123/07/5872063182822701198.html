<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561024/o-megalexandros-tou-ellinikou-podosfairou/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="Ο «Μεγαλέξανδρος» του ελληνικού ποδοσφαίρου"/>
    <meta property="og:description" content="Η μεγάλη καριέρα του Γιώργου Κούδα"/>
  </head>
  <body>
    <article>
      <h1>Ο «Μεγαλέξανδρος» του ελληνικού ποδοσφαίρου</h1>
      <address><time datetime="2019-11-23T07:30:00+00:00">23 Nov 2019, 07:30</time> by <a rel="author">Αγγελίνος Νικόλας</a></address>
      <p>
        <b>Η μεγάλη καριέρα του Γιώργου Κούδα</b>
      </p>
      <p>Σαν σήμερα, πριν από ακριβώς 73 χρόνια, έρχεται στη ζωή ένας από τους μεγαλύτερους ποδοσφαιριστές που πέρασαν ποτέ από τα ελληνικά γήπεδα. Ο λόγος για τον Γιώργο Κούδα, ο οποίος γεννήθηκε στις 23 Νοεμβρίου του 1946 στον Άγιο Παύλο Θεσσαλονίκης.</p>
      <p>Αγωνίστηκε στα τσικό του ΠΑΟΚ από την ηλικία των 12 ετών και γρήγορα έγινε ο ηγέτης των “ασπρόμαυρων”. Ο Γιώργος Κούδας δοξάστηκε από τους φιλάθλους της ομάδας, οι οποίοι τον αποκαλούσαν «Μεγαλέξανδρο». Αγωνίστηκε με τα χρώματα του “δικεφάλου” από το 1963 έως το 1984. Το καλοκαίρι του 1966, ο Κούδας αποκτήθηκε με μεταγραφή από τον Ολυμπιακό Πειραιώς, με τον οποίο ωστόσο δεν έπαιξε ούτε έναν αγώνα. Ο λόγος είναι ότι - σε εποχές που το ποδόσφαιρο δεν ήταν επαγγελματικό - η διοίκηση του ΠΑΟΚ δεν έδωσε ποτέ τη συγκατάθεσή της για να αγωνιστεί ο Κούδας με τους “ερυθρόλευκους”.</p>
      <p>Ως αποτέλεσμα, ο Μακεδόνας άσος έμεινε εκτός αγωνιστικής δράσης για περίπου δύο χρόνια. Η περίπτωση του Γιώργου Κούδα θεωρείται, άλλωστε, ως η αρχή της βεντέτας ανάμεσα στους οπαδούς του ΠΑΟΚ και του Ολυμπιακού, η οποία κρατά μέχρι σήμερα. Ο Κούδας αγωνίστηκε 780 φορές με τη φανέλα του ΠΑΟΚ, πετυχαίνοντας 220 γκολ. Ήταν μέλος της ομάδας που κατέκτησε το πρωτάθλημα το 1976 και το Κύπελλο Ελλάδος το 1972 και το 1974.</p>
      <p>Τέλος, ο Κούδας φόρεσε συνολικά 43 φορές τη φανέλα με το εθνόσημο, συμμετέχοντας μάλιστα με την Εθνική στο Ευρωπαϊκό Πρωτάθλημα Ποδοσφαίρου της Ιταλίας το 1980.</p>
      <p>
        <b>1989: Η οικουμενική κυβέρνηση Ζολώτα</b>
      </p>
      <p>Σαν σήμερα, στις 23 Νοεμβρίου του 1989, σχηματίζεται οικουμενική κυβέρνηση υπό τον Ξενοφώντα Ζολώτα με τη συμμετοχή της Νέας Δημοκρατίας, του ΠΑΣΟΚ και του Συνασπισμού. Είχε προηγηθεί η συγκυβέρνηση Ν.Δ.-Συνασπισμού, η οποία διήρκεσε λίγους μήνες.</p>
      <p>Συγκεκριμένα, η εν λόγω κυβέρνηση παραιτήθηκε στις 7 Οκτωβρίου του 1989, έχοντας ολοκληρώσει το έργο των παραπομπών και της περίφημης “κάθαρσης”. Προκηρύσσονται νέες εθνικές εκλογές για τις 5 Νοεμβρίου. Ούτε μετά από αυτήν την εκλογική μάχη, ωστόσο, προέκυψε αυτοδύναμη κυβέρνηση. Ακολουθούν αποτυχημένες διερευνητικές εντολές, με αποτέλεσμα να προκριθεί τελικά ο σχηματισμός οικουμενικής κυβέρνησης, με επικεφαλής τον γνωστό ακαδημαϊκό και οικονομολόγο Ξενοφώντα Ζολώτα.</p>
      <p>Όταν η κυβέρνηση Ζολώτα ολοκλήρωσε το έργο της, ακολούθησαν νέες εκλογές, οι οποίες έλαβαν χώρα στις 8 Απριλίου του 1990. Ούτε όμως μετά την τρίτη εκλογική μάχη, που έγινε μέσα σε διάστημα μικρότερο του ενός έτους, η Νέα Δημοκρατία κατάφερε να κερδίσει την αυτοδυναμία. Η πολυπόθητη αυτοδυναμία για τον Κωνσταντίνο Μητσοτάκη επιτεύχθηκε τελικά με την προσχώρηση στη Ν.Δ. του μοναδικού βουλευτή της ΔΗΑΝΑ, Θεόδωρου Κατσίκη.</p>
      <p>Έτσι, το κόμμα του Μητσοτάκη κατάφερε να εξασφαλίσει 151 βουλευτές και να σχηματίσει αυτοδύναμη κυβέρνηση.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/podosfairo/1559967/o-giorgos-koudas-stis-athlitikes-istories-ston-simerino-ofi-tha-ithela-na-paixo/"/>
      </related>
    </article>
  </body>
</html>