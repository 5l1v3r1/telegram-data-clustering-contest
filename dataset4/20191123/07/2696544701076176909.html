<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191123_alacsony_felbontasu_fotok_feljavitasa_mesterseges_intelligenciaval_fenykep_fotoszerkesztes_ingyenes_szoftver_letoltes_program"/>
    <meta property="og:site_name" content="HVG.hu"/>
    <meta property="article:published_time" content="2019-11-23T07:03:00+00:00"/>
    <meta property="og:title" content="Így javíthatja fel alacsony felbontású fotóit"/>
    <meta property="og:description" content="Az alábbi, mesterséges intelligenciával működő program néhány kattintásnyira redukálja le egy fotó minőségi javítását."/>
  </head>
  <body>
    <article>
      <h1>Így javíthatja fel alacsony felbontású fotóit</h1>
      <address><time datetime="2019-11-23T07:03:00+00:00">23 Nov 2019, 07:03</time> by <a rel="author">hvg.hu</a></address>
      <p>
        <b>Az alábbi, mesterséges intelligenciával működő program néhány kattintásnyira redukálja le egy fotó minőségi javítását.</b>
      </p>
      <p>Ha gyorsan és egyszerűen szeretne jobb felbontású fotót varázsolni egy kevésbé jóból, akkor érdemes egy esélyt adnia az AI Image Enlarger programnak. Már a nevéből is látszik, hogy mesterséges intelligencia dolgozik benne. A szoftver <a href="https://www.freewarefiles.com/AI-Image-Enlarger--Download-Page-113085.html">innen tölthető le</a>, és a telepítése, majd az elindítása után az alábbi ablak jelenik meg.</p>
      <figure>
        <img src="https://img0.hvg.hu/image.aspx?id=726ecf79-42e7-4e02-b6e4-cb955dce264f&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© AI Image Enlarger</cite>
        </figcaption>
      </figure>
      <p>A javítani kívánt képet vagy a fogd és dobd módszerrel, vagy a <i>File/Add Image</i> opcióval vihetjük a programba. Jpg, jpeg és png formátumú képeket tölthetünk meg, amelyek maximális mérete 3 MB lehet. Ezután beállíthatjuk a fénykép stílusát, majd azt, hogy hányszorosára (2x vagy 4x) javítsa a program a felbontást.</p>
      <p>Ezután a <i>Submit </i>gombra kell kattintanunk, majd a <i>Download </i>gombot választva egy linket kapunk az immár jobb képhez, vagy le is tölthetjük számítógépünk valamelyik mappájába a javított változatot. Ezt a mappát megadhatjuk az <i>Option/Save Image Path</i> útvonalat követve. Ha ez a mappa ugyanaz, mint ahol az eredeti kép volt, akkor azt felülírja az új változat.</p>
      <p>
        <i>Ha értesülni szeretne újabb hasznos programokról, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>