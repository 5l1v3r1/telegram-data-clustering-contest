<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/hyderabad-news/mekala-suresh-arrested-by-taskforce-police-1-1-10610399.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T07:24:00+00:00"/>
    <meta property="og:title" content="తక్కువ ధరకే సీజ్ చేసిన వాహనాలు ఇప్పిస్తానంటూ మోసం"/>
    <meta property="og:description" content="హైదరాబాద్ : బ్యాంకులు సీజ్ చేసిన వాహనాలను తక్కువ ధరకు ఇప్పిస్తానంటూ నమ్మిస్తూ అమాయకులకు టోకరా వేస్తున్న ఘరాన మోసగాడిని నార్త్‌జోన్ టాస్క్‌ఫోర్స్ పోలీసులు అరెస్ట"/>
  </head>
  <body>
    <article>
      <h1>తక్కువ ధరకే సీజ్ చేసిన వాహనాలు ఇప్పిస్తానంటూ మోసం</h1>
      <address>
        <time datetime="2019-11-23T07:24:00+00:00">23 Nov 2019, 07:24</time>
      </address>
      <p>హైదరాబాద్ : బ్యాంకులు సీజ్ చేసిన వాహనాలను తక్కువ ధరకు ఇప్పిస్తానంటూ నమ్మిస్తూ అమాయకులకు టోకరా వేస్తున్న ఘరాన మోసగాడిని నార్త్‌జోన్ టాస్క్‌ఫోర్స్ పోలీసులు అరెస్ట్ చేసి రూ.3 లక్షలు రికవరీ చేశారు. టాస్క్‌ఫోర్స్ డీసీపీ రాధాకిషన్‌రావు కథనం ప్రకారం.. నాంపల్లికి చెందిన మేకల సురేశ్ కార్లు విక్రయించే ఏజెంట్‌గా పనిచేస్తున్నాడు. గతంలో ఐసీఐసీఐ, హెచ్‌డీఎఫ్‌సీ బ్యాంకులకు సంబంధించిన కారు లోన్ల రికవరీ ఏజెంట్‌గా కూడా పని చేశాడు. కారు లోను తీసుకొని, వాయిదాలు సక్రమంగా చెల్లించని కార్లను సీజ్ చేయడంలో సురేశ్‌కు మంచి అనుభవం ఉన్నది. <br/><br/>ఈ అనుభవంతో తన విలాసవంతమైన జీవితాన్ని గడిపేందుకు కావాల్సిన డబ్బు సంపాదించాలని ప్లాన్ వేశాడు. ఇందులో భాగంగా తనకు తానుగా అన్ని బ్యాంకులకు సంబంధించి కారు ట్రేడింగ్ అథారైజ్డ్ డీలర్‌నంటూ పరిచయం చేసుకున్నాడు. కార్ దేకో యాప్‌లో సభ్యత్వం తీసుకున్నాడు. ఈ వెబ్‌సైట్ ద్వారా వివిధ బ్యాంకులు సీజ్ చేసిన వాహనాల వివరాలను సేకరించేవాడు. అమాయకులైన వినియోగదారులకు బ్యాంక్ సీజ్ చేసిన కారును ఆన్‌లైన్‌లో ఆయా బ్యాంకులు వేలం వేస్తుంటాయి. <br/><br/>ముందుగా వినియోగదారులతో మాట్లాడుకొని, వాహనం ధరలో కొంత అడ్వాన్స్‌గా తీసుకునేవాడు, ఆ తరువాత ఆయా బ్యాంకులు కార్లను సీజ్ చేసి పెట్టిన ఆయా గోడౌన్ల వద్దకు వినియోగదారులను తీసికెళ్లే వాడు. ఫలాన కారు మీకు ఇప్పిస్తున్నానంటూ నమ్మించేవాడు. డబ్బు తీసుకున్న తరువాత కనిపించకుండా పోయేవాడు. ఇలా లంగర్‌హౌస్ పోలీస్‌స్టేషన్ పరిధిలో అలీమ్ సయ్యద్ వద్ద నుంచి రూ.3 లక్షలు, పేట్‌బషీర్‌బాద్ ఠాణా పరిధిలో నివాసముండే వెంకట నర్సింహారెడ్డి వద్ద రూ.6.25 లక్షలు, మాదాపూర్ ఠాణా పరిధిలో విజయ్‌కి వోల్వో ఎక్స్‌సీ 60 వాహనాన్ని ఇప్పిస్తానంటూ రూ.16.5 లక్షలు తీసుకున్నాడు, బాధితులు ఆయా పోలీస్‌స్టేషన్ల పరిధిలో ఫిర్యాదు చేయడంతో కేసులు నమోదయ్యాయి. <br/><br/>సికింద్రాబాద్ ప్రాంతంలో మరో వ్యక్తిని కూడా మోసం చేసేందుకు ప్రయత్నం చేస్తున్నాడనే విశ్వసనీ సమాచారం మేరకు నార్త్‌జోన్ టాస్క్‌ఫోర్స్ ఇన్‌స్పెక్టర్ కె.నాగేశ్వరరావు బృందం శుక్రవారం సికింద్రాబాద్ హెచ్‌డీఎఫ్‌సీ బ్యాంక్ వద్ద సురేశ్‌ను అదుపులోకి తీసుకొని విచారించారు. నిందితుడి వద్ద నుంచి రూ.3లక్షల నగదు, రెండు సెల్‌ఫోన్‌లు స్వాధీనం చేసుకొని, ఈ కేసు తదుపరి విచారణకు లంగర్‌హౌస్ పోలీసులకు అప్పగించారు.</p>
    </article>
  </body>
</html>