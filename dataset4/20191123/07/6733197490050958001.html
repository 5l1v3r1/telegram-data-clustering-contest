<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/prvni-test-toyota-c-hr-20-hybrid-facelift-2019"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="První jízda s Toyotou C-HR 2.0 Hybrid: V levém pruhu už konečně bez obav"/>
    <meta property="og:description" content="Malé SUV Toyota C-HR je pro japonskou automobilku jedním z nejdůležitějších modelů. Proto Toyota rychleji reaguje na kritiku a už po třech letech přichází první modernizace."/>
  </head>
  <body>
    <article>
      <h1>První jízda s Toyotou C-HR 2.0 Hybrid: V levém pruhu už konečně bez obav</h1>
      <h2>Malé SUV Toyota C-HR je pro japonskou automobilku jedním z nejdůležitějších modelů. Proto Toyota rychleji reaguje na kritiku a už po třech letech přichází první modernizace.</h2>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author">Svět motorů</a></address>
      <p>Zvýšené kupé konzervativního výrobce po představení překvapilo odvážným designem. V nabídce Toyoty sportovně tvarovaný vůz s vysokou spodní linií oken a skrytými klikami vyčnívá, což bylo záměrem. C-HR se totiž spíše než firemní zákazníky snaží zaujmout soukromé řidiče a přitáhnout k Toyotě nové zájemce. Nezvykle rychlá modernizace sice není na pohled až tak zřejmá, pod povrchem se toho ale změnilo překvapivě hodně.</p>
      <related>
        <a href="https://www.autorevue.cz/toyota-c-hr-facelift-2019-cena-vybava-hybridni-motory"/>
      </related>
      <p>Design byl pouze lehce poupraven a vyčištěn, na ulici tak nové C-HR od starého rozezná jen znalec. V interiéru pak kromě nového multimediálního systému zůstalo vše při starém. Větších změn nebylo třeba, design vozu je stále svěží, zejména v kombinaci s černou střechou. Právě design je největším lákadlem pro privátní kupce, dle Toyoty až 43 % všech majitelů sáhlo po C-HR kvůli líbivému vzhledu. Zpracování interiéru je příkladné a materiály příjemné.</p>
      <h3>Nezájem o klasiku</h3>
      <p>Podobně zajímavou statistikou jsou prodeje, ve kterých až 87 % objemů tvoří hybridní verze. Na českém trhu je to stále velmi vysokých 82 %. Právě hybridním pohonům se věnovalo nejvíce úsilí při modernizaci a kromě původní kombinace s motorem o objemu 1,8 litru se pod kapotu poprvé podívá i výkonnější dvoulitr. Původní motorizace dostala lehčí baterii Li-ion, zatímco nová si kvůli lepšímu vyvážení hmotnosti pod zadními sedačkami vozí těžší NiMH. Naopak verze se zážehovým motorem 1,2 l se drží na okraji zájmu, Toyota do budoucna počítá jen s 5% zastoupením mezi prodanými kusy.</p>
      <related>
        <a href="https://www.autorevue.cz/test-toyota-c-hr-neon-lime-18-hybrid-c-hrrrr-f-iiii"/>
      </related>
      <p>Tato kombinace posílá na přední kola výkon 135 kW, o 45 kW více než v případě 1.8. Což by mělo řešit nejčastější kritiku starší varianty, tedy nedostatek výkonu při jízdě po dálnici, který dříve C-HR pasoval spíše do role městského vozu.</p>
      <p>Právě nový hybridní pohon jsme si mohli vyzkoušet na vlastní kůži na silnicích a dálnicích v okolí Lisabonu. A při dálničních rychlostech se ukazuje, že vylepšený hybridní systém si s takovouto jízdou poradí podstatně lépe. Motor se sice stále vytáčí do vyšších otáček, avšak proti vysavačovému zvuku starší varianty je zde podstatně tišeji. Lepší je také dynamika, 50 % rozdíl výkonu je poznat při každém předjíždění. Toyota zapracovala i na snížení aerodynamického hluku, který je ve srovnání s předchůdcem nižší, avšak při vyšších rychlostech stále dosti znatelný.</p>
      <p>Podvozek zůstává stejný, tedy McPherson vpředu a lichoběžníkové zavěšení vzadu, Toyota jej však lehce vyladila. Už původní C-HR překvapilo agilní jízdou, nové jde ještě dále. Náklony karoserie jsou na SUV minimální, vůz ochotně drží stopu a dává řidiči odvahu vrhat se do zatáček rychleji. Podvozek je pohodlný, na kvalitních portugalských cestách však není moc příležitostí otestovat chování na nekvalitním povrchu.</p>
      <related>
        <a href="https://www.autorevue.cz/autosalon-los-angeles-2019-toyota-rav4-plug-in-hybrid-306-koni-dynamika"/>
      </related>
      <p>Graf na palubním štítu ukazuje využití elektrického pohonu, který je nově schopen asistovat až do rychlosti 120 km/h. Využití elektromotoru je až překvapivě vysoké. Při kombinované jízdě po městě, okreskách a dálnicích se dá dostat kolem 60 %, ve městě pak i k 80 %. Při kombinované jízdě se spotřeba dá udržet kolem 5 litrů, v našem případě bez jakýchkoliv pokusů o úspornost se ukázalo číslo 6,1.</p>
      <table>
        <tr>
          <th colspan="6">Toyota C-HR po faceliftu: Výbavy a ceny na českém trhu</th>
        </tr>
        <tr>
          <td>
            <b>Motor</b>
          </td>
          <td align="center">Comfort</td>
          <td align="center"> Style</td>
          <td align="center">Executive</td>
          <td align="center"> Selection</td>
          <td align="center">Premiere Edition</td>
        </tr>
        <tr>
          <td>
            <b>1.2 Turbo/85 kW 6M</b>
          </td>
          <td align="center">564.900</td>
          <td align="center">604.900</td>
          <td align="center">-</td>
          <td align="center">-</td>
          <td align="center">-</td>
        </tr>
        <tr>
          <td>
            <b>1.2 Turbo/85 kW CVT</b>
          </td>
          <td align="center">-</td>
          <td align="center">654.900</td>
          <td align="center">-</td>
          <td align="center">-</td>
          <td align="center">-</td>
        </tr>
        <tr>
          <td>
            <b>1.2 Turbo/85 kW CVT 4x4</b>
          </td>
          <td align="center">-</td>
          <td align="center">714.900</td>
          <td align="center">-</td>
          <td align="center">-</td>
          <td align="center">-</td>
        </tr>
        <tr>
          <td>
            <b>1.8 Hybrid/90 kW e-CVT</b>
          </td>
          <td align="center">644.900</td>
          <td align="center">684.900</td>
          <td align="center">749.900</td>
          <td align="center">789.900</td>
          <td align="center">-</td>
        </tr>
        <tr>
          <td>
            <b>2.0 Hybrid/135 kW e-CVT</b>
          </td>
          <td align="center">-</td>
          <td align="center">759.900</td>
          <td align="center">824.900</td>
          <td align="center">864.900</td>
          <td align="center">909.800</td>
        </tr>
      </table>
      <h3>Digitální inovace</h3>
      <p>Malá Toyota dostala také nový multimediální systém s lepší odezvou i grafi kou. Jeho použitelnost je už na úrovni moderních aut. Japoncům se podařilo dohnat ztrátu, kterou v tomto ohledu měli, což byla také jedna z častějších připomínek u předchozí varianty C-HR. Na dotyk reaguje rychle, menu je přehledné a příjemná je přítomnost fyzických tlačítek po stranách displeje.</p>
      <related>
        <a href="https://www.autorevue.cz/ceska-toyota-dost-zvyhodnila-nehybridni-modely-jsou-levne-a-s-bohatou-vybavou"/>
      </related>
      <p>Nepříliš přesvědčivá je ale vestavěná navigace. Její povely buď zaznívají příliš brzy, nebo naopak pozdě, navíc nejsou data aktuální. Naštěstí není problém zapojení Android Auto nebo Apple CarPlay přes USB-A, které je ale na palubě bohužel jen jedno. V nejbližších měsících Toyota počítá se spuštěním mobilní aplikace MyT, která dokáže zaznamenávat jízdní data hybridního systému a sdílet je s dalšími uživateli.</p>
      <h3>Otázky pro Atsuo Tsukadu, zástupce šéfkonstruktéra Toyoty</h3>
      <p>
        <b>Plánujete pokračovat nadále s prodejem verze s motorem 1.2 bez hybridu?</b>
      </p>
      <p>Ačkoliv tvoří tato verze jen zlomek celoevropských prodejů, je na některých trzích stále populární. S tím souvisí i pohon všech kol, dostupný pouze s touto motorizací. Dokud zájem o tyto kombinace neutichne, budeme je nabízet.</p>
      <p>
        <b>Dostane se do Evropy elektrická verze C-HR, kterou už vyrábíte pro čínský trh? A chystá se také plug-in hybrid?</b>
      </p>
      <p>Toyota zvažuje příchod elektrických modelů i v Evropské unii. Prozatím však nemůžu potvrdit, zda se tak stane s elektrickým C-HR. Stejně tomu je v případě PHEV. V následujících letech budeme uvádět jedno nové PHEV ročně, opět ale není rozhodnuto, zda jedno z nich bude C-HR.</p>
      <p>
        <b>Zaměřili jste se při modernizaci i na verzi s motorem 1.8?</b>
      </p>
      <p>Prioritou byla silnější varianta, i verze 1.8 se ale dočkala úprav. Zaměřili jsme se především na vylepšení dynamiky, kromě toho je ve voze nová, lehčí baterie Li-ion.</p>
      <table>
        <tr>
          <th colspan="3">Toyota C-HR po faceliftu: Technická data hybridních verzí</th>
        </tr>
        <tr>
          <td>
            <b>Motor</b>
          </td>
          <td align="center">
            <b>1.8 Hybrid</b>
          </td>
          <td align="center">
            <b>2.0 Hybrid</b>
          </td>
        </tr>
        <tr>
          <td>
            <b>Zdvihový objem [cm<sup>3</sup>]</b>
          </td>
          <td align="center">1798</td>
          <td align="center">1987</td>
        </tr>
        <tr>
          <td>
            <b>Válce/ventily</b>
          </td>
          <td align="center">4/4</td>
          <td align="center">4/4</td>
        </tr>
        <tr>
          <td>
            <b>Největší výkon [kW/min]</b>
          </td>
          <td align="center">90/5200</td>
          <td align="center">135/6000</td>
        </tr>
        <tr>
          <td>
            <b>Točivý moment [N.m/min]</b>
          </td>
          <td align="center">142/3600</td>
          <td align="center">190/4400</td>
        </tr>
        <tr>
          <td>
            <b>Převodovka</b>
          </td>
          <td align="center">e-CVT</td>
          <td align="center">e-CVT</td>
        </tr>
        <tr>
          <td>
            <b>Max. rychlost [km/h]</b>
          </td>
          <td align="center">170</td>
          <td align="center">180</td>
        </tr>
        <tr>
          <td>
            <b>Zrychlení 0-100 km/h [s]</b>
          </td>
          <td align="center">11</td>
          <td align="center">8,2</td>
        </tr>
        <tr>
          <td>
            <b>Komb. spotřeba [l/100 km]</b>
          </td>
          <td align="center">3,8</td>
          <td align="center">4,1</td>
        </tr>
        <tr>
          <td>
            <b>Pohotostní hmotnost</b>
          </td>
          <td align="center">1420</td>
          <td align="center">1485</td>
        </tr>
        <tr>
          <td>
            <b>Objem palivové nádrže</b>
          </td>
          <td align="center">43</td>
          <td align="center">43</td>
        </tr>
      </table>
      <p>
        <i><b>Autor: </b>Michal Dokoupil</i>
      </p>
      <h4>
        <a href="https://www.autorevue.cz/alternativni-pohony">Speciál: Alternativní pohony</a>
      </h4>
      <p>K vývoji alternativních pohonů došlo kvůli ztenčujícím se zásobám ropy a problémům se znečištěním životního prostředí. V automobilovém průmyslu se v současnosti nejčastěji hovoří o pohonech na LPG, CNG, vodík a elektrický proud. Právě v posledních dvou zmíněných pohonech je podle odborníků budoucnost.</p>
      <p><a href="https://www.autorevue.cz/lpg-ma-stale-smysl-prehled-aut-s-timto-pohonem-a-proc-je-chtit">Přehled aut s pohonem na LPG </a>• <a href="https://www.autorevue.cz/koupit-ted-auto-na-cng-mame-sedm-argumentu-pro-a-stejny-pocet-proti">Koupit auto na CNG?</a> • <a href="https://www.autorevue.cz/auta-na-cng-jak-dojedou-daleko">Auta na CNG: Jak dojedou daleko?</a> • <a href="https://www.autorevue.cz/vodikova-toyota-mirai-se-predstavuje-i-v-evropske-verzi-stovku-da-za-96-s">Toyota Mirai na vodík</a> • <a href="https://www.autorevue.cz/volkswagen-meb-platforma-elektromobil-id">VW razí cenu elektroaut na minimum</a> • <a href="https://www.autorevue.cz/hyundai-nexo-oficialne-predstaven-na-ces">Hyundai Nexo - SUV na vodík</a> • <a href="https://www.autorevue.cz/zeneva-2018-revolucni-cng-mild-hybrid-skodovky-do-detailu-tohle-tady-jeste-nebylo">Revoluční CNG-mild-hybrid Škoda do detailu</a></p>
      <related>
        <h4>Určitě si přečtěte</h4>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.auto.cz/mercedes-benz-slavi-35-let-modelu-marco-polo-pro-cestovatele-132138"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.auto.cz/tohle-muze-byt-nejdrazsi-zetko-na-svete-vydrazit-se-ma-za-vic-nez-15-milionu-132200"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
        <a href="https://www.autorevue.cz/skoda-kamiq-oficialne-vybava-rozmery-dojmy-motory"/>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
      </related>
    </article>
  </body>
</html>