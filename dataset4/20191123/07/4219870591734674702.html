<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/ekonomija/aktuelno.239.html:831819-Strozi-uslovi-za-odlazak-Ovo-treba-da-znate-o-novom-zakonu-za-zaposljavanje-stranaca-u-Nemackoj"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T07:02:00+00:00"/>
    <meta property="og:title" content="Stroži uslovi za odlazak: Ovo treba da znate o novom zakonu za zapošljavanje stranaca u Nemačkoj"/>
    <meta property="og:description" content="Novi zakon o useljavanju stručne radne snage stupa na snagu u martu sledeće godine"/>
  </head>
  <body>
    <article>
      <h1>Stroži uslovi za odlazak: Ovo treba da znate o novom zakonu za zapošljavanje stranaca u Nemačkoj</h1>
      <address><time datetime="2019-11-23T07:02:00+00:00">23 Nov 2019, 07:02</time> by <a rel="author">E. B. TALIJAN</a></address>
      <p>
        <b>Novi zakon o useljavanju stručne radne snage stupa na snagu u martu sledeće godine</b>
      </p>
      <p>NOVI nemački zakon o useljavanju stručne radne snage iz zemalja van Evropske unije, koji će se primenjivati od 1. marta 2020. godine, omogućiće da se zaposle samo oni građani kojima budu priznate kvalifikacije. Osobe starije od 45 godina mogu da rade u Nemačkoj samo ako im posao obezbeđuje mesečnu zaradu višu od 3.800 evra bruto. Ova mera je uvedena kako se ne bi desilo da te osobe pređu na socijalna davanja. Mladi koji žele da se školuju u dualnom sistemu obrazovanja u Nemačkoj, to će moći da urade samo do 25. godine.</p>
      <p>Ovo su neka od novih pravila koja regulišu tržište rada najjače evropske ekonomije o kojima su na konferenciji "Zapadni Balkan i nemačka privreda" govorili predstavnici institucija iz Nemačke i Srbije.</p>
      <p>- Za svako zanimanje, u zavisnosti od struke i kvalifikacija, postoji određena komora na koju se upućuje osoba koja želi da nostrifikuje diplomu - rekla je Lucija Božić iz Instituta nemačke privrede. - Onda se upoređuju pravilnici obrazovanja iz zemlje iz koje dolazi radnik sa nemačkim i utvrđuje se da li je potrebna dokvalifikacija. U Srbiji, na primer, elektrotehničarima nedostaje veliki deo prakse.</p>
      <p>
        <i>
          <b>Pročitajte i:</b>
        </i>
        <a href="https://www.novosti.rs/vesti/naslovna/ekonomija/aktuelno.239.html:831533-Posao-od-kuce---evo-kako-zaradjivati-iz-udobnosti-doma">Posao od kuće - evo kako zarađivati iz udobnosti doma</a>
      </p>
      <p>Martin Knap, iz Nemačko-srpske privredne komore, upozorio je sve koji žele da se usele u Nemačku da se dobro raspitaju o specifičnostima koje postoje u toj zemlji, jer dosadašnje iskustvo pokazuje da Srbi suviše veruju raznim agencijama.</p>
      <p>Poreski razredi na zarade su, naglašava, komplikovana priča, a oni koji se doseljavaju moraju da se informišu. Dodaje da je potrebno ukalkulisati stanarinu, infrastrukturnu povezanost, da li postoji prevoz do posla.</p>
      <p>
        <b>NUDE BRUTO, DAJU NETO</b>
      </p>
      <p>NAJJAČA evropska ekonomija platu uvek iskazuje bruto iznosom, dok su u Srbiji radnici navikli da im se nudi neto.</p>
      <p>- Radnik koji zarađuje 2.400 evra, na ruke dobija 1.632 - objašnjava Martin Knap. - Treba voditi računa da postoji 77.000 različitih kolektivnih ugovora. Razlika u plati za isti posao između dva susedna grada može da iznosi i do 500 evra.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:821637-Djukic-Platiti-vise-sposobne-i-obrazovane"/>
        <a href="http://www.novosti.rs/vesti/naslovna/republika_srpska/aktuelno.655.html:804645-NOVOSTI-ISTRAZUJU-Sta-stoji-iza-masovnog-odlaska-radne-snage-iz-RS"/>
        <a href="http://www.novosti.rs/vesti/naslovna/drustvo/aktuelno.290.html:802009-DRZAVA-IH-SKOLUJE-PA-POMAZE-DA-ODU-Zasto-NSZ-ucestvuje-u-odlivu-kadrova"/>
        <a href="http://www.novosti.rs/vesti/planeta.300.html:799995-Iz-zemlje-ce-otici-cak-10000-gradjana"/>
        <a href="http://www.novosti.rs/vesti/naslovna/republika_srpska/aktuelno.655.html:771948-TRBUHOM-ZA-KRUHOM-Odlaze-iz-Srpske-zbog-vecih-plata-i-sigurnosti"/>
      </related>
    </article>
  </body>
</html>