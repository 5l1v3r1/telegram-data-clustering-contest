<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112466"/>
    <meta property="og:site_name" content="MGR Online"/>
    <meta property="article:published_time" content="2019-11-23T07:01:00+00:00"/>
    <meta property="og:title" content="สุดยื้อชีวิต! วาฬเพชฌฆาตดำขนาดใหญ่ ผลผ่าพิสูจน์ไม่พบขยะพลาสติกในกระเพาะ"/>
    <meta property="og:description" content="ศูนย์ข่าวศรีราชา- สุดยื้อชีวิต ! วาฬเพชฌฆาตดำขนาดใหญ่เกยหาดพัทยาหลังเจ้าหน้าที่เกี่ยวข้องนำตัวรักษาศูนย์อนุรักษ์เต่าทะเล กองทัพเรือสัตหีบ..สุดท้ายไม่รอด เผยผลผ่าพิสูจน์ไม่พบขยะพลาสติกในกระเพาะ คาดอาจติดเชื้อในกระแสเลือด"/>
  </head>
  <body>
    <article>
      <h1>สุดยื้อชีวิต! วาฬเพชฌฆาตดำขนาดใหญ่ ผลผ่าพิสูจน์ไม่พบขยะพลาสติกในกระเพาะ</h1>
      <address><time datetime="2019-11-23T07:01:00+00:00">23 Nov 2019, 07:01</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011634801.JPEG"/>
      </figure>
      <p>ศูนย์ข่าวศรีราชา<b>- </b><b>สุดยื้อชีวิต! วาฬเพชฌฆาตดำขนาดใหญ่เกยหาดพัทยาหลังเจ้าหน้าที่ที่เกี่ยวข้องนำตัวรักษาศูนย์อนุรักษ์เต่าทะเล กองทัพเรือสัตหีบ สุดท้ายไม่รอด เผยผลผ่าพิสูจน์ไม่พบขยะพลาสติกในกระเพาะ คาดอาจติดเชื้อในกระแสเลือด</b></p>
      <figure>
        <iframe src="https://www.youtube.com/embed/LruaBHKszho" width="560" height="315" data-service="Youtube" scrolling="no"/>
      </figure>
      <p>จากกรณีที่นักตกปลาในเมืองพัทยา พบวาฬเพชฌฆาตแคระดำขนาดใหญ่เกยตื้นบริเวณชายหาดพัทยา เมื่อช่วงกลางดึกวันที่ 20 พ.ย.ที่ผ่านมา จนสร้างความแตกตื่นให้แก่ประชาชนและนักท่องเที่ยวทั้งชาวไทยและต่างชาติที่พากันแห่บันทึกภาพ จนเจ้าหน้าที่ตำรวจและเจ้าหน้าที่จากกรมเจ้าท่า ต้องกันนักท่องเที่ยวให้อยู่บนฝั่ง เนื่องจากวาฬเพชฌฆาตแคระดำ ขนาดความยาวประมาณ 3.40 เมตร มีบาดแผลถลอกตามร่างกายหลายจุดและยังมีอาการป่วย<br/><br/>ก่อนประสานสัตวแพทย์ศูนย์อนุรักษ์เต่าทะเล กองทัพเรือสัตหีบ เจ้าหน้าที่กรมทรัพยากรทางทะเลและชายฝั่ง ทีมเจ้าหน้าที่ทหารกองทัพเรือสัตหีบ และเจ้าหน้าที่ศูนย์ประสานงานเครือข่ายช่วยชีวิตสัตว์ทะเลหายากเกยตื้น ต้องเคลื่อนย้ายตัวไปยังศูนย์อนุรักษ์เต่าทะเลของกองทัพเรือ เพื่อเข้าสู่กระบวนการรักษานั้น<br/><br/>ที่สำคัญยังเชื่อว่าวาฬเพชฌฆาตดำตัวดังกล่าวน่าจะเป็นตัวเดียวกับที่ชาวประมงเกาะกูด จ.ตราด พบเมื่อหลายวันก่อนนั้น<br/><br/>ล่าสุด ผู้สื่อข่าวได้รับแจ้งจากเจ้าหน้าที่ศูนย์อนุรักษ์พันธุ์เต่าทะเล กองทัพเรือ อ.สัตหีบ จ.ชลบุรี ว่า วาฬเพชฌฆาตดำ ได้เสียชีวิตแล้วตั้งแต่เวลา 04.00 น. วันที่ 22 พ.ย.2562 หลังทีมสัตวแพทย์และเจ้าหน้าที่จากศูนย์อนุรักษ์พันธุ์เต่าทะเล กองทัพเรือ ได้นำตัวเข้ารักษา<br/><br/>โดยเจ้าหน้าที่ที่เกี่ยวข้องได้นำซากปลาวาเพชฌฆาต ทำการผ่าพิสูจน์และสรุปว่าไม่พบสิ่งแปลกปลอมในลำไส้และกระเพาะอาหาร แต่พบเพียงบาดแผลบริเวณกระเพาะอาหารที่เกิดจากของมีคม และยังพบพยาธิประมาณ 4-5 ตัวในซากวาฬเท่านั้น<br/><br/>อย่างไรก็ดี เจ้าหน้าที่จะทำการเก็บตัวอย่างบางส่วนไปตรวจให้ละเอียดอีกครั้ง โดยยังไม่ฟันธงว่า วาฬเพชฌฆาตดำ เสียชีวิตด้วยสาเหตุใดจนกว่าผลการตรวจพิสูจน์อย่างละเอียดจะออกมาอย่างชัดเจน<br/><br/>ส่วนสาเหตุเบื้องต้นคาดว่าน่าจะเกิดจากการติดเชื้อในกระแสเลือด จนทำให้อวัยวะต่างๆ มีการอักเสบและทำงานไม่ได้ ทำให้อวัยวะภายในล้มเหลว โดยการช่วยเหลือวาฬเพชฌฆาตดำในครั้งนี้แม้จะไม่สามารถยื้อชีวิต และยังไม่สามารถสรุปสาเหตุการตายว่าเกิดจากธรรมชาติ หรือจากน้ำมือมนุษย์ที่กระทำโดยรู้เท่าไม่ถึงการณ์<br/><br/>แต่สิ่งหนึ่งที่เป็นปัจจัยสำคัญที่จะช่วยกันรักษาทรัพยากรทางทะเล สัตว์ทะเลที่หายาก หรือใกล้จะสูญพันธุ์ ไม่ให้หายไปจากท้องทะเลไทย ก็คือ การช่วยกันรักษาความสะอาดไม่ทิ้งเศษขยะถุงพลาสติกลงในทะเล หรือบริเวณชายหาด รวมไปถึงการรณรงค์ไม่ใช้ถุงพลาสติก เพื่อร่วมกันลดภาวะโลกร้อน</p>
      <figure>
        <img src="https://mpics.mgronline.com/pics/Images/562000011634803.JPEG"/>
      </figure>
      <figure>
        <img src="https://mpics.mgronline.com/pics/Images/562000011634802.JPEG"/>
      </figure>
      <figure>
        <img src="https://mpics.mgronline.com/pics/Images/562000011634804.JPEG"/>
      </figure>
      <figure>
        <img src="https://mpics.mgronline.com/pics/Images/562000011634805.JPEG"/>
      </figure>
      <figure>
        <img src="https://mpics.mgronline.com/pics/Images/562000011634806.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112466"/>
      </related>
    </article>
  </body>
</html>