<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191123-poky-gospodari-spaly-pid-kyyevom-zlodij-obikrav-ponad-80-budynkiv-za-nich/"/>
    <meta property="og:site_name" content="ФАКТИ"/>
    <meta property="article:published_time" content="2019-11-23T07:24:28+00:00"/>
    <meta property="og:title" content="Поки господарі спали: під Києвом злодій обікрав понад 80 будинків за ніч"/>
    <meta property="og:description" content="У Київській області крадій обікрав понад 80 будинків, поки господарі спали поряд."/>
  </head>
  <body>
    <article>
      <h1>Поки господарі спали: під Києвом злодій обікрав понад 80 будинків за ніч</h1>
      <address>
        <time datetime="2019-11-23T07:24:28+00:00">23 Nov 2019, 07:24</time>
      </address>
      <p>У Київській області крадій обікрав понад 80 будинків, поки господарі спали поряд.</p>
      <p>У котеджному містечку під Києвом злодій пробирався у помешкання вночі, поки господарі спали.</p>
      <blockquote>– Коли ми спали вночі, відчинив двері, зайшов, щось там робив. Цікаво, що люди на першому поверсі уже спали. Бабуся розповіла, що щось чула, можливо вона його й налякала, – розповідає Назар Пархоменко, який став жертвою нічного крадія.</blockquote>
      <p>Чоловік вдячний долі, що ніхто з рідних не прокинувся, коли будинком сновигав злочинець. Що їх обікрали – сім’я зрозуміла лише згодом. Шкатулка, де лежали прикраси, виявилася порожньою.</p>
      <p>За одну ніч злочинець обійшов ціле котеджне містечко, а це – понад 80 будинків. Злодій зайшов у кожне подвір’я і перевірив на міцність усі двері та вікна, а на це йому знадобилося шість годин.</p>
      <p>
        <b>Читайте: </b>
        <a href="https://fakty.com.ua/ua/ukraine/20191105-kryminalni-avtorytety-ukrayiny-yak-ta-za-yakymy-pravylamy-zhyvut-zlodiyi-v-zakoni/">Кримінальні авторитети України. Як та за якими правилами живуть злодії в законі</a>
      </p>
      <p>Чоловік спритно, наче акробат, перестрибує височезні паркани. Коли сигналізація спрацювала, то злодій спокійно чекав на подвір’ї, поки господарі переконаються, що тривога була хибна.</p>
      <p>Крім того, на відео з камер спостереження видно, що злочинець спілкується з кимось за допомогою рації.</p>
      <p>Цікаво, що жодна з собак у котеджному містечку не відреагувала на злочинця.</p>
      <p>Поліція Київської області вже шукає злодія, а місцеві мешканці створили власну варту та сподіваються самотужки спіймати злочинця та передати його правоохоронцям.</p>
      <figure>
        <iframe src="https://www.youtube.com/embed/O1JtT0EDfPI" width="640" height="360" data-service="Youtube" scrolling="no"/>
      </figure>
      <p>Раніше Факти ICTV писали, що на Миколаївщині пройшла масштабна спецоперація. Працівники поліції та СБУ <a href="https://fakty.com.ua/ua/videos/na-mykolayivshhyni-zatrymaly-bandu-apti/">затримали злочинців</a>, відомих у регіоні як банда Апті. Їх підозрюють у викраденнях, здирництві та крадіжках.</p>
    </article>
  </body>
</html>