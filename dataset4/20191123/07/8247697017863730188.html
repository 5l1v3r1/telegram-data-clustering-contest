<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/testi/33299-sportiskakie-latvijas-gada-auto-2020-pretendenti-skats-no-malas-foto"/>
    <meta property="og:site_name" content="iAuto"/>
    <meta property="article:published_time" content="2019-11-23T07:23:00+00:00"/>
    <meta property="og:title" content="Sportiskākie &quot;Latvijas Gada auto 2020&quot; pretendenti. Skats no malas (+ FOTO)"/>
    <meta property="og:description" content="Nenoliedzami, šo auto tehniskās iespējas var mudināt braucēju uz kādu neapdomīgu soli. Taču, ne jau auto pie tā būs vainīgi!"/>
  </head>
  <body>
    <article>
      <h1>Sportiskākie "Latvijas Gada auto 2020" pretendenti. Skats no malas (+ FOTO)</h1>
      <address><time datetime="2019-11-23T07:23:00+00:00">23 Nov 2019, 07:23</time> by <a rel="author">Agnis Krauja "garaza.lv"</a></address>
      <p>"Latvijas Gada auto 2020" pieteikts rekordliels dalībnieku skaits – 35 auto modeļi. Neapskaužu žūriju, jo finālistu septītnieka atlase starp tik daudziem dažādiem auto būs sarežģīts process, kas apzinīgākajiem noteikti prasīs arī negulētas naktis.</p>
      <p>Taču, konkurss ir sadalīts dažādās papildus nominācijās, un visaizraujošākā man šķiet tieši "Latvijas Sportiskākais auto 2020", kurā ir vismaz septiņi cienīgi pretendenti. Zinu, ka žūrijas priekšsēdētājs Atis Jansons šogad pat apšauba papildnominācijas "sportiskākais auto" jēgu, jo "Ford Focus ST", "Renault Megane RS", "Hyundai i30 Fastback", par "Toyota Supra" nemaz nerunājot, esot "tik nejēdzīgi, pat krimināli ātri, koplietošanas ceļiem bīstami".</p>
      <figure>
        <img src="https://iauto.lv/_mm/i/20191122/33299_19d5c7f0004.jpg"/>
      </figure>
      <p>Nenoliedzami, šo auto tehniskās iespējas var mudināt braucēju uz kādu neapdomīgu soli. Taču, ne jau auto pie tā būs vainīgi! Saprātīgs satiksmes dalībnieks ar tiem spētu arī komfortabli pārvietoties kopējā satiksmes plūsmā. No personīgās pieredzes zinu, ka šādus auto ir iespējams novērtēt un izgaršot, pat gūt no tiem baudu, arī nepārkāpjot CSN noteiktos rāmjus.</p>
      <p>Mums "Latvijas Sportiskākais auto 2020" ir vajadzīgs, jo katrā latvietī iekšā ir "rallista gēns". Labāk, lai tas realizējas, stūrējot jaunu un drošu auto, nekā 20 gadu vecu "bembi" vai "kvatru" bez apskates!</p>
      <figure>
        <img src="https://iauto.lv/_mm/i/20191122/33299_8bb972cca55.jpg"/>
      </figure>
      <p>Pagājušajā gadā "Latvijas Sportiskākais auto 2019" bija "Lamborghini Urus", ar 4 litru V8 dzinēju, 640 Zs, 3,6 sekundēm līdz 100 km/h, un tā cena sākas no 207 430 eiro. Pēc visiem parametriem "Lambo" bija teju vai divas reizes pārāks par jebkuru citu no pretendentiem.</p>
      <p>Šoreiz "Gada auto 2020" sportiskākie pretendenti pēc jaudas un dinamikas rādītājiem ir krietni vienlīdzīgāki: 1. "Porsche Macan S" - 354 zirgspēki (5.3 sekundes līdz 100 km/h), 2. "Toyota Supra" - 340 Zs (4.3 sek.), 3. "Cupra Ateca" - 300 Zs (5.2 sek.), 4. "Audi e-tron" – 300 Zs (5.7 sek.) un "Renault Megane RS 300 Trophy" – 300 Zs (5.7 sek.), 6. "Ford Focus ST" – 280 Zs (5.7 sek.), 7. "Hyundai i30 Fastback" - 275 Zs (6.1 sek.).</p>
      <figure>
        <img src="https://iauto.lv/_mm/i/20191122/33299_1060fdd9482d.jpg"/>
      </figure>
      <p>Jaudīgākais "Gada auto 2020" pretendents - "Porsche Macan S". Līdz 100 km/h no vietas ieskrienas 5.3 sekundēs. To nodrošina priekšā novietots V6 dzinējs - 3.0 litri un 354 zirgi, 480 Nm un pilnpiedziņa. Bāzes aprīkojumā "makans" maksā 65 tūkstošus eiro, bet ar visu individuālo aprīkojumu auto cena jau sasniedz 99,9 tūkstošus. Tomēr žūrijas biedrs Pauls Timrots šo neuzskata par pretendentu uz sportiskākā auto titulu, jo ar to "ātri braukt nemaz negribas". Arī man šo auto gribas baudīt nesteidzoties, jo tas ir tik perfekts, ka sportot nejūtu nekādu nepieciešamību…</p>
      <p>Žūrijas biedrs Agris Staņēvičs: "Nenoliedzami, ar "Macan" viss ir kārtībā, bet vai apvidus auto ir jābūt ar tādu jaudu un dinamiku, un vai vispār "Porsche" ir jābūt apvidniekam." Varbūt "Porsche Macan S" kļūs par "Gada Premium auto 2020"?</p>
      <figure>
        <img src="https://iauto.lv/_mm/i/20191122/33299_7704d3c2972.jpg"/>
      </figure>
      <p>"Toyota Supra" – īsts sapņu auto! "Grand Tourismo" ar aizmugures piedziņu, nevis parasta kompaktā ģimenes hečbeka "karstā" versija. "Supra" ir eleganta un sportiska pat miera stāvoklī, šeit adrenalīnu var gūt, jau tikai ieraušoties zemajā sēdeklī pie stūres. Trīs litru sešcilindru motors ar "twin-scroll" turbīnu, 340 Zs jauda un 500 Nm griezes moments. Astoņu pārnesumu automātiskā transmisija novirza vilkmi aizmugures riteņiem un nodrošina paātrinājumu no vietas līdz simtam 4,3 sekundēs. "Toyota Supra" cena sākas no 64 400 eiro.</p>
      <p>1,5 tonnas smagā divdurvju kupeja domāta tikai 2 braucējiem un viņu bagāžai. Tā apveltīta ar izcilu vadāmību un ideālu 50:50 svara sadalījumu starp priekšējo un aizmugures asīm. Žūrijas priekšsēdētājs Atis Jansons par "Toyota Supra": "4 sekundes līdz simtam, vēl četras līdz 200 – ceļ degunu gaisā kā mocis." Iespējams, ka šis būs gada sportiskākais auto, bet pavisam noteikti "Supra" ir pelnījusi skaistākā auto titulu!</p>
      <figure>
        <img src="https://iauto.lv/_mm/i/20191122/33299_310af3535c2.jpg"/>
      </figure>
      <p>Sportiskais krosovers "Cupra Ateca". Dzinējs 2.0 TSI, 300 ZS, 400 Nm, DSG-7 pārnesumkārba, 4Drive pilnpiedziņa, līdz 100 km/h ieskrienas 5.2 sekundēs. Šādu 300 zirgspēku pilnpiedziņas auto var nopirkt par "sviestmaizes cenu" - 39 510 eiro. Žūrijas biedrs Jānis Grīnhofs: "Cupra dizains, gaita, aprīkojums, viss liecina par pārliecinātu sportistu."</p>
      <p>Jā, te ir jauda un pilnpiedziņa! Taču, tik augstu sēžot, man neraisās vēlme šķērsām "krāmēt iekšā" grantsceļa līkumā. Tomēr jāatzīst, ka šis ir vienīgais auto, kurā "karstā hečbeka" cienīga dinamika ir apvienota ar ģimenes krosovera praktiskumu. Par šādu vispusību "Cupra Ateca" būtu pelnījis iekļūt "Latvijas Gada auto 2020" finālistu septītniekā.</p>
      <figure>
        <img src="https://iauto.lv/_mm/i/20191122/33299_963da7101cd.jpg"/>
      </figure>
      <p>"Audi e-tron" - pirmais pilnībā elektriskais Premium klases apvidus automobilis, kas nerada izmešus un pārvietojas bez skaņas. Ar vienu uzlādi veicamais attālums kombinētajā WLTP braukšanas ciklā sasniedz 417 km. Divi elektriskie dzinēji nodrošina 300 ZS jaudu, bet griezes moments, kuru var panākt sekundes laikā, ir 664 Nm. Tādējādi "Audi e-tron" (Boost režīmā) 5,7 sekundēs spēj sasniegt ātrumu 100 km/h. Kā fantastikas žanra filmā, - ieminot pedāli grīdā, gandrīz nedzirdami tiek sasniegts neticams paātrinājums!</p>
      <p>Taču, - kāpēc iztrūkst sportiskās sajūtas? Augsto tehnoloģiju fani, kādi sastopami arī žūrijas sastāvā, gatavi iebalsot "Audi e-tron" gan finālistu TOP 7, gan par "Gada apvidus auto", gan par "Gada Premium auto", taču diezgan vienprātīgs ir viedoklis, ka sportisku noskaņojumu "Audi e-tron" neraisa. Jāpiezīmē, ka testētais auto ar visu papildaprīkojumu maksā 103 543 eiro (sākumcena no 83 440 eiro).</p>
      <figure>
        <img src="https://iauto.lv/_mm/i/20191122/33299_12459280a766.jpg"/>
      </figure>
      <p>Un, visbeidzot, "karstie hečbeki" - "Renault Megane RS 300 Trophy", "Ford Focus ST", "Hyundai i30 Fastback N" un "Kia ProCeed". Šeit ir gan jauda, gan drāma, gan adrenalīns, kā man pietrūka perfektajā "Porsche Macan S" un futūristiskajā "Audi e-tron"! Lai tiktu piešķirta kāda no "Latvijas Gada auto" nominācijām, attiecīgajā nominācijā jābūt pieteiktiem vismaz trīs automobiļiem. Pieskaitot "karsto hečbeku" grupai klāt vēl arī "Kia ProCeed" (kas ar saviem 204 zirgiem pagājušajā gadā būtu varējis pretendēt uz otra sportiskākā auto godu uzreiz aiz "Urus"), sanāk pat veseli četri auto. Varbūt šogad derētu paralēli "Gada sportiskākā auto" titulam izsludināt arī atsevišķu Gada "hot hatch" nomināciju?</p>
      <figure>
        <img src="https://iauto.lv/_mm/i/20191122/33299_4ac95ce70ed.jpg"/>
      </figure>
      <p>"Renault Megane RS 300 Trophy" 1,8 litru turbo motors sasniedz 300 ZS un 420 Nm. Startējot no vietas, 100 km/h ļauj sasniegt 5,7 sekundēs. Ar EDC automātu šā auto cena sākas no 32 250 eiro. Bremzes – "nāvējoši" asas, paātrinājums – "zvērīgs", vadāmība – precīza "kā žilete"! Balstiekārta - cieta, labi jūtami pat mazākie asfalta nelīdzenumi. "Karstākais" auto trasei, un ne vienam vien žūrijas biedram sagribējās ar to pabraukt Biķerniekos.</p>
      <figure>
        <img src="https://iauto.lv/_mm/i/20191122/33299_5a4d9acf95b.jpg"/>
      </figure>
      <p>"Hyundai i30 Fastback N" ar 275 zirgiem (2.0 T-GDI 6MT) no vietas līdz simtam ieskrienas 6.1 sekundē. Pieejams tikai ar sešpakāpju mehānisko transmisiju un jaudīgākajā versijā maksā 28 990 eiro. Ikdienas apstākļiem vispiemērotākais "karstais hečbeks". Komforta režīmā brauc klusi un gana komfortabli, bet nepieciešamības gadījumā jaudīgais dzinējs var tikt pamodināts jebkurā brīdī, tikai nedaudz vairāk piespiežot gāzes pedāli.</p>
      <figure>
        <img src="https://iauto.lv/_mm/i/20191122/33299_271552d4f1c.jpg"/>
      </figure>
      <p>"Ford Focus ST" ar 2.3 litru "EcoBoost" 280 ZS dzinēju, priekšpiedziņu un manuālo pārnesumkārbu maksā no 32 900 eiro. Ne tik ciets un precīzs kā "RS 300 Trophy", bet skarbāks par "Fastback N". Pēc sajūtām - kompromiss pa vidu šiem abiem iepriekš pieminētajiem. Tātad, "karstais hečbeks", kas derēs gan mierīgam braucienam pa ceļu, gan arī, lai "paplosītos" sacīkšu trasē.</p>
      <figure>
        <img src="https://iauto.lv/_mm/i/20191122/33299_113c7b5aecac.jpg"/>
      </figure>
      <p>"Kia ProCeed" ar saviem 204 zirgiem (1.6 T-GDI 7DCT) šajā skarbo "asfalta plēsoņu" kompānijā gandrīz vai sanāk tāds kā "hot hatch" veģetāriešiem, taču ikdienā uz ceļa tam jaudas nekad nepietrūks, un dizaina dēļ to pārējie konkurenti var tikai apskaust, ne velti presē šis auto jau nodēvēts par "mazo Panameru".</p>
      <figure>
        <img src="https://iauto.lv/_mm/i/20191122/33299_6b359ab1c09.jpg"/>
      </figure>
      <p>Tātad, izvēloties Gada sportiskāko auto, vispirms būtu jātiek skaidrībā – vai izvēlamies sportiskāko auto trasei, vai ikdienai piemērotāko sportisko auto.</p>
      <p>Bet viens gan ir pilnīgi skaidrs - mums nominācija "Latvijas Sportiskākais auto 2020" ir vajadzīga. Galu galā, esam taču autosporta lielvalsts! Atceraties, šāgada septembrī visa autosporta pasaule uzzināja, ka mums, latviešiem, ir savs lokālais "Sennas-Prosta duelis", jo Reinim Nitišam un Jānim Baumanim abiem Biķerniekos vienā WRX pusfinālā vairs nepietika vietas.</p>
      <p>
        <b>Balso šeit </b>
        <a href="https://gadaauto.iauto.lv/">gadaauto.iAuto.lv</a>
        <b> un laimē vienu no auto uz nedēļas nogali ar pilnu degvielas tvertni</b>
      </p>
    </article>
  </body>
</html>