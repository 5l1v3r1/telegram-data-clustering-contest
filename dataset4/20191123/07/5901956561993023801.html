<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/potrosnik/clanek/pozor-slovenci-tega-nikar-ne-delajte-svojim-otrokom-249208"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T07:08:00+00:00"/>
    <meta property="og:title" content="Pozor, Slovenci, tega nikar ne delajte svojim otrokom"/>
    <meta property="og:description" content="Stalna spremljevalka otrok v vrtcih in šolah je tudi majhna nadloga, ki pa tako vzgojiteljem in učiteljem, predvsem pa staršem povzroča velike težave. Prisotna je že veliko let, a kljub številn..."/>
  </head>
  <body>
    <article>
      <h1>Pozor, Slovenci, tega nikar ne delajte svojim otrokom</h1>
      <h2>Odstranjevanje uši z biokilom odsvetujejo tako za otroke kot tudi za odrasle.</h2>
      <address><time datetime="2019-11-23T07:08:00+00:00">23 Nov 2019, 07:08</time> by <a rel="author">T. V.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1193983.jpg"/>
          <figcaption>Starši imajo ključno vlogo pri preprečevanju ušivosti in odpravljanju uši pri otrocih. FOTO: Getty Images/istockphoto</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1070665.jpg"/>
          <figcaption>Postopek razuševanja je obvezno treba ponoviti čez 7 do 10 dni, v tem času lase prečesavamo z gostim glavnikom. Samo prečesavanje pa po navadi ni dovolj, treba je uporabiti še kakšne druge preparate. FOTO: Getty Images/istockphoto</figcaption>
        </figure>
      </slideshow>
      <p>Stalna spremljevalka otrok v vrtcih in šolah je tudi majhna nadloga, ki pa tako vzgojiteljem in učiteljem, predvsem pa staršem povzroča velike težave. Prisotna je že veliko let, a kljub številnim sredstvom v boju proti njej, zelo vztrajna. Govorimo o naglavnih ušeh, ki sicer niso nevarne in ne prinašajo, so pa nadležne in neprijetne, predvsem zaradi srbenja, ki ga povzročajo s svojimi izločki.</p>
      <h3>Pogosto vprašanje: je varno?</h3>
      <p>Pri odkrivanju in odstranjevanju uši so med najpogostejšimi napotki prečesavanje z gostim glavnikom v kombinaciji z uporabo sredstev za razuševanje (ta se uporabljajo samo pri osebah, pri katerih so bile najdene uši ali gnide, nikoli pa v preventivne namene). V lekarnah so na voljo različni šamponi, losjoni ali geli, marsikateri obupan starš pa je posegel tudi po biokilu. Na spletnih forumih je v povezavi z ušmi moč zaslediti številna mnenja o učinkovitosti tega sredstva, ki jim sledijo vprašanja o (ne)varnosti njegove uporabe. Z vprašanjem, ali je varno, da uporablja biokil pri odstranjevanju uši s svojega lasišča in lasišč svojih mladoletnih otrok, se je na nas obrnila tudi bralka <b>Mojca</b>.</p>
      <figure>
        <img src="https://www.slovenskenovice.si/images/slike/2019/11/14/1070665.jpg"/>
        <figcaption>Postopek razuševanja je obvezno treba ponoviti čez 7 do 10 dni, v tem času lase prečesavamo z gostim glavnikom. Samo prečesavanje pa po navadi ni dovolj, treba je uporabiti še kakšne druge preparate. FOTO: Getty Images/istockphoto</figcaption>
      </figure>
      <h3>Ni za ljudi</h3>
      <p>»Biokill je insekticid in akaracid na osnovi piretroidov in ni registriran za humano uporabo, zato bi bralki svetovali naj za razuševanje uporablja preparate, ki so registrirani za uporabo pri ljudeh,« odgovarjajo na Nacionalnem inštitutu za javno zdravje (NIJZ). V varnostnem listu za sredstvo Biokill je zapisano, da je zdravju škodljivo pri zaužitju in pri vdihavanju, da lahko povzroči alergijski odziv kože ter da je zelo strupeno za vodne organizme. Poleg tega ga je treba hraniti zunaj dosega otrok, ne vdihavati meglice, preprečiti stik z očmi, kožo ali oblačili, uporabljati le zunaj ali v dobro prezračevanem prostoru ter preprečiti sproščanje v okolje. Med možni učinki na zdravje je pri daljši izpostavljenosti možno rahlo draženje sluznice zgornjih dihal, dremavost, krči. Specifičnega antidota ni.</p>
      <h3>Malo učinkovitih preparatov</h3>
      <p>Na inštitutu poudarjajo, da samo razčesavanje ni učinkovita metoda odpravljanja naglavne ušivosti. Težava pri nas pa je, da nimamo na <a href="https://www.nijz.si/sites/www.nijz.si/files/uploaded/razusevanje_sredstva_za_razusevanje_junij_2019-posodobitev_0.pdf">razpolago veliko učinkovitih preparatov</a>. Pri izbiri teh je treba poleg učinkovitosti upoštevati tudi neželene učinke, možnost razvoja odpornosti uši proti zdravilni učinkovini in varnosti preparata za različne skupine ljudi (majhni otroci, šolarji, nosečnice, doječe mame). Na NIJZ priporočajo benzilbenzoat (25-odstotna  dermalna emulzija), ki se izdaja v lekarni brez recepta. Za dojenčke in majhne otroke pa priporočajo uporabo belega vazelina. Glede zdravljenja z različnimi olji, ki zamašijo dihalno odprtino odrasli uši, pa pravijo, da je njihova uporaba varna, da pa učinkovitost ni zadovoljivo klinično preizkušena.<br/><br/><b>Povzetek navodil, če imajo vaši otroci uši</b><br/>1. Starši imajo ključno vlogo pri preprečevanju ušivosti in odpravljanju uši pri otrocih.<br/>2. Lasišče pregledamo vsaj enkrat tedensko, posebej pri otrocih, ki obiskujejo vrtec ali šolo. V primerih, da pri družinskem članu najdemo uši ali pa dobimo obvestilo, da so se uši pojavile v kolektivu, lasišče pregledamo vsak dan.<br/>3. Starši, ki pri otroku najdejo uši ali žive gnide, so dolžni izvesti razuševanje natančno po opisanem postopku.<br/>4. Sredstev za razuševanje ne uporabljamo preventivno.<br/>5. Vsa sredstva vedno nanašamo na suho lasišče.<br/>6. Ne glede na preparat postopek razuševanja obvezno ponovimo čez 7do 10 dni.<br/>7. Med enim in drugim postopkom razuševanja dnevno razčesavamo lasišče z gostim glavnikom.<br/>8. Lasišča ne umijemo vsaj še dan ali dva po tem, ko smo izprali preparat za razuševanje.<br/>9. Glavnike in krtače operemo v vroči vodi (več kot 60ºC), prav tako perilo (oblačila, brisače, posteljnino), ki je bilo v stiku z lasmi.<br/>10. Predmete, ki jih ne moremo oprati,vstavimo v plastično vrečko, ki jo tesno zatisnemo in pustimo za 10do 14 dnina sobni temperaturi ali 24 ur v zamrzovalniku.<br/>11. Otrokom odsvetujemo medsebojno menjavo kap, čelad, glavnikov ali krtač.<br/>12. Ni zadosti dokazov, da rastlinski pripravki (eterična, naravna olja) učinkovito odstranjujejo uši.<br/>13. Odkritje uši ali gnid na otrokovi glavi nikoli ne sme biti razlog, da bi otrok izostal iz šole ali vrtca.<br/><br/><i>Vir: NIJZ</i></p>
    </article>
  </body>
</html>