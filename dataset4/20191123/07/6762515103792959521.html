<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/laliga/real-madryt/real-madryt-gareth-bale-na-cenzurowanym-w-klubie/clz0rpd"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Bale'owi tylko tego brakowało"/>
    <meta property="og:description" content="Problemów z Garethem Bale’em Real Madryt miał bez liku, ale tym razem Walijczyk jeszcze bardziej wystawił się na atak, celebrując awans na EURO 2020 z flagą, która miała okazywać brak szacunku Królewskim."/>
  </head>
  <body>
    <article>
      <h1>Bale'owi tylko tego brakowało</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author" href="https://www.przegladsportowy.pl/autorzy/jakub-krecidlo" target="_blank">Jakub Kręcidło</a></address>
      <p>
        <b>
          <b>Problemów z Garethem Bale’em Real Madryt miał bez liku, ale tym razem Walijczyk jeszcze bardziej wystawił się na atak, celebrując awans na EURO 2020 z flagą, która miała okazywać brak szacunku Królewskim.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Wszystko rozpoczął Predrag Mijatović. – Nie znam dobrze Garetha, ale patrząc na jego zachowanie, myślę, że na szczycie listy jego priorytetów jest kadra Walii, potem golf, a na końcu może jest Real – powiedział ironicznie były piłkarz, trener i dyrektor sportowy Królewskich. Dziś w Hiszpanii śmieją się, że bohater finału Ligi Mistrzów z 1998 roku powinien żądać tantiem, bo jego hasło nie znika z czołówek medialnych i doszło do tego, że Bale został wpędzony w jeszcze większe problemy. Na które napastnik z jednej strony nie zasługuje, ale w które częściowo wpakował się sam.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>
        <b>„Wypad. Wypad. Wypad”</b>
      </p>
      <p>Po wtorkowym meczu z Węgrami (2:0) walijscy piłkarze celebrowali awans, skacząc z flagą z napisem zainspirowanym słowami Mijatovicia: „Walia. Golf. Madryt. W tej kolejności”. I choć agent piłkarza Jonathan Barnett tłumaczył, iż jego klient nie miał złych zamiarów, a sam Bale przyznawał, że to „zabawne hasło”, to w Madrycie nie uznano tego za żart. Odebrano to jako potężny atak w Real. Klub, który do czerwca 2022 roku ma płacić kilkanaście milionów euro za sezon 30-latkowi regularnie zmagającemu się z problemami zdrowotnymi, a ten niedawno wypalił, że „bardziej ekscytuje go gra dla reprezentacji niż dla Realu”. – Gareth powinien ugryźć się w język. Zachował się głupio, szczególnie w momencie, gdy czepiają się go za wszystko – rozkładał ręce Fernando Morientes, były snajper Królewskich.</p>
      <p>Powiedzieć, że Bale stał się dla hiszpańskich mediów wrogiem numer jeden, to nie powiedzieć nic. W państwie, w którym futbol jest religią, gracz z Cardiff dopuścił się bluźnierstwa. – Na mojej fladze dla Garetha napisałbym: „Wypad. Wypad. Wypad” – napisał szef sekcji Realu w dzienniku „AS” Tomas Roncero. Josep Pedrerol, który prowadzi bardzo popularny program „El Chiringuito”, wezwał Florentino Pereza do „wykopania” Walijczyka, a zaproszeni do studia goście analizowali np. mowę ciała zawodnika i to, czy wbijanie szpilki Realowi dawało mu radość. W czwartek samych siebie przeszli dziennikarze największej gazety w kraju – dziennika „Marca”. Tak jak przy najważniejszych wydarzeniach, poświęcili oni pierwszą i ostatnią stronę na wielką okładkę ze zdjęciem Walijczyka z podpisem: „Pogardliwy. Nieodpowiedni. Niewdzięczny. W tej kolejności”, a w środku gazety znaleźć można było artykuły podkreślające błędy i szwankujące zdrowie najdroższego piłkarza w historii Los Blancos (kosztował 101 mln euro).</p>
      <p>Hiszpanie oszaleli na punkcie krytykowania Bale’a. – Te debaty są absurdalne! – narzekał Barnett. I jak mu się dziwić? Jednym z głównych tematów ostatnich tygodni było przedwczesne opuszczanie przez zawodnika trybun Bernabeu. Podczas leczenia kontuzji Walijczyk zachowywał się zgodnie z wewnętrznym regulaminem, który pozwala mu na opuszczenie stadionu po 80. minucie, dzięki czemu mógł unikać korków, tworzących się w okolicach obiektu Królewskch. Madryckie media specjalnie ustawiały dziennikarzy, by ci podawali, jak wcześnie gracz z Cardiff wyjeżdżał z garażu. To samo działo się np. po środowym treningu, po którym informowano, że Gareth wyjechał z ośrodka szkoleniowego w Valdebebas jako pierwszy, aż 30 minut przed którymkolwiek z kolegów z drużyny.</p>
      <p>
        <b>Kibice mają go dość</b>
      </p>
      <p>– Poświęcamy temu tematowi zbyt wiele uwagi. Skupmy się na futbolu! – apelował wczoraj do dziennikarzy trener Realu Zinedine Zidane, który na konferencji prasowej dostał aż siedem pytań o sytuację napastnika. W Hiszpanii pół żartem, pół serio mogą mówić, że Bale właściwie wyskakuje im z lodówki. Niekorzystne słowa na jego temat znajdziemy w radiu, w telewizji, w prasie. Ich efektem jest duża niechęć fanów do piłkarza, który strzelał kluczowe gole dla Los Blancos w finałach Ligi Mistrzów (2014, 2018) czy Pucharu Króla (2014). – Ja nie wyciągałbym jakichś wniosków po tej sytuacji z flagą, ale fani na pewno nie będą zadowoleni – przekonywał Morientes. Dowodów nie trzeba daleko szukać. W sondzie na stronie internetowej „Marki” aż 71 procent ankietowanych uważało celebrowanie awansu z flagą za „brak szacunku dla ekipy i jej kibiców”, a w innej ankiecie ledwie 7 proc. osób chciało pozostawienia Walijczyka w drużynie. Dla porównania, 37 proc. domagało się sprzedania go w styczniowym oknie transferowym, a 25 proc. odesłania do swoistego „klubu Kokosa” i posadzenia go na trybunach. – Kibice muszą być z Bale’em tak jak wspierają cały zespół, bo on jest naszym piłkarzem – uciął dyskusję Zidane.</p>
      <p>
        <a href="https://www.elevensports.pl/">&gt;&gt; Oglądaj LaLiga w Eleven Sports</a>
      </p>
      <p>Nie można mówić, by w całej sytuacji Bale był bez winy. Ostatnio w trakcie rekonwalescencji bez zgody Zizou poleciał do Londynu na spotkanie z agentem i lekarzem. W lutym zdarzyło mu się odtrącić Lucasa Vazqueza podczas celebrowania gola w starciu z Levante (2:1). Po kwietniowym, przegranym 0:1 meczu z Rayo samotnie wrócił do domu, co wywołało ostry komentarz Zidane’a („Nie wiem, czy czuje się członkiem drużyny”). Sporo narzekano też na to, że w momencie, gdy Los Blancos mierzyli się latem towarzysko z Tottenhamem (0:1), Walijczyk rozgrywał akurat partyjkę golfa. Tylko tak naprawdę, czego wówczas od niego oczekiwano, skoro był odsunięty od zespołu, trener mówił, że „im szybciej odejdzie, tym lepiej”, a klub był gotowy oddać go za grosze do Chin, byle pozbyć się jego bardzo wysokiej pensji...</p>
      <p>
        <b>Zakończyć toksyczny związek</b>
      </p>
      <p>– Niektórzy mówili, że chcę, by Bale odszedł. A to nieprawda. Pragnę mieć go w drużynie! – przekonywał niedawno Zidane, który teraz ma dać napastnikowi kolejną szansę. Mimo tego, że kontrowersja z flagą niekoniecznie spodobała się dyrektorom, klub nie nałoży na niego kary. Wielu wątpi w profesjonalizm Walijczyka, który – jak pisała „Marca” – leczył się akurat tak długo, by opuścić sześć starć Realu z rzędu, a potem „cudownie ozdrowieć” na zgrupowanie kadry. Ale nikt nie kwestionuje jego umiejętności. – To wciąż nasz najlepszy, najbardziej utalentowany piłkarz – podkreślają dyrektorzy Królewskich, którzy obawiają się jednak reakcji fanów podczas dzisiejszego spotkania z Realem Sociedad. Podobnego zdania są inni zawodnicy Los Blancos. Choć bywają wkurzeni, bo mają dość nieustannego szumu w mediach czy niektórych specyficznych zachowań 30-latka, który po sześciu latach pobytu w Madrycie wciąż nie chce rozmawiać po hiszpańsku, to jednak doceniają jego umiejętności i widzą w nim gwiazdora, który zdecydowanie zwiększa szanse ekipy na trofea.</p>
      <p>
        <a href="https://www.elevensports.pl/">&gt;&gt; Oglądaj LaLiga w Eleven Sports</a>
      </p>
      <p>Choć pod nieobecność Bale’a z bardzo dobrej strony pokazał się nastoletni Rodrygo, trudno wyobrazić sobie scenariusz, w którym Zidane odstawia byłego gracza Tottenhamu. Po pierwsze, to świetny piłkarz. Po drugie – przed letnim oknem trzeba odbudować jego zahaczającą dziś o dno wartość. Bo choć zimą szans na transfer nie ma, to nie ulega wątpliwości, że latem obie strony spróbują zakończyć ten toksyczny związek. – To byłoby najlepsze rozwiązanie dla wszystkich stron – stwierdził Ramon Calderon, były prezes madrytczyków.</p>
    </article>
  </body>
</html>