<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/23/leggi-notizia/argomenti/eventi/articolo/picasso-e-la-sua-eredita-nellarte-italiana.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-23T07:35:00+00:00"/>
    <meta property="og:title" content="Picasso e la sua eredità nell’arte italiana"/>
    <meta property="og:description" content="La mostra è visitabile fino a domenica 12 gennaio 2020 presso il Palazzo Salmatoris, Cherasco (Via Vittorio Emanuele II - CN)"/>
  </head>
  <body>
    <article>
      <h1>Picasso e la sua eredità nell’arte italiana</h1>
      <h2>La mostra è visitabile fino a domenica 12 gennaio 2020 presso il Palazzo Salmatoris, Cherasco (Via Vittorio Emanuele II - CN)</h2>
      <address><time datetime="2019-11-23T07:35:00+00:00">23 Nov 2019, 07:35</time> by <a rel="author">C.S.</a></address>
      <p>Lo scorso mese è stata inaugurata, in una cornice di grande e appassionato pubblico, a Palazzo Salmatoris a Cherasco, la mostra “<b>Picasso e la sua eredità nell’arte italiana</b>”.</p>
      <p>All’inaugurazione erano presenti il sindaco<b> Carlo Davico</b>, il vicesindaco e assessore alle manifestazioni <b>Claudio Bogetti</b>, la rappresentante delle istituzioni <b>Chiara Gribaudo</b>, deputata del Partito Democratico, e i rappresentanti degli sponsor.</p>
      <p>I curatori, <b>Cinzia Tesio</b> e <b>Rino Tacchella</b>, hanno, prima del tradizionale taglio del nastro, presentato i temi portanti della mostra.</p>
      <p>L’esposizione, che rimarrà visibile fino al <b>12 gennaio 2020</b>, propone un intrigante percorso dedicato all’arte di <b>Pablo Picasso</b> (Malaga 1881 – Mougins 1973) e tutti quegli autori che con le loro pitture e sculture, a partire dalla fine degli anni dieci del Novecento, periodo in cui per la prima volta Picasso ha soggiornato in Italia, hanno declinano un linguaggio in qualche modo riconducibile all’opera picassiana.</p>
      <p>Di Picasso sono proposti dipinti, sculture in ceramica, disegni e opere grafiche prodotte in diversi momenti espressivi: dagli anni dieci sino agli anni settanta cercando di coprire un arco temporale vasto e variegato dal punto di vista della creatività.</p>
      <p>Ogni composizione contiene idee, pensieri e, soprattutto, innovazioni linguistiche ottenute utilizzando mezzi e materiali inediti (spregiudicati), a volte sconvolgenti considerato il periodo. È nel gesto che Picasso imprime i suoi reconditi pensieri, le sue invenzioni, le sue passioni per chi si sofferma a guardare attentamente le sue opere. Durante il soggiorno romano vede le opere e incontra parecchi artisti italiani come Balla, Boccioni, Soffici, Carrà e Depero; ma quello che lo colpisce maggiormente è la vista delle pitture antiche, le sculture classiche e le opere dei geni passati che lo esaltano al punto che ne riproduce alcune.</p>
      <p>La medesima esaltazione provano gli artisti italiani dinanzi ai suoi lavori soprattutto quelli cubisti, un linguaggio nuovo e moderno affine al futurismo italiano. Parecchi sono gli autori presentati in mostra che producono opere d’ispirazione chiaramente picassiana in cui il realismo si fonde con un nuovo modo di leggere e interpretare la realtà attribuendo una forte valenza simbolica a ciò che dipingono.</p>
      <p>Una seconda parte della rassegna è dedicata all’opera ceramica di Picasso e dell’incontro avvenuto con Tullio di Albisola andato a trovarlo con lo scopo di dimostrare che in Italia, già molti anni prima della sua esperienza con l’argilla, artisti e movimenti artistici di chiara fama come il Secondo Futurismo, Martini, Fontana, Melotti, Scanavino avevano realizzato sculture colorate determinando il passaggio della ceramica da Arte Decorativa a Opera d’Arte, molti anni prima dell’esperienza picassiana a Vallauris.</p>
      <p>La mostra si compone di un oltre un centinaio di opere provenienti da collezioni pubbliche e collezioni private italiane ed è corredata da un catalogo che contiene i testi dei curatori e la riproduzione a colori di tutte le opere esposte.</p>
      <p>Orari al pubblico:</p>
      <p>
        <b>Da mercoledì a sabato</b>
      </p>
      <p>ore 9.30-12.30 – 14.30-18.30</p>
      <p>
        <b>Festivi</b>
      </p>
      <p><anchor name="_GoBack"/>ore 9.30-13.00 – 14.30-19.00</p>
      <p>Contatti e prenotazioni visite gruppi:</p>
      <p>
        <a href="mailto:ufficio.stampa@comune.cherasco.cn.it">ufficio.stampa@comune.cherasco.cn.it</a>
      </p>
      <p>Tel. 0172 427050</p>
      <p>Fax 0172 427055</p>
      <p>
        <a href="http://www.cherascosalmatoris.it/">www.cherascosalmatoris.it</a>
      </p>
      <p>
        <a href="http://www.comune.cherasco.cn.it/">www.comune.cherasco.cn.it</a>
      </p>
      <slideshow>
        <figure>
          <img src="http://www.targatocn.it/typo3temp/pics/m_c96217850d.jpg"/>
        </figure>
        <figure>
          <img src="http://www.targatocn.it/typo3temp/pics/m_b58a4667c7.jpg"/>
        </figure>
      </slideshow>
    </article>
  </body>
</html>