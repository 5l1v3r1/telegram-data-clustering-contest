<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191123_Magyarorszagon_tesztelik_az_Egyiptomnak_szant_vasuti_kocsikat_az_oroszok"/>
    <meta property="og:site_name" content="HVG.hu"/>
    <meta property="article:published_time" content="2019-11-23T07:46:00+00:00"/>
    <meta property="og:title" content="Az oroszok Magyarországon tesztelik az Egyiptomnak szánt vasúti kocsikat"/>
    <meta property="og:description" content="Az eredeti terv szerint az orosz Transmashholding megvenné a Dunakeszi Járműjavítót, és a magyar céggel közösen gyártana 1300 vasúti kocsit az afrikai országnak. Eddig azonban csak két vasúti kocsi készült el, Oroszországban, amelyeket a magyar vasúti pályákon tesztelnek. Dunakeszi megvételéről semmi hír, pedig a második erre adott határidő is rövidesen lejár, viszont időközben bejelentkezett a cégért egy másik gyártó is."/>
  </head>
  <body>
    <article>
      <h1>Az oroszok Magyarországon tesztelik az Egyiptomnak szánt vasúti kocsikat</h1>
      <address><time datetime="2019-11-23T07:46:00+00:00">23 Nov 2019, 07:46</time> by <a rel="author">Zelki Benjámin</a></address>
      <p>
        <b>Az eredeti terv szerint az orosz Transmashholding megvenné a Dunakeszi Járműjavítót, és a magyar céggel közösen gyártana 1300 vasúti kocsit az afrikai országnak. Eddig azonban csak két vasúti kocsi készült el, Oroszországban, amelyeket a magyar vasúti pályákon tesztelnek. Dunakeszi megvételéről semmi hír, pedig a második erre adott határidő is rövidesen lejár, viszont időközben bejelentkezett a cégért egy másik gyártó is.</b>
      </p>
      <p>Közleményt adott ki az orosz Transmashholding november 22-én, amely lapunkhoz is eljutott. Ebben az áll, hogy elkészült az Egyiptomnak gyártandó összesen 1300 vasúti kocsi két prototípusa a Transmashholding tveri gyárában. A projektet a magyar Eximbank finanszírozza, és a szerződés szerint a gyártás 50%-a Magyarországon kell, hogy történjen.</p>
      <p>Az oroszok azért Magyarországon tesztelik a kocsikat, mert a mi vasútunk nyomtávja megegyezik az egyiptomi vasútéval (1435 mm), míg az orosz vasúton nagyobb a sínek közti távolság (1520 mm).</p>
      <figure>
        <img src="https://img1.hvg.hu/image.aspx?id=b608e702-63ac-445a-8bc7-75b71c1f64e9&amp;view=b2dea50f-cee1-4f6e-b810-034566fbfb2e"/>
        <figcaption>Már elindult Magyarország felé az első két Egyiptomnak szánt vasúti kocsi<cite>© Transmashholding</cite></figcaption>
      </figure>
      <p>A magyar kormány <a href="https://hvg.hu/kkv/20190529_Verseny_nelkul_az_oroszoke_lett_a_dunakeszi_jarmujavito_ceg">még egy májusi határozattal</a> versenyeztetés nélkül az orosz Transmashholdingot jelölte ki arra, hogy megvegye a MÁV és a magyar állam közös tulajdonában álló Dunakeszi Járműjavítót. A Transmashholding az a cég, amelynek leányvállalata gyártotta és újította fel a 3-as metró szerelvényeit.</p>
      <p>Az oroszok azonban a határidő június végi lejártáig nem vették meg Dunakeszit, a kormány azt <a href="https://hvg.hu/kkv/20191101_Tovabb_csuszik_a_Dunakeszi_Jarmujavito_eladasa">a hónap elején november 29-ig hosszabbította</a> - igaz, az is nemsokára elmúlik, és az üzlet még mindig nem jött létre.</p>
      <p>A történetben <a href="https://hvg.hu/kkv/20191105_csepel_holding_felszamolas_fizeteskeptelenseg">november 5-én volt még egy érdekes fejlemény</a>, amely arra utal, hogy az orosz óriásnak nem annyira kell Dunakeszi:</p>
      <blockquote>a Transmashholding a felszámolásközelbe került Csepel Műveknél is bejelentkezett, nekik is felajánlotta, hogy részt vehetnek az Egyiptomnak szánt kocsik legyártásában, és a projektből jelentős árbevételt ígért a nehéz helyzetben lévő vállalatnak.</blockquote>
      <p>Ennek a történetnek külön érdekessége, hogy a Csepel Műveket éppen két másik orosz cég, köztük az orosz államvasutak <a href="https://hvg.hu/kkv/20191105_csepel_holding_felszamolas_fizeteskeptelenseg">hozta nehéz helyzetbe</a>.</p>
      <p>Az is említésre méltó, hogy az egyiptomi vasúti kocsik gyártására a magyar Ganz Motor is pályázott, végül éppen a magyar kormány lehetetlenítette el az üzletet, mivel az a magyar cég helyett éppen a Transmashholding mögé állt be a hitellel 2016-ban - <a href="https://hvg.hu/kkv/20180424_A_magyar_ceg_mely_majdnem_elnyert_egy_nagy_uzletet_de_Orbanek_osszealltak_ellene_az_orosz_rivalissal">erről a 444 írt akkor bővebben</a>.</p>
      <p>A potenciális orosz-magyar kooperáció egy újabb érdekessége, hogy a Transmashholding <a href="https://hvg.hu/gazdasag/20190821_dunakeszi_jarmujavito_metrovagonmas_egyiptom">júliusi közleményében felfedte</a> az üzletben érdekelt két újonnan létrehozott magyar-orosz leányvállalatot, és azok tulajdonosát, aki nem más, mint Szalay-Bobrovniczky Kristóf londoni magyar nagykövet.</p>
      <p>A Dunakeszi Járműjavító egyébként jelenleg részt vesz a Stadler a MÁV számára gyártott emeletes vonatainak összeszerelésében, és a svájci cég <a href="https://hvg.hu/kkv/20190529_Verseny_nelkul_az_oroszoke_lett_a_dunakeszi_jarmujavito_ceg">kilátásba helyezte a szerződés azonnali hatályú felbontását</a> Dunakeszivel, amennyiben annak tulajdonosi szerkezete felvásárlás miatt megváltozna.</p>
      <p>Az ügyben pénteken is volt egy további fordulat: a Stadler Magyarország igazgatója <a href="https://www.vg.hu/vallalatok/kozlekedes/megvenne-a-stadler-a-dunakeszi-jarmujavitot-1886115/">a Világgazdaságnak azt mondta</a>: ők is szívesen megvennék a Dunakeszi Járműjavítót.</p>
    </article>
  </body>
</html>