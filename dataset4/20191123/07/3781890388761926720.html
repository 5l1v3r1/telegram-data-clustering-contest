<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743184"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="ไร้ญาติประกัน!เจ้าของ'ไนซ์รีวิว' คอตกนอนคุกโกงปชช."/>
    <meta property="og:description" content="ไม่มีญาติหรือทนายความมายื่นคำร้องขอประกันตัว 'เจ้าของบ.ไนซ์รีวิว' ผู้ต้องหาตามหมายจับ หลังตำรวจคุมฝากขังศาล ลวงลงทุนเสียหายกว่า 120 ล้าน คอตกนอนคุก"/>
  </head>
  <body>
    <article>
      <h1>ไร้ญาติประกัน!เจ้าของ'ไนซ์รีวิว' คอตกนอนคุกโกงปชช.</h1>
      <address>
        <time datetime="2019-11-23T07:30:00+00:00">23 Nov 2019, 07:30</time>
      </address>
      <p>
        <b>ไม่มีญาติหรือทนายความมายื่นคำร้องขอประกันตัว "เจ้าของบ.ไนซ์รีวิว" ผู้ต้องหาตามหมายจับ หลังตำรวจคุมฝากขังศาล ลวงลงทุนเสียหายกว่า 120 ล้าน คอตกนอนคุก</b>
      </p>
      <p>เมื่อวันที่ 23 พ.ย. ที่ศาลอาญา ถนนรัชดาภิเษก กรุงเทพฯ พ.ต.ต.สถิตย์ กุลชาญวุฒิ พนักงานสอบสวน สน.โคกคราม ได้ควบคุมตัว นายณรงค์ อินลี อายุ 34 ปี ภูมิลำเนามีนบุรี กทม. เจ้าของบริษัท เอนเนอร์จี ดีดักชั่น จํากัด หลอกลวงชวนลงทุน เปิดเว็บไซต์และเฟซบุ๊กไนซ์ รีวิว (Nice Review) กดไลค์-แชร์โปรโมทสินค้า ผู้ต้องหาตามหมายจับศาลอาญาที่ 1720/2562 ลงวันที่ 13 พ.ย.62 คดีร่วมกันกู้ยืมเงินที่เป็นการฉ้อโกงประชาชน มายื่นคำร้องฝากขังครั้งแรก เป็น 12 วัน นับตั้งแต่วันที่ 23 พ.ย.- 4 ธ.ค.นี้ เนื่องจากการสอบสวนยังไม่เสร็จสิ้น จะต้องสอบสวนปากคำพยานอีก 20 ปาก และรอผลการตรวจสอบประวัติผู้ต้องหา จากกองทะเบียนประวัติอาชญากรเพื่อประกอบสำนวนการสอบสวนให้เสร็จสิ้น โดยพนักงานสอบสวน ได้ขอคัดค้านการให้ประกันตัวด้วย เนื่องจากผู้กระทําความผิดต่อเนื่องกันหลายท้องที่ มีผู้เสียหายจำนวนมากและเกิดความเสียหายต่อประชาชนทั่วไป และคดีมีอัตราโทษสูงเกรงว่าจะหลบหนี<br/><br/>โดยชั้นสอบสวน นายณรงค์ ผู้ต้องหาให้การปฏิเสธ ทั้งนี้ศาลได้พิจารณาคำร้องแล้วอนุญาตให้ฝากขังผู้ต้องหาได้<br/><br/>ผู้สื่อข่าวรายงานว่า ในวันนี้ไม่ปรากฏว่ามีญาติหรือทนายความมายื่นคำร้องขอประกันตัวนายณรงค์แต่อย่างใด เจ้าหน้าที่ราชทัณฑ์จึงนำตัวไปคุมขังไว้ที่เรือนจำพิเศษกรุงเทพต่อไป.<br/><br/><b><a href="https://www.dailynews.co.th/crime/743162">เจ้าของ'ไนซ์รีวิว'หน้าเครียด ตร.หิ้วฝากขังค้านประกันตัว</a></b>       <br/><br/> </p>
    </article>
  </body>
</html>