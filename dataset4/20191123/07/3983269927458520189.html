<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/espanya-tomba-argentina-i-es-classifica-a-semifinals-de-la-copa-davis/noticia/2965435/"/>
    <meta property="og:site_name" content="CCMA"/>
    <meta property="article:published_time" content="2019-11-23T07:54:56+00:00"/>
    <meta property="og:title" content="Espanya tomba l'Argentina i es classifica a semifinals de la Copa Davis"/>
    <meta property="og:description" content="L'equip espanyol ha aconseguit la classificació gràcies a la victòria de la parella formada per Rafa Nadal i Marcel Granollers, en tres sets, en el decisiu partit de dobles contra l'Argentina"/>
  </head>
  <body>
    <article>
      <h1>Espanya tomba l'Argentina i es classifica a semifinals de la Copa Davis</h1>
      <h2>L'equip espanyol ha aconseguit la classificació gràcies a la victòria de la parella formada per Rafa Nadal i Marcel Granollers, en tres sets, en el decisiu partit de dobles contra l'Argentina</h2>
      <address><time datetime="2019-11-23T07:54:56+00:00">23 Nov 2019, 07:54</time> by <a rel="author">esport3</a></address>
      <figure>
        <img src="https://statics.ccma.cat/multimedia/jpg/0/3/1574499583730.jpg"/>
        <figcaption>Nadal i Granollers celebren la victòria i la classificació (EFE)</figcaption>
      </figure>
      <p><b>Ja hi ha semifinalistes a la Copa Davis</b>. L'equip espanyol ha aconseguit la classificació gràcies a la victòria de la parella formada per Rafa Nadal i Marcel Granollers, en tres sets, en el decisiu partit de dobles contra l'Argentina (6-4, 4-6, 6-3).</p>
      <p><b>La primera semifinal</b> la jugaran Rússia, que ha superat la Sèrbia de Djokovic per 2 a 1, contra el Canadà, guanyador també per 2 a 1 contra Austràlia. <b>La Gran Bretanya, que ha superat Alemanya per 2 a 0, serà la rival d'Espanya en la segona semifinal.</b>    </p>
      <p><b>L'equip espanyol va començar amb mal peu </b>l'eliminatòria dels quarts de final de la Copa Davis i és que Guido Pella va doblegar Pablo Carreño en el primer partit. L'argentí va remuntar un primer set en contra i es va emportar els altres dos en un partit que es va allargar fins a gairebé les dues hores i tres quarts.</p>
      <p><b>Amb l'1-0 a l'eliminatòria, va sortir a la pista Rafa Nadal amb la responsabilitat d'assegurar la supervivència</b> d'Espanya a la competició. El manacorí no va fallar i va destrossar Diego Schwartzman per la via ràpida, una hora de partit, en dos incontestables sets (6-1 i 6-2).</p>
      <p>Tot per decidir en el partit de dobles amb l'eliminatòria empatada. El conjunt espanyol ha fet un canvi d'última hora i ha apostat per fer jugar la seva estrella, Rafa Nadal, en el lloc de Feliciano López, com estava previst inicialment, al costat del català Marcel Granollers.</p>
      <p> </p>
      <p> </p>
    </article>
  </body>
</html>