<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/barrichello-verstappen-schietto-gara-brasile-2019-molto-amato-brasiliani-opinione-f1-468181.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T07:15:25+00:00"/>
    <meta property="og:title" content="Barrichello: “Verstappen è schietto, per questo è amato”"/>
    <meta property="og:description" content="L'ex pilota della Ferrari ha parlato della schiettezza del pilota olandese e della straordinaria gara in Brasile, con tanti nuovi tifosi al suo fianco"/>
  </head>
  <body>
    <article>
      <h1>Barrichello: “Verstappen è schietto, per questo è amato”</h1>
      <h2>L'ex pilota della Ferrari ha parlato della schiettezza del pilota olandese e della straordinaria gara in Brasile, con tanti nuovi tifosi al suo fianco</h2>
      <address><time datetime="2019-11-23T07:15:25+00:00">23 Nov 2019, 07:15</time> by <a rel="author">Samuele Prosino</a></address>
      <p><b>Rubens Barrichello</b> era a Interlagos, domenica 17, per intervistare i piloti ‘a caldo’ dopo la conclusione di uno dei Gran Premi più divertenti della stagione 2019. L’ex pilota Jordan, Stewart, Ferrari, Honda, Brawn GP e Williams ha parlato con il vincitore <b>Max Verstappen</b>, ricavandone una buonissima impressione.</p>
      <blockquote>
        <a href="https://www.formulapassion.it/motorsport/formula-1/statistica-gp-brasile-2019-valencia-2012-due-team-diversi-dai-top-3-sul-podio-467828.html">Rivincita a centro gruppo dopo 7 anni</a>
      </blockquote>
      <p>Come lui anche molti fan brasiliani del campionato: dopo aver perso la rappresentanza sulla griglia nel post-Massa (e Nasr), la grande nazione sudamericana ha ‘adottato’ l’olandese grazie non solo alla gara 2019, ma pure allo <b>spettacolo</b> dato sotto la pioggia battente dell’edizione 2016. “<i>Max è un pilota molto aggressivo, e tante persone credono sia un pazzo. Ma è un tipo molto schietto, dice subito quello che gli passa per la testa. Il suo weekend in Brasile è stato fenomenale, da 10 su 10 in pagella. Tutte queste cose, insieme, fanno di lui un pilota molto amato nel mio paese</i>“, ha detto Rubinho al quotidiano <i>De Telegraaf</i>. Incredibile il divario generazionale tra i due: quando il pilota della Red Bull numero 33 nacque, Barrichello era alla sua prima stagione nel team di Jackie Stewart, e il suo compagno di squadra era il papà di Kevin Magnussen.</p>
      <blockquote>
        <a href="https://www.formulapassion.it/motorsport/formula-1/f1-team/red-bull-pit-stop-da-record-in-brasile-467949.html">Red Bull, pit stop da record in Brasile</a>
      </blockquote>
      <p>Verstappen è sicuramente uno dei piloti più seguiti, e c’è un’intera nazione (la sua) pronta a sostenerlo nel prossimo Gran Premio dei Paesi Bassi, oltre a una crescente porzione di torcida paulista. Tuttavia pur essendo considerato uno dei migliori piloti, c’è chi sostiene come certi lati caratteriali siano da <b>smussare</b>. Come ad esempio <b>Jacques Villeneuve</b>: “<i>Secondo me Max è pronto per diventare un campione del mondo. Ma questo non significa che deve smettere di stare attento a quello che dice. Prendiamo ad esempio le dichiarazioni sul motore Ferrari: ha parlato di una cosa che non conosceva, e ciò è stato problematico</i>“.</p>
      <footer>RIPRODUZIONE RISERVATA</footer>
    </article>
  </body>
</html>