<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191123_A_Pittyes_kocsmaban_adjak_le_a_rajongok_a_Torocsik_Marinak_szant_ajandekot"/>
    <meta property="og:site_name" content="HVG.hu"/>
    <meta property="article:published_time" content="2019-11-23T07:54:00+00:00"/>
    <meta property="og:title" content="A Pittyes kocsmában adják le a rajongók a Törőcsik Marinak szánt ajándékot"/>
    <meta property="og:description" content="Velemi otthonában ünnepli ma 84. születésnapját Törőcsik Mari, akit a széltől is óv a környezete. Bejutni hozzá már csak a kiváltságosaknak lehet, így rajongói az ajándékokat a helyi kocsmában hagyják, amiért a művésznő egyik segítője megy el, s adja át az ünnepeltnek."/>
  </head>
  <body>
    <article>
      <h1>A Pittyes kocsmában adják le a rajongók a Törőcsik Marinak szánt ajándékot</h1>
      <address><time datetime="2019-11-23T07:54:00+00:00">23 Nov 2019, 07:54</time> by <a rel="author">hvg.hu</a></address>
      <p>
        <b>Velemi otthonában ünnepli ma 84. születésnapját Törőcsik Mari, akit a széltől is óv a környezete. Bejutni hozzá már csak a kiváltságosaknak lehet, így rajongói az ajándékokat a helyi kocsmában hagyják, amiért a művésznő egyik segítője megy el, s adja át az ünnepeltnek.</b>
      </p>
      <p>Már a tegnapi nap folyamán megszámlálhatatlan üdvözletet, ajándékot kapott születésnapja alkalmából Törőcsik Mari – írja <a href="http://www.borsonline.hu/celeb/isten-eltesse-a-kocsmaban-hagyjak-torocsik-mari-ajandekait/187193">a Bors</a>. A Nemzet Színésze szombaton ünnepli 84. életévét velemi otthonában, ahova hosszú évekkel ezelőtt vonult vissza a fővárosból.</p>
      <p>A színésznőre ketten is vigyáznak, és kontrollálják, ki léphet be a házába. Mivel az ajtó legtöbbször zárva van, sokan a Törőcsik Mari otthonától pár háznyira található Pittyes kocsmában rakják le ajándékaikat.</p>
      <p>„Csokoládét, virágot vagy kisebb csomagokat hoznak be, volt, aki az egész országot átutazta, ugyanis Miskolcról hozott ajándékot, amit valamelyik gondozója juttat el innen neki. Itt utoljára három hónapja járt Marika, nagyon kedvesen elbeszélgetett a helyiekkel, hiányolják is, de most nincs annyira jól, úgy tudom. Azért is mondtam, hogy Marika, mert itt mindenki tegezheti. Azt mondta, aki velemi lakos, az ne művésznőzzön, és ne magázzon” – mesélte a lapnak a tulajdonos.</p>
    </article>
  </body>
</html>