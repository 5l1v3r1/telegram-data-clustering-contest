<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/politics/antipoliteysi/to-pasok-den-einai-edo-oute-enomeno-oute-dynato/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T07:21:02+00:00"/>
    <meta property="og:title" content="Το ΠΑΣΟΚ… δεν είναι εδώ, ούτε ενωμένο, ούτε δυνατό"/>
    <meta property="og:description" content="Το ΠΑΣΟΚ… δεν είναι εδώ, ούτε ενωμένο, ούτε δυνατό"/>
  </head>
  <body>
    <article>
      <h6 class="kicker">Συνέδριο</h6>
      <h1>Το ΠΑΣΟΚ… δεν είναι εδώ, ούτε ενωμένο, ούτε δυνατό</h1>
      <h2>Απουσία πολλών και κορυφαίων στελεχών, προβληματισμός για το μέλλον, γκρίνια για την ηγεσία, αδυναμία να βγει από την εσωστρέφεια</h2>
      <address><time datetime="2019-11-23T07:21:02+00:00">23 Nov 2019, 07:21</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ας αρχίσουμε από τα βασικά. Πόσοι άνθρωποι θα βρεθούν σήμερα στο Στάδιο Ειρήνης και Φιλίας στο συνέδριο του ΠαΣοΚ;  Άγνωστο. Ο αριθμός των συνέδρων είναι, μάλλον, ακαθόριστος. Οι εκλεγμένοι σύνεδροι του ΠαΣοΚ στα συνέδρια του 2015 και του 2019, που έχουν δικαίωμα συμμετοχής ήταν 4.300.</p>
      <p>Σε αυτούς θα πρέπει να προστεθούν τα μέλη της ΚΟΕΣ, οι παλιοί βουλευτές και ευρωβουλευτές και τα αριστείνδην μέλη. Επίσης ο κόσμος που δεν έχει την ιδιότητα του συνέδρου αλλά έλαβε πρόσκληση για να παραστεί στην εναρκτήρια ομιλία της Φώφης Γεννηματά.</p>
      <p><a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Ράγισε» καρδιές το γράμμα 7χρονης στον Άη Βασίλη <br/></a>Φυσικά δεν αναμένεται να πάνε όλοι.  Άλλωστε η αίθουσα «Μελίνα Μερκούρη»  στην οποία θα διεξαχθεί στο συνέδριο δεν χωράει πάνω από 1000-1200 άτομα.</p>
      <figure>
        <img src="https://www.in.gr/wp-content/uploads/2019/11/09_04_2019042220190422192146_img_sooc2541555956672-600x400.jpg"/>
      </figure>
      <p>Η απουσία των πολλών ήταν κάτι αναμενόμενο, είναι πολύ δύσκολο για ένα σύνεδρο από την περιφέρεια ή από τα νησιά να ξοδέψει ένα σεβαστό ποσό για να έλθει στην Αθήνα προκειμένου να παρακολουθήσει ένα συνέδριο μιας μέρας το οποίο δεν παρουσιάζει και εκλογικό ενδιαφέρον. Αυτό το γνώριζαν οι επιτελείς της Χαριλάου Τρικούπη για αυτό άλλωστε δεν έκλεισαν, όπως στο συνέδριο του Κινήματος Αλλαγής, το χώρο του γηπέδου.</p>
      <h3>Συνέδριο χωρίς τους πρώην προέδρους</h3>
      <p>Αυτό που προβληματίζει τους συνεργάτες της Φώφης Γεννηματά είναι η εικόνα που θα μεταδώσουν οι απουσίες των επωνύμων. Η πρόεδρος του ΠαΣοΚ έστειλε προσωπική πρόσκληση και στους τρεις πρώην προέδρους του κόμματος.</p>
      <p>Ο Γιώργος Παπανδρέου έχει προγραμματισμένες εκδηλώσεις στο εξωτερικό. Ο Ευάγγελος Βενιζέλος απάντησε με ένα «ευχαριστώ για την πρόσκληση. Καλή επιτυχία».  Μέχρι την ώρα που γράφονται αυτές οι γραμμές, δεν έχει γίνει γνωστή η απόφαση του Κώστα Σημίτη. Ωστόσο το γεγονός ότι τρεις μέρες μετά τη συνάντηση του με τη Φώφη Γεννηματά δεν είχε αποσαφηνίσει τη στάση του, προσφέρεται για εύλογα συμπεράσματα.</p>
      <figure>
        <img src="https://www.in.gr/wp-content/uploads/2019/11/img_29341569599096-1-600x400.jpg"/>
      </figure>
      <p>Το κεντρικό πρόσωπο του συνεδρίου είναι η Φώφη Γεννηματά. Όχι επειδή το συνέδριο αναμένεται να επικυρώσει, μέσω της έγκρισης των αλλαγών στο καταστατικό, την επιμήκυνση της θητείας της στη θέση του προέδρου.</p>
      <p>Αλλά γιατί από τους τόνους που θα χρησιμοποιήσει στην ομιλία της και ειδικά απέναντι στις εστίες εσωκομματικής αμφισβήτησης θα προδιαγράψουν το τοπίο που θα διαμορφωθεί από τη Δευτέρα.</p>
      <h3>Οργή για Γερουλάνο</h3>
      <p>Τις τελευταίες μέρες οι τόνοι έχουν ανέβει επικίνδυνα. Στη Χαριλάου Τρικούπη υπάρχει οργή για τον Παύλο Γερουλάνο αλλά και μεγάλη ενόχληση για τη σκληρή δημόσια δήλωση του τελευταίου εκλεγμένου γραμματέα του ΠαΣοΚ, Στέφανου Ξεκαλάκη, που χαρακτήρισε το συνέδριο στημένη διαδικασία. Ενδεικτικό του κλίματος που διαμορφώνεται, είναι ότι ακόμα και ο συνήθως μετρημένων τόνων Μανώλης Χριστοδουλάκης έκανε λόγο «υπονόμευση που πρέπει από τη  Δευτέρα  να σταματήσει ».</p>
      <p>Τι θα επιλέξει η κυρία Γεννηματά. Είναι βέβαιο ότι η ομιλία της θα έχει συναισθηματικές αναφορές στην ιστορία του ΠαΣοΚ που παραδίδει την πολιτική του παρακαταθήκη στο Κίνημα Αλλαγής.</p>
      <p>Και είναι επίσης βέβαιο ότι θα έχει μπόλικη κριτική για τον Κυριάκο Μητσοτάκη και τον Αλέξη Τσίπρα. Αλλά τι τόνους σκοπεύει να χρησιμοποιήσει απέναντι στην εσωκομματική αμφισβήτηση;</p>
      <p>Υπάρχει η ψύχραιμη εκτίμηση. Σύμφωνα με αυτή, δεν υπάρχει κάποιος σοβαρός λόγος να ανεβάσει τους τόνους. Το σώμα του συνεδρίου στο οποίο, παραδόξως και προφανώς από μπέρδεμα, έχουν κληθεί να συμμετάσχουν πολλά μέλη του ΚΙΔΗΣΟ, θα είναι απολύτως φιλικό.</p>
      <h3>Τι θα κάνει ο Ανδρουλάκης</h3>
      <p>Ο βασικός της εσωκομματικός αντίπαλος, ο Νίκος Ανδρουλάκης δεν φαίνεται διατεθειμένος να κινητοποιήσει τις δυνάμεις του, άλλωστε πολλοί σύνεδροι της επιρροής του δεν φαίνονται διατεθειμένοι να περάσουν το απόγευμα του Σαββάτου στο ΣΕΦ.</p>
      <p>Ο κ. Ανδρουλάκης θα είναι στο συνέδριο (δέχθηκε εισηγήσεις να μην παραστεί) και φαίνεται απρόθυμος να αποτελέσει μέρος ενός νέου εσωκομματικού καυγά. Ωστόσο, όπως λέγεται, αν η κυρία Γεννηματά του ρίξει το γάντι δεν έχει άλλη επιλογή από το να το σηκώσει.</p>
      <p>Το ενδιαφέρον στρέφεται και προς το πρόσωπο του Παύλου Γερουλάνου. Ο κ. Γερουλάνος θα πάει στο ΣΕΦ με τη ιδιότητα του προσκεκλημένου στην εναρκτήρια ομιλία της Φώφης Γεννηματά συνοδευόμενος από …2000 υπογραφές μελών του ΠαΣοΚ που ζητούν ανοιχτό δημοκρατικό συνέδριο.</p>
      <p>Αυτό είναι το σκηνικό του συνεδρίου του ΠαΣοΚ. Η συνέχεια το απόγευμα στο Στάδιο Ειρήνης και Φιλίας.</p>
      <figure>
        <img src="https://www.in.gr/wp-content/uploads/2019/11/9a6a8a40-kinal-gennimata-geroulanos-psifodeltio-epikrateias-a-athinon-777x437-600x337.jpg"/>
      </figure>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>