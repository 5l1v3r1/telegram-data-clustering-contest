<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-reczna/855770/liga-mistrzow-zdobyc-wegierska-twierdze-przed-pge-vive-kielce-trudna-bitwa-z-tel"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-23T07:51:12+00:00"/>
    <meta property="og:title" content="Liga Mistrzów. Zdobyć węgierską twierdzę. Przed PGE VIVE Kielce trudna bitwa z Telekomem Veszprem"/>
    <meta property="og:description" content="Mistrzowie Polski, tym razem bez żadnych problemów, dotarli do Veszprem, gdzie w sobotę w 9. kolejce Ligi Mistrzów zmierzą się z miejscowym Telekomem. Dla graczy PGE VIVE Kielce to jedno z najtrudniejszych spotkań w sezonie."/>
  </head>
  <body>
    <article>
      <h1>Liga Mistrzów. Zdobyć węgierską twierdzę. Przed PGE VIVE Kielce trudna bitwa z Telekomem Veszprem</h1>
      <address><time datetime="2019-11-23T07:51:12+00:00">23 Nov 2019, 07:51</time> by <a rel="author" href="https://sportowefakty.wp.pl/autor/aneta-szypnicka" target="_blank">Aneta Szypnicka</a></address>
      <h4>Mistrzowie Polski, tym razem bez żadnych problemów, dotarli do Veszprem, gdzie w sobotę w 9. kolejce Ligi Mistrzów zmierzą się z miejscowym Telekomem. Dla graczy PGE VIVE Kielce to jedno z najtrudniejszych spotkań w sezonie.</h4>
      <related>
        <a href="https://sportowefakty.wp.pl/pilka-reczna/855432/liga-mistrzow-sensacyjny-remis-thw-kiel-zebry-jeszcze-w-zasiegu-vive"/>
      </related>
      <p>Dla piłkarzy ręcznych listopad to tylko jeden z najbardziej pracowitych miesięcy w roku. W kalendarzu szczypiornistów PGE VIVE Kielce znalazło się dziewięć meczów, w tym aż pięć potyczek Ligi Mistrzów. Trzydzieści dni, w trakcie których niezwykle łatwo przekreślić szansę na sukces w rozgrywkach - tym bardziej w tak wyrównanej grupie, w jakiej rywalizują żółto-biało-niebiescy.</p>
      <p>Kielczanie ostatnie tygodnie mogą jednak zapisać do udanych - w trzech bardzo trudnych starciach (dwóch z Vardarem Skopje i jednym z Telekomem Veszprem) zdobyli pięć punktów i cały czas utrzymują się w czołówce tabeli. Biorąc pod uwagę liczbę podróży, kłopoty w ich trakcie oraz kontuzje, które trapią zespół, kielczanie zdają egzamin na piątkę. </p>
      <p>
        <b>
          <a href="https://sportowefakty.wp.pl/pilka-reczna/855568/oficjalnie-blaz-janc-opusci-pge-vive-kielce-sigvaldi-gudjonsson-nastepca-slowenc">Czytaj też: Blaż Janc opuści PGE VIVE Kielce</a>
        </b>
      </p>
      <p>Dwa zwycięstwa i remis to doskonały bilans, a gdy spojrzymy na klasę przeciwników, wynik ten wydaje się jeszcze bardziej okazały. Przed mistrzami Polski jednak najtrudniejsze w tym miesiącu i kto wie, czy nie w całej fazie grupowej, wyjazdowe spotkanie z mistrzami Węgier. </p>
      <p><a href="https://sportowefakty.wp.pl/pilka-reczna/852233/liga-mistrzow-pge-vive-kielce-telekom-veszprem-wielki-mecz-kielczan-mistrzowie-p">Pierwsze starcie z w tym sezonie z Telekomem Veszprem kielczanie zwyciężyli po niezwykle wyrównanym pojedynku 34:33.</a> Nie mniej zaciętej walki można się spodziewać w sobotę. - Przed rewanżem na pewno obejrzymy tamto spotkanie jeszcze raz. Musimy zobaczyć, co robiliśmy źle. Najważniejsze, żebyśmy wszyscy byli zdrowi. Chcemy stworzyć niezłe widowisko i wygrać. Teraz to rywale są faworytem, bo zagrają przy gorącym dopingu, ale my również mamy swoje atuty - mówi skrzydłowy mistrzów Polski, Blaż Janc.</p>
      <p>Oba zespoły mierzyły się ze sobą trzynastokrotnie i chociaż najbardziej pamiętny pojedynek (finał Ligi Mistrzów w 2016, w którym to kielczanie odrobili dziewięć bramek straty i wygrali trofeum po serii rzutów karnych) i ostatnie zawody zakończyły się zwycięstwem żółto-biało-niebieskich, to zdecydowanie lepszymi statystykami mogą pochwalić się Madziarzy.</p>
      <p>Dość powiedzieć, że wyłączając dwa wspomniane starcia, mistrzowie Polski zdobyli w spotkaniach z Telekomem Veszprem zaledwie trzy punkty. Bilans jest więc brutalny - dziewięć porażek, jeden remis i trzy zwycięstwa - tak prezentuje się dorobek PGE VIVE. Kielczanie udowodnili już jednak, że potrafią wygrać na boisku rywali - ich pierwsze zwycięstwo z Węgrami miało przecież miejsce w Veszprem Arenie. </p>
      <p>
        <b>
          <a href="https://sportowefakty.wp.pl/pilka-reczna/855266/orlen-wisla-walczy-z-czasem-stenmalm-i-igropulo-blisko-powrotu-przedluza-sie-prz">Czytaj też: Orlen Wisła walczy z czasem</a>
        </b>
      </p>
      <p>Po ośmiu kolejkach obie drużyny mają po dziesięć punktów i zajmują kolejno trzecie i czwarte miejsce w tabeli. Do lidera tracą zaledwie cztery punkty, więc zwycięzca sobotniego meczu znajdzie się w niezwykle komfortowej sytuacji. </p>
      <p>- Waga tego spotkania jest bardzo duża i na pewno czeka nas trudne zadanie - przekonuje <a href="https://sportowefakty.wp.pl/pilka-reczna/blaz-janc">Blaż Janc</a> i dodaje: - Jeśli wygramy, będziemy mieć otwartą drogę do pierwszego miejsca. Przy porażce nie będzie jednak tragedii. Patrząc na wyniki w naszej grupie, dalej możemy mięć wszystko w swoich rękach. THW Kiel prowadzi, ale pozostałe ekipy mają podobny dorobek punktowy, a to pokazuje, że wszyscy jesteśmy na podobnym poziomie. Tutaj wszystko jest możliwe - twierdzi Słoweniec. </p>
      <p>
        <u>
          <b><a href="https://sportowefakty.wp.pl/pilka-reczna/liga-mistrzow">Liga Mistrzów</a>, 9. kolejka:</b>
        </u>
      </p>
      <p>
        <b><a href="https://sportowefakty.wp.pl/pilka-reczna/mbk-veszprem">Telekom Veszprem</a> - <a href="https://sportowefakty.wp.pl/pilka-reczna/vive-kielce">PGE VIVE Kielce</a> / 23.11.2019, godz. 17:30</b>
      </p>
      <p>WP SportoweFakty</p>
    </article>
  </body>
</html>