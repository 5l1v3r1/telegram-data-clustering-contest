<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/laureatul-premiului-nobel-pentru-literatura-peter-handke-a-dat-afara-un-jurnalist-dupa-o-intrebare-politica.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T07:39:15+00:00"/>
    <meta property="og:title" content="Laureatul premiului Nobel pentru literatură, Peter Handke, a dat afară un jurnalist după o întrebare politică"/>
    <meta property="og:description" content="Laureatul premiului Nobel pentru literatură, austriacul Peter Handke, a scurtat un interviu şi i-a cerut jurnalistului care-i punea întrebările să"/>
  </head>
  <body>
    <article>
      <h1> Laureatul premiului Nobel pentru literatură, Peter Handke, a dat afară un jurnalist după o întrebare politică </h1>
      <address><time datetime="2019-11-23T07:39:15+00:00">23 Nov 2019, 07:39</time> by <a rel="author">Redacția</a></address>
      <p>Laureatul premiului Nobel pentru literatură, austriacul Peter Handke, a scurtat un interviu şi i-a cerut jurnalistului care-i punea întrebările să părăsească casa sa din apropiere de Paris, în replică la o întrebare despre paşaportul iugoslav care i-a fost emis în 1999, a relatat vineri mass-media austriacă, citată de DPA și preluată de Agerpres.</p>
      <p>Decizia Academiei Suedeze de a acorda premiul pentru literatură din acest an lui Handke a declanşat un val de critici în mai multe ţări balcanice, unde scriitorul este cunoscut pentru poziţia sa pro-sârbă în timpul războaielor iugoslave din anii ’90.</p>
      <p>Agenţia austriacă de presă APA a relatat vineri că editorul său şef pentru cultură Wolfgang Huber-Lang a stârnit mânia lui Handke la sfârşitul unui interviu, când l-a întrebat despre paşaportul iugoslav pe care acesta l-a primit în 1999.</p>
      <p>„Hai să ne oprim acum. Vă rog să părăsiţi casa”, i-a spus Handke lui Huber-Lang. „Sper să nu vă văd la Stockholm’, ar fi adăugat scriitorul.</p>
      <p>La începutul lunii noiembrie, site-ul american de investigaţii The Intercept a relatat pentru prima dată despre existenţa paşaportului, ceea ce a conturat întrebarea dacă aceasta nu a fost un semn de sprijin politic pentru liderul sârb din timpul războiului, Slobodan Milosevic, acuzat de comiterea de atrocităţi în Croaţia, Bosnia şi Kosovo.</p>
      <p>Handke a precizat pentru APA că a fost vorba de un „paşaport de curtoazie”, menit să-i uşureze călătoria în Serbia.</p>
      <p>Scriitorul urmează să susţină o conferinţă de presă la Stockholm în data de 6 decembrie, înainte de a-i fi înmânat premiul Nobel la 10 decembrie.</p>
      <p>
        <i>Foto: Facebook/ Peter Handke</i>
      </p>
    </article>
  </body>
</html>