<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-messaggero/totti-non-vuo-fa-lamericano/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-23T07:42:03+00:00"/>
    <meta property="og:title" content="Totti non vuo’ fa’ l’americano"/>
    <meta property="og:description" content="Francesco gioca d’anticipo con la nuova Roma:"/>
  </head>
  <body>
    <article>
      <h1>Totti non vuo’ fa’ l’americano</h1>
      <h2>Francesco gioca d’anticipo con la nuova Roma: “Se Friedkin mi chiedesse di tornare, gli direi no”</h2>
      <address><time datetime="2019-11-23T07:42:03+00:00">23 Nov 2019, 07:42</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>“<i>No, non torno. Nemmeno con Friedkin</i>“. <b>Coerente e giallorosso</b>, come sempre e da sempre. Ieri, oggi e domani, è Francesco Totti, scrive Ugo Trani su<i> Il Messaggero.</i></p>
      <p><b>Che azzera il sogno</b> di chi, con il possibile cambio di proprietà, si augura di rivederlo dentro Trigoria, operativo e magari anche stimato e coccolato. Se è (e sarà ancora) a stelle&amp;strisce,<b> la Roma proprio gli non piace.</b> Anzi, non la riconosce come tale.</p>
      <p>L’ex capitano, lasciato a giugno l’incarico da dirigente (e 3 milioni di euro sul tavolo),<b> non fa marcia indietro.</b> Non si ingolosisce neanche quando rivolge lo sguardo al cielo cupo sopra la società che sembra improvvisamente gonfio di pioggia di milioni (di dollari) del potenziale acquirente californiano, spostatosi mercoledì a Londra, dopo il soggiorno nella capitale (con visita al Bernardini), per riunirsi con i manager del suo advisor Jp Morgan e pianificare con loro le prossime mosse per prendersi il pacchetto di maggioranza. A metà dicembre il nuovo step, cominciando dai 130 milioni (su 150) dell’aumento di capitale.</p>
      <p>Invitato da Radio Radio, nella trasmissione FoodSport, all’orario giusto: metà pomeriggio, dice: “<i>Ho un carattere abbastanza forte, permaloso, rosicone. Quando prendo una strada la porto a termine in tutto e per tutto. Se venisse qualcuno a chiedermi di tornare alla Roma mi metterebbe in difficoltà, ma direi di no. Devo rispettare la decisione che ho preso. Voglio fare una nuova esperienza. Spero che questo americano possa venire, ma ne dubito</i>“.</p>
      <p>E ancora: “<i>Una volta che metti le mani dentro capisci che cosa c’è nella Roma. Io ne so qualcosa. E, comunque, mi auguro per i tifosi che la società possa tornare ad alti livelli con un presidente che metta tanti soldi e vinca tutto quello che si può vincere, senza nulla togliere a Pallotta</i>“.</p>
      <p><b>Totti non regala ottimismo.</b> Ecco perché p<b>rotegge Zaniolo</b>. Ma sa che potrebbe non bastare. Lo vede già in partenza: “<i>Io per il suo bene smetterei di fare i paragoni con me. Se continuerà così, e spero che lo faccia, meriterà tutto quello che il calcio può riservare. Cerchiamo di lasciarlo crescere, è ancora giovane. Ha capito la mentalità romana e spero che possa rimanere a Roma il più possibile anche se penso non sarà così. Se Zaniolo continuerà così meriterà tutto il bene nel calcio. Spero che possa rimanere più a lungo possibile anche se per me non sarà così. Potrebbero venderlo, poi non so se da qui a giugno possa succedere qualcosa a livello societario. Lui è un giocatore papabile. La differenza con me e De Rossi? Che noi eravamo anche romani e romanisti</i>“.</p>
      <p><b>A Nicolò ha affittato casa</b>: “<i>Lì ho messo prima Alisson che è diventato il portiere più forte del mondo. E adesso Zaniolo che da quando è entrato là dentro ha cominciato a fare gol</i>“.</p>
      <p><b>Francesco non dimentica come è stato trattato negli ultimi anni della carriera.</b> “<i>Avercene di Totti in squadra. Penso che i problemi li creavano i giornalisti o alcuni tifosi che remavano contro Totti o contro la Roma. Io giocavo solo per la Roma, anche con una gamba sola. Non permetto a nessuno di dire che Totti abbia messo se stesso davanti al bene del club</i>“.</p>
      <p>Il futuro è la <b>Stellar Group</b>, agenzia inglese con cui cercare talenti per metterli su mercato. Scouting, dunque. Ma nella nuova avventura a Londra, nessun contatto con Baldini che vive lì: “<i>Collaborerò da solo. Sarò con la mia società e basta, nessun intermediario</i>“.</p>
    </article>
  </body>
</html>