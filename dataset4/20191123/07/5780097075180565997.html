<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/cambodia/20191123-%E1%9E%9F%E1%9E%B6%E1%9E%9B%E1%9E%B6%E2%80%8B%E2%80%8B%E1%9E%80%E1%9F%92%E1%9E%8A%E1%9E%B8%E2%80%8B%E1%9E%81%E1%9F%92%E1%9E%98%E1%9F%82%E1%9E%9A%E2%80%8B%E1%9E%80%E1%9F%92%E1%9E%9A%E1%9E%A0%E1%9E%98%E2%80%8B%E1%9E%93%E1%9E%B9%E1%9E%84%E2%80%8B%E1%9E%94%E1%9E%BE%E1%9E%80%E2%80%8B%E1%9E%9F%E1%9E%9C%E1%9E%93%E1%9E%B6%E1%9E%80%E1%9E%B6%E1%9E%9A%E2%80%8B%E1%9E%80%E1%9F%92%E1%9E%93%E1%9E%BB%E1%9E%84%E2%80%8B%E1%9E%9F%E1%9F%86%E1%9E%8E%E1%9E%BB%E1%9F%86%E2%80%8B%E1%9E%9A%E1%9E%BF%E1%9E%84%E2%80%8B%E1%9F%A0%E1%9F%A0%E1%9F%A3-%E1%9E%93%E1%9F%85%E2%80%8B%E1%9E%90%E1%9F%92%E1%9E%84%E1%9F%83%E2%80%8B%E1%9E%91%E1%9E%B8%E2%80%8B%E1%9F%A2%E1%9F%A7%E2%80%8B%E1%9E%9C%E1%9E%B7%E1%9E%85%E1%9F%92%E1%9E%86%E1%9E%B7%E1%9E%80%E1%9E%B6"/>
    <meta property="og:site_name" content="RFI"/>
    <meta property="article:published_time" content="2019-11-23T07:25:56+00:00"/>
    <meta property="og:title" content="សាលា​​ក្ដី​ខ្មែរ​ក្រហម​នឹង​បើក​សវនាការ​ក្នុង​សំណុំ​រឿង​០០៣ នៅ​ថ្ងៃ​ទី​២៧​វិច្ឆិកា"/>
    <meta property="og:description" content="សវនាការ​រយៈ​ពេល​៣​ថ្ងៃ ប្រឆាំង​នឹង​ជន​ជាប់​ចោទ មាស មុត ក្នុង​សំណុំ​រឿង​០០៣ នឹង​ចាប់​ផ្ដើម​ពី​ថ្ងៃ​ទី​២៧ វិច្ឆិកា​ខាង​មុខតទៅ​​។ នេះ​បើ​តាម​សេចក្ដី​ប្រកាស​ព័ត៌មាន​របស់​សាលា​ក្ដី​ខ្មែរ​ក្រហម ដែល​វិទ្យុ​បារាំងអន្ដរជាតិ RFI ទទួល​បាន​នៅ​ថ្ងៃ​សុក្រ ទី​២២​វិច្ឆិកា​ម្សិលមិញ​។..."/>
  </head>
  <body>
    <article>
      <h1>សាលា​​ក្ដី​ខ្មែរ​ក្រហម​នឹង​បើក​សវនាការ​ក្នុង​សំណុំ​រឿង​០០៣ នៅ​ថ្ងៃ​ទី​២៧​វិច្ឆិកា</h1>
      <address><time datetime="2019-11-23T07:25:56+00:00">23 Nov 2019, 07:25</time> by <a rel="author">អ៊ឹម រចនា</a></address>
      <p>
        <b>សវនាការ​រយៈ​ពេល​៣​ថ្ងៃ ប្រឆាំង​នឹង​ជន​ជាប់​ចោទ មាស មុត ក្នុង​សំណុំ​រឿង​០០៣ នឹង​ចាប់​ផ្ដើម​ពី​ថ្ងៃ​ទី​២៧ វិច្ឆិកា​ខាង​មុខតទៅ​​។ នេះ​បើ​តាម​សេចក្ដី​ប្រកាស​ព័ត៌មាន​របស់​សាលា​ក្ដី​ខ្មែរ​ក្រហម ដែល​វិទ្យុ​បារាំងអន្ដរជាតិ RFI ទទួល​បាន​នៅ​ថ្ងៃ​សុក្រ ទី​២២​វិច្ឆិកា​ម្សិលមិញ​។</b>
      </p>
      <p>សំណុំ​រឿង​០០៣ ពី​ដំបូង​ឡើយ​មាន​ជន​សង្ស័យ​ចំនួន​២​រូប គឺ​ មាស មុត អតីត​មេ​បញ្ជា​ការ​កងទ័ព​ជើង​ទឹក​នៅ​ខេត្ត​ព្រះសីហនុ​និង​កំពត និង ស៊ូ ម៉េត ដែល​ជា​មេបញ្ជាការ​កងទ័ព​អាកាស​។ ប៉ុន្តែ​មរណភាព​របស់​លោក ស៊ូ ម៉េត បាន​បង្ខំ​ឲ្យ​តុលាការ​ខ្មែរ​ក្រហម​បញ្ចប់​ការ​​​ស៊ើប​អង្កេត​​ប្រឆាំង​នឹង​លោក ស៊ូ ម៉េត ​នៅ​ថ្ងៃ​ទី​០២ ខែ​មិថុនា ឆ្នាំ​២០១៥ និង​ធ្វើ​ឲ្យ​សំណុំ​រឿង​០០៣ សល់​ជន​ជាប់​ចោទ​តែ​ម្នាក់​គត់ គឺលោក ​មាស មុត​។</p>
      <p>លោក មាស មុត វ័យ​៧៩​ឆ្នាំ ត្រូវ​តុលាការ​សាលា​ក្ដី​ខ្មែរ​ក្រហម​ចោទ​ប្រកាន់​ពី​បទ​អំពើ​ប្រល័យ​ពូជ​សាសន៍ ឧក្រិដ្ឋកម្ម​ប្រឆាំង​មនុស្ស​ជាតិ អំពើ​បំពារ​បំពាន​យ៉ាង​ធ្ងន់ធ្ងរ​ទៅ​លើ​អនុសញ្ញា​ទីក្រុង​ហ្ស៊ឺណែវ​ស្ដី​ពី​ការ​ធ្វើ​ឃាត​មនុស្ស​ដោយ​ចេតនា រួម​ទាំង​ការ​រំលោភ​បំពាន​លើ​ក្រម​ព្រហ្មទណ្ឌ​កម្ពុជា​។ ក្រៅ​ពី​នោះ តុលាការ​បាន​ចោទ​ប្រកាន់​អតីត​មេទ័ព​ជើង​ទឹក​រូប​នេះ ពី​បទ​ឧក្រិដ្ឋ​ដែល​ប្រព្រឹត្ត​នៅ​តំបន់​ផ្សេង​ៗ​ទៀត ដូច​ជា​នៅ​មន្ទីរ​សន្តិសុខ ស២១ (ទួល​ស្លែង), ឧក្រិដ្ឋកម្ម​នៅ​ការដ្ឋាន​ស្ទឹងហាវ និង​នៅ​កំពង់សោម​ជា​ដើម​។</p>
      <p>នៅ​ក្នុង​សវនាការ​ដែល​ចាប់​ផ្ដើម​នៅ​ថ្ងៃ​ទី​២៧​វិច្ឆិកា​ខាង​មុខ ប្រធាន​អង្គ​ជំនុំ​ជម្រះ​នឹង​ប្រកាស​បើក​សវនាការ​ជា​សាធារណៈ បន្ទាប់​មក​នឹង​មាន​ការ​អាន​របាយការណ៍​នៃ​សំណុំ​រឿង​០០៣ជា​សាធារណៈ។ របាយការណ៍​នេះ មាន​លើក​ឡើង​នូវ​អង្គ​ហេតុ​ពាក់ព័ន្ធ​នានា និង​ប្រវត្តិ​នីតិវិធី​នៃ​សំណុំ​រឿង​០០៣ ព្រម​ទាំង​សេចក្ដី​លម្អិត​នៃ​បណ្ដឹង​ឧទ្ធរណ៍​នានា ដែល​បាន​ដាក់​នៅ​ចំពោះ​មុខ​អង្គ​ជំនុំ​ជម្រះ​។</p>
      <p>បើ​គ្មាន​ការ​ប្រែ​ប្រួល​ណា​មួយ​ទេ អង្គ​សវនាការ​នឹង​បន្ត​ដំណើរការ​នៅ​ថ្ងៃ​ទី​២៨ និង​ថ្ងៃ​ទី​២៩​វិច្ឆិកា ហើយ​ប្រសិន​បើ​ចាំ​បាច់ ចៅក្រម​នឹង​តាំង​សំណួរ​ដល់​ភាគី​នានា​ជា​សាធារណៈ នៅ​ថ្ងៃ​ទី​២៩​វិច្ឆិកា មុន​ពេល​បញ្ចប់​សវនាការ​៕</p>
    </article>
  </body>
</html>