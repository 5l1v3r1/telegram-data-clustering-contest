<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/serie-a/ssc-napoli-ac-milan-wynik-meczu-i-relacja-ze-spotkania-serie-a-krzysztof-piatek-znow/1j854kb"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T19:09:32+00:00"/>
    <meta property="og:title" content="Piątek bez przełamania, zmarnował świetną okazję"/>
    <meta property="og:description" content="Rozczarowaniem z obu stron zakończyło się hitowe starcie między AC Milan a SSC Napoli. Mógł paść inny rezultat niż 1:1, gdyby w końcówce wybornej okazji nie zmarnował Krzysztof Piątek. Zmieniony w 85. minucie Polak został pożegnany przez własnych kibiców gwizdami."/>
  </head>
  <body>
    <article>
      <h1>Piątek bez przełamania, zmarnował świetną okazję</h1>
      <address>
        <time datetime="2019-11-23T19:09:32+00:00">23 Nov 2019, 19:09</time>
      </address>
      <p>
        <b>Rozczarowaniem z obu stron zakończyło się hitowe starcie między AC Milan a SSC Napoli. Mógł paść inny rezultat niż 1:1, gdyby w końcówce wybornej okazji nie zmarnował Krzysztof Piątek. Zmieniony w 85. minucie Polak został pożegnany przez własnych kibiców gwizdami.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Na Stadio San Siro spotkały się drużyny, które nie tak wyobrażały sobie początek tego sezonu Serie A. Dość powiedzieć, że czternasty przed tą kolejką Milan notował najgorszy start od kampanii 1941/42. Natomiast Napoli miało walczyć o mistrzostwo Włoch, a po 12. serii spotkań był dopiero siódmy. Na ekipę ze stolicy Kampanii cieniem kładzie się ponadto permanentny konflikt między piłkarzami a właścicielem Aurelio di Laurentiisem, który wydaje się nie mieć końca.</p>
      <p>Szansę od pierwszej minuty w zespole gości dostał Krzysztof Piątek, który ma mieć coraz słabszą pozycję w zespole Rossoneri. W ekipie przyjezdnych od początku zagrał Piotr Zieliński, natomiast Arkadiusza Milika zabrakło chociażby na ławce rezerwowych z powodu kontuzji.</p>
      <p>Początek spotkania należał do Milanu. Najpierw Piątek niecelnie uderzył głową, a później, gdy Giacomo Bonaventura składał się do strzału, w ostatniej chwili udanie interweniował Alex Meret.</p>
      <p>Niewykorzystane sytuacje zemściły się w 24. minucie. Lorenzo Insigne kropnął w poprzeczkę, a Hirving Lozano pospieszył z dobitką i strzałem głową dał prowadzenie gościom. Radość Napoli nie trwała jednak długo. Już pięć minut później Bonaventura dopadł do piłki po podaniu Theo Hernandeza i kropnął nie do obrony.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
      <p>Niebawem miejscowi mogli wyjść na prowadzenie, kiedy to Elseid Hysaj niefortunnie interweniował po dośrodkowaniu Hernandeza i niemal wpakował piłkę do własnej bramki.</p>
      <p>Przed przerwą obie ekipy miały jeszcze po jednej okazji. Najpierw Rade Krunić podał do Ante Rebicia, a ten nie trafił głową z kilku metrów. Natomiast w doliczonym czasie gry pierwszej połowy oko w oko z Gianluigim Donnarummą stanął Insigne, ale przegrał ten pojedynek.</p>
      <p>Szalę zwycięstwa na korzyść Napoli w 58. minucie mógł przechylić Insigne. Kapitan gości przejął piłkę po zagraniu Eljifa Elmasa, zszedł jeszcze do środka i oddał płaski, a zarazem minimalnie niecelny strzał.</p>
      <p>W 79. minucie znakomitą okazję zmarnował Piątek, któremu po płaskim zagraniu Hernandeza pozostało już tylko dołożyć nogę. Tyle że jego intencje wybornie odczytał Kalidou Koulibaly i w porę zablokował nieczyste uderzenie Polaka. Pięć minut przed końcem spotkania Piątek opuścił boisko przy akompaniamencie gwizdów.</p>
      <p>W doliczonym czasie gry mocny strzał oddał Allan, Donnarumma był jednak na posterunku.</p>
      <p>Po 13 spotkaniach Napoli plasuje się na siódmej lokacie, Milan jest natomiast 13.</p>
      <p>
        <b>AC Milan - SSC Napoli 1:1 (1:1)</b>
      </p>
      <p><b>Gole</b>: Bonaventura (29) - Lozano (24)</p>
    </article>
  </body>
</html>