<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/torvaianica-punta-il-coltello-alla-gola-di-una-commerciante-per-rubarle-30-euro-arrestato.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-23T19:38:32+00:00"/>
    <meta property="og:title" content="Torvaianica, punta il coltello alla gola di una commerciante per rubarle 30 euro: arrestato 35enne"/>
    <meta property="og:description" content="Paura questa mattina a Torvaianica, dove un 35enne del posto, G.P., ha dapprima tentato una rapina in un negozio di pesca sportiva, poi – non riuscendoci – si è spostato su viale Spagna e lì è entrato in una frutteria dove, vedendo la titolare da sola, le  ha messo prima le mani alla gola, ordinandole […]"/>
  </head>
  <body>
    <article>
      <h1>Torvaianica, punta il coltello alla gola di una commerciante per rubarle 30 euro: arrestato 35enne</h1>
      <address><time datetime="2019-11-23T19:38:32+00:00">23 Nov 2019, 19:38</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2017/04/Carabinieri-manette-arresto-500x270.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Paura questa mattina a Torvaianica, dove un 35enne del posto, G.P., ha dapprima tentato una rapina in un negozio di pesca sportiva, poi – non riuscendoci – si è spostato su viale Spagna e lì è entrato in una frutteria dove, vedendo la titolare da sola, le  ha messo prima le mani alla gola, ordinandole di consegnargli tutti i soldi che erano in cassa. La donna, spaventata, gli ha dato i 30 euro che si trovavano nel registratore di cassa quel momento – erano circa le 9:30 del mattino – ma il malvivente, non contento, le ha puntato un coltello sempre alla gola, sperando di ottenere di più.</p>
      <p>Ma la malcapitata non aveva altri soldi in negozio. Nella concitazione, la donna è rimasta leggermente ferita al collo, mentre il rapinatore per fuggire è caduto e si è ferito a una mano, lasciando oltretutto cadere le chiavi della sua automobile e – pare – anche un documento d’identità.</p>
      <p>Sul posto sono intervenuti i carabinieri della Compagnia di Pomezia, che hanno ascoltato sia la donna rapinata che il titolare dell’altro negozio dove era stata tentata la rapina pochi minuti prima, appurando che si trattava della stessa persona. Le ricerche dell’uomo sono durate relativamente poco: nel giro di meno di un’ora i carabinieri sono riusciti ad acciuffarlo. Il 35enne era fuggito a piedi, cercando rifugio in una palazzina in via Olanda, dove si era nascosto nell’appartamento di alcuni amici.</p>
      <p>La foto dell’uomo è stata riconosciuta dalla vittima della rapina.</p>
      <p>L’uomo è quindi stato tratto in arresto e tradotto nel carcere di Velletri</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/torvaianica-punta-il-coltello-alla-gola-di-una-commerciante-per-rubarle-30-euro-arrestato.html"/>
        <a href="https://www.ilcorrieredellacitta.com/news/estrazioni-lotto-superenalotto-e-10elotto-23-novembre-2019-ecco-i-numeri-vincenti-jackpot-da-364-milioni-di-euro.html"/>
        <a href="https://www.ilcorrieredellacitta.com/news/million-day-23-novembre-2019-scopri-i-numeri-vincenti-di-oggi.html"/>
        <a href="https://www.ilcorrieredellacitta.com/news-aprilia/ariccia-con-il-patrocinio-dellarceoclub-di-aprilia-giovanni-papi-e-viviana-quattrini-a-palazzo-chigi.html"/>
        <a href="https://www.ilcorrieredellacitta.com/news/lhousing-sociale-di-santa-palomba-a-un-chilometro-dalla-discarica-di-albano-un-nuovo-modello-dellabitare.html"/>
        <a href="https://www.ilcorrieredellacitta.com/ultime-notizie/mistero-a-latina-auto-va-a-fuoco-dentro-a-un-garage-completamente-distrutta-dalle-fiamme.html"/>
      </related>
    </article>
  </body>
</html>