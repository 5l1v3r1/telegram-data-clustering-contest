<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-malajsii-vyhynul-nosorozec-sumatersky-posledni-podlehl-rakovine/1824483?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T19:11:00+00:00"/>
    <meta property="og:title" content="V Malajsii vyhynul nosorožec sumaterský,poslední podlehl rakovině"/>
    <meta property="og:description" content="Kuala Lumpur - Nosorožec sumaterský v Malajsii vyhynul poté, co dnes podlehl rakovině poslední kus tohoto druhého nejvzácnějšího nosorožce světa. O uhynutí samice Iman, staré údajně 25 let, informoval podle agentury AP ředitel odboru pro divokou faunu státu Sabah na ostrově Borneo."/>
  </head>
  <body>
    <article>
      <h1>V Malajsii vyhynul nosorožec sumaterský,poslední podlehl rakovině</h1>
      <address><time datetime="2019-11-23T19:11:00+00:00">23 Nov 2019, 19:11</time> by <a rel="author" href="http://www.ctk.cz/" target="_blank">ČTK</a></address>
      <p>Kuala Lumpur - Nosorožec sumaterský v Malajsii vyhynul poté, co dnes podlehl rakovině poslední kus tohoto druhého nejvzácnějšího nosorožce světa. O uhynutí samice Iman, staré údajně 25 let, informoval podle agentury AP ředitel odboru pro divokou faunu státu Sabah na ostrově Borneo.</p>
      <p>Augustin Tuuga v prohlášení uvedl, že u Iman byly zjištěny nádory v děloze hned poté, co byla odchycena v březnu 2014. Od té doby trpěla výraznými bolestmi v důsledku sílícího tlaku nádorů na močový měchýř, její skon ale přišel přesto dříve, než se očekávalo, napsal Tuuga.</p>
      <p>Samice Iman uhynula šest měsíců po smrti jediného mužského zástupce tohoto druhu. Ve státě Sabah zemřela v zajetí v roce 2017 také jiná samice sumaterského nosorožce.</p>
      <p>"Tato zpráva nás velmi zarmoutila," citovala agentura AP z prohlášení ministryně pro životní prostředí státu Sabah Christiny Liewové. Iman podle ní unikla smrti už několikrát v uplynulých letech v důsledku náhlé masivní ztráty krve, expertům odboru pro divokou faunu se ale podařilo ji znovu uzdravit a získat její vajíčka. Těch by rádi využili pro možnou spolupráci s Indonésií s cílem reprodukce kriticky ohrožených druhů cestou umělého oplodnění.</p>
      <p>Nosorožec sumaterský je nejmenší nosorožec světa a jako jediný z asijských nosorožců má dva rohy. Nosorožci se kdysi toulali po celé Asii až po Indii, jejich počty ale drasticky poklesly v důsledku odlesňování a pytláctví.</p>
    </article>
  </body>
</html>