<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359750-amazon-apstrid-pentagona-lemumu-noslegt-desmit-miljardus-vertu-ligumu-ar-microsoft"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T19:57:00+00:00"/>
    <meta property="og:title" content="&quot;Amazon&quot; apstrīd Pentagona lēmumu noslēgt desmit miljardus vērtu līgumu ar &quot;Microsoft&quot;"/>
    <meta property="og:description" content="ASV interneta tirdzniecības lieluzņēmums &quot;Amazon&quot; apstrīdējis tiesā oktobrī pieņemto Pentagona lēmumu noslēgt desmit miljardus dolāru vērtu līgumu ar kompāniju &quot;Microsoft&quot; par mākoņdatošanas pakalpojumu sniegšanu Aizsardzības departamentam."/>
  </head>
  <body>
    <article>
      <h1>"Amazon" apstrīd Pentagona lēmumu noslēgt desmit miljardus vērtu līgumu ar "Microsoft"</h1>
      <address><time datetime="2019-11-23T19:57:00+00:00">23 Nov 2019, 19:57</time> by <a rel="author">Jauns.lv / LETA</a></address>
      <p>
        <b>ASV interneta tirdzniecības lieluzņēmums "Amazon" apstrīdējis tiesā oktobrī pieņemto Pentagona lēmumu noslēgt desmit miljardus dolāru vērtu līgumu ar kompāniju "Microsoft" par mākoņdatošanas pakalpojumu sniegšanu Aizsardzības departamentam.</b>
      </p>
      <p>Prasības saturs netiek izpausts, norādot, ka tā satur konfidenciālu informāciju, bet "Amazon" paudis pārliecību, ka pieteikumu izvērtēšanā pieļauti "acīmredzami trūkumi, kļūdas un nepārprotami aizspriedumi".</p>
      <p>Tas uzsver, ka uzņēmumam AWS ("Amazon Web Services") ir "unikāla pieredze un kvalifikācija, kas ļautu nodrošināt ASV armijai šādu vitāli svarīgu tehnoloģiju".</p>
      <p>"Amazon" uzskata, ka Pentagona lēmums bijis politizēts, ļaujot noprast, ka to varēja ietekmēt kompānijas dibinātāja un vadītāja Džefa Bezosa nesaskaņas ar ASV prezidentu Donaldu Trampu, kurš "Amazon" vairākkārt kritizējis par nepietiekamu nodokļu nomaksu, savukārt Bezosam piederošais laikraksts "The Washington Post" nereti veltījis kritiskus rakstus Trampam.</p>
      <p>Uz minēto līgumu, kas ir daļa no plašāka digitālās modernizācijas projekta, pretendēja arī kompānijas "Oracle" un IBM, bet tās tika atsijātas jau agrāk un "Amazon" tika uzskatīts par favorītu, taču galu galā par uzvarētāju negaidīti tika atzīts "Microsoft".</p>
      <p>Pentagons iepriekš uzsvēris, ka visi piedāvājumi izvērtēti stingrā saskaņā ar izvirzītajiem kritērijiem.</p>
    </article>
  </body>
</html>