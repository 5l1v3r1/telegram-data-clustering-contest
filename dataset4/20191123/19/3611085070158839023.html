<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/nba-plano-iespaidigas-izmainas-izspeles-sistema/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-23T19:42:33+00:00"/>
    <meta property="og:title" content="NBA plāno iespaidīgas izmaiņas izspēles sistēmā"/>
    <meta property="og:description" content="Nacionālā basketbola asociācija jau kopš 1967. gada ir pieturējusies pie vienāda izspēles koncepta – 82 regulārās sezonas cīņām un izslēgšanas turnīra [lokauta sezonās bija mazāks spēļu skaits], taču jau tuvāko gadu laikā situācija varētu mainīties."/>
  </head>
  <body>
    <article>
      <h1>NBA plāno iespaidīgas izmaiņas izspēles sistēmā</h1>
      <address><time datetime="2019-11-23T19:42:33+00:00">23 Nov 2019, 19:42</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Nacionālā basketbola asociācija jau kopš 1967. gada ir pieturējusies pie vienāda izspēles koncepta – 82 regulārās sezonas cīņām un izslēgšanas turnīra [lokauta sezonās bija mazāks spēļu skaits], taču jau tuvāko gadu laikā situācija varētu mainīties.</p>
      <p>Medijs ESPN noskaidrojis, ka līga apsver ideju dramatiski izmainīt izspēles struktūru. NBA varētu saīsināt regulāro sezonu līdz 78-79 mačiem, kā arī ieviest papildus turnīru, kas pārklātos ar regulāro sezonu.</p>
      <p>Līgas vadība uzsākusi diskusijas ar NBA Spēlētāju asociāciju un sadarbības partneriem par iespējamu papildus turnīra organizēšanu regulārā čempionāta laikā, “play-in” sacensībām pēc regulārās sezonas, kā arī vairākām citām izmaiņām.</p>
      <p>Pagaidām ir izskanējušas vairākas idejas, taču nav garantēts, ka tās izpildīsies un konkrēti plāni par to, kā dzīvē tās varētu integrēties līgā, vēl nav.  NBA un Spēlētāju asociācija aprīlī plāno veikt balsošanu par atsevišķu jauninājumu iekļaušanu NBA turnīra izspēlē 2021./22. gada jeb aiznākamajā sezonā.</p>
      <p>NBA komisārs Adams Silvers ir atvērts idejai NBA ieviest futbola tipa kausa izcīņu ar līdzīgu principu, kur futbola komandas paralēli nacionālajiem čempionātiem sacenšas kausa izcīņās. NBA uzskata, ka ilgtermiņā tas varētu nest nozīmīgu izaugsmi.</p>
      <p>NBA ir sešas divīzijas un pēc jaunajiem noteikumiem katra divīzija būtu kā grupa. Plānots, ka komandām atsevišķi regulārā čempionāta mači paralēli būtu arī grupu turnīra spēles, kas nav gluži tāpat kā futbola līgās, kur kausa izcīņās notiek atsevišķi mači.</p>
      <p>Ņemot vērā šo grupu komandu uzvaru un zaudējumu attiecību, sešas labākās no katras divīzijas un divas spēcīgākās otro vietu ieguvējas turpinātu cīnīties izslēgšanas turnīrā, kurā potenciāli būtu pa vienam ceturtdaļfinālam, pusfinālam un finālam. Šī mači gan nenotiktu paralēli regulārā čempionāta ietvaros, bet tās būtu atsevišķas ar regulāro čempionātu nesaistītas spēles.</p>
      <p>Līga nelolo cerības, ka visas vienības piekritīs šādām pārmaiņām, taču tic, ka laika gaitā šāds uzskats varētu mainīties. Iepriekš izskanēja ideja, ka regulārās sezonas papildus turnīrā varētu izspēlēt “Final Four” sacensības Visu Zvaigžņu nedēļas nogales ietvaros, tomēr šī ideja ātri tika likvidēta, jo ir uzskats, ka spēlētājiem, kuri nepiedalās NBA spīdekļu forumā, ir iespēja atpūsties un gatavoties atlikušajai sezonas daļai.</p>
      <p>Savukārt “play-in” turnīra ieviešanas ietvaros katrā konferencē tiktu par divām vietām samazinātas “play-off” kvotas, proti, katrā pa sešām. Tas nozīmētu, ka no katras konferences četras spēcīgākās izslēgšanas mačos netikušās vienības (septītā, astotā, devītā un desmitā) varētu izspēlēt mini-turnīru, kurā divas no katras konferences varētu tikt pie iespējas cīnīties izslēgšanas turnīrā. Līdz ar to saglabātos astoņu komandu “play-off” mači, taču pēc regulārās sezonas garantēta dalība būtu tikai sešām no katras konferences.</p>
      <p>Komandām, kas neiekļūtu regulārā čempionāta papildus turnīra izslēgšanas spēlēs, pēc jaunajiem noteikumiem būtu jāaizvada 78 vai 79 spēles, bet vienībām, kas būtu spēcīgākās savās divīzijās un iekļūtu jaunizveidotās kausa izcīņas izslēgšanas turnīrā, nāktos vēl nospēlēt vienu līdz trīs spēles.</p>
      <p>Līdzīgi būtu arī komandām, kas tiek “play-in” sacensībās, jo nāktos izspēlēt papildus mačus par vietu klasiskajā “play-off” turnīrā. Līdz ar to atsevišķām komandām būtu saīsināta regulārā sezona, bet atsevišķām nekas spēļu skaita ziņā būtiski nemainītos. NBA ir droša, ka vairāk par 83 spēlēm komandām nebūtu jāaizvada.</p>
      <p>Par regulārās sezonas spēļu skaita samazināšanu jau tiek runāts vairākus gadus. Piemēram, aizvadītajā sezonā NBA čempiones Toronto “Raptors” līderim Kavai Lenardam bija jāaizlaiž vairākas regulārās sezonas spēles, lai saudzētu savu ķermeni un lai viņš būtu pilnīgi gatavs izslēgšanas turnīram.</p>
      <p>Lielākā daļa no šīm ir tikai visai sarežģītu ideju līmenī un vēl nav zināms, kā šādi papildinājumi tiktu integrēti NBA izspēlē. Sagaidāms, ka laika gaitā NBA un Spēlētāju asociācija nāks klajā ar konkrētākiem plāniem, bet sagaidāms, ka visi jauninājumi netiks iekļauti uzreiz, bet pamazām.</p>
    </article>
  </body>
</html>