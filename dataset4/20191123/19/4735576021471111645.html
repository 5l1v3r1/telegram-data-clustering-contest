<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2418287&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-23T19:06:00+00:00"/>
    <meta property="og:title" content="தமிழகத்தில் உள்ளாட்சி தேர்தல் நடக்குமா? விருப்ப மனு கொடுத்தவர்கள் தவிப்பு அவசர சட்டத்தால் கட்சிகள் நிம்மதி"/>
    <meta property="og:description" content="தமிழகத்தில் உள்ளாட்சி தேர்தலுக்கான ஏற்பாடுகள் நடந்தாலும், தேர்தல் நடக்குமா என்ற சந்தேகம்,அனைத்து கட்சியினரிடமும் எழுந்துள்ளது. தமிழகத்தில், உள்ளாட்சி அமைப்புகளின் பதவிக்காலம், 2016ல் - தினமலர்"/>
  </head>
  <body>
    <article>
      <h1>தமிழகத்தில் உள்ளாட்சி தேர்தல் நடக்குமா? விருப்ப மனு கொடுத்தவர்கள் தவிப்பு அவசர சட்டத்தால் கட்சிகள் நிம்மதி</h1>
      <address>
        <time datetime="2019-11-23T19:06:00+00:00">23 Nov 2019, 19:06</time>
      </address>
      <p>தமிழகத்தில் உள்ளாட்சி தேர்தலுக்கான ஏற்பாடுகள் நடந்தாலும், தேர்தல் நடக்குமா என்ற சந்தேகம்,அனைத்து கட்சியினரிடமும் எழுந்துள்ளது. <br/><br/>தமிழகத்தில், உள்ளாட்சி அமைப்புகளின் பதவிக்காலம், 2016ல் நிறைவடைந்தது. அதைத்தொடர்ந்து, தேர்தல் அறிவிக்கப்பட்டது. அனைத்து கட்சி களிலும், போட்டியிட விரும்பியவர்களிடம், விண்ணப்பங்கள் பெறப்பட்டன. பதவிக்கேற்ப விண்ணப்ப கட்டணமும் வசூல் செய்யப்பட்டது.தேர்தல் நடக்கும் என எதிர்பார்த்த நிலையில், வார்டு வரையறை மற்றும் இட ஒதுக்கீடு, முறையாக அமல்படுத்தப்படாததை எதிர்த்து, உயர் நீதிமன்றம் சென்றது தி.மு.க., அதனால், தேர்தல் தடைபட்டது.<br/><br/>'சீட்' பெற்று போட்டி யிடலாம் என்ற எண்ணத்தில், விருப்ப மனு கொடுத்தவர்களின் கனவு சிதைந்தது. அவர்கள் செலுத்திய விண்ணப்ப கட்டணத்தை, எந்த கட்சிகளும் திரும்ப வழங்க வில்லை.</p>
      <h4>மறைமுக தேர்தல்</h4>
      <p>ஜெயலலிதா இருந்த போது, மாநகராட்சி மேயர், நகராட்சி மற்றும் பேரூராட்சி தலைவர் பதவிகளுக்கு, மறைமுக தேர்தல் நடத்த, சட்டம் கொண்டு வந்தார்.அவரது மறைவுக்கு பின், அந்த சட்டத்தை ரத்து செய்துவிட்டு, நேரடி தேர்தல் நடத்த, 2018ல், அ.தி.மு.க., அரசு சட்டம் இயற்றியது. தற்போது, பழையபடி, மறைமுக தேர்தல் நடத்த, அவசர சட்டம் பிறப்பிக்கப்பட்டு உள்ளது.நீதிமன்ற உத்தரவை ஏற்று, தேர்தல் நடத்துவதற்கான ஏற்பாடுகளை, மாநில தேர்தல் ஆணையம் செய்து வருகிறது. <br/><br/>அரசியல் கட்சிகள், போட்டியிட விரும்புவோரிடம், விருப்ப மனுக்கள் பெற்று வருகின்றன. ஒவ்வொரு கட்சியும், ஒவ்வொரு பதவிக்கும், வெவ்வேறு விதமான கட்டணத்தை நிர்ணயம் செய்துள்ளன.எந்த கட்சியும், எவ்வளவு பேர் விருப்ப மனு கொடுத்துள்ளனர்; எவ்வளவு தொகை வசூலாகி உள்ளது என்ற விபரத்தை வெளியிடவில்லை. ஒவ்வொரு கட்சியிலும், ஒவ்வொரு மாவட்டத்திலும், ஆயிரக்கணக்கானோர், உள்ளாட்சி பதவிகளில் போட்டியிட, விருப்ப மனு அளித்துள்ளனர்.<br/><br/>உள்ளாட்சி தேர்தலுக்கான ஏற்பாடுகள் நடந்தாலும், தேர்தல் நடக்குமா என்ற சந்தேகம், அனைத்து கட்சியினரிடமும் ஏற்பட்டுள்ளது. 'மேயர், நகராட்சி, பேரூராட்சி தலைவர் பதவிக்கு, நேரடி தேர்தல் தான் நடத்தப்படும்' என, முதல்வர் இ.பி.எஸ்., திட்டவட்டமாக அறிவித்திருந்தார். அதற்கு நேர்மாறாக, மறைமுக தேர்தல் நடத்த, அவசர சட்டம் கொண்டு வரப்பட்டது. அதேபோல, 'உள்ளாட்சி தேர்தல் நடக்கும்' என, முதல்வர் மற்றும் அமைச்சர்கள் கூறுவதை, ஆளும் கட்சியினரே நம்ப மறுக்கின்றனர்.<br/><br/>ஏனெனில், ஆளும் கட்சியும், தி.மு.க.,வும், உள்ளாட்சி தேர்தலை விரும்பவில்லை. இரு தரப்பிலும், யாரேனும் நீதிமன்றம் சென்று தடை பெற மாட்டார்களா என்ற எதிர்பார்ப்பில் உள்ளனர்.</p>
      <h4>சந்தேகம்</h4>
      <p>அதற்கேற்ப, புதிய மாவட்டங்களில், வார்டு வரையறை முறையாக செய்யப்படவில்லை எனக் கூறியும், மாநகராட்சி மேயர், நகராட்சி மற்றும் பேரூராட்சி தலைவர் பதவிக்கு, மறைமுக தேர்தல் நடத்துவதை எதிர்த்தும், சிலர் நீதிமன்றம் செல்ல முடிவு செய்துள்ளனர்.இதன் காரணமாக, அனைத்து கட்சியினரும், தேர்தல் நடக்குமா, நடக்காதா என்ற சந்தேகத்துடனேயே உள்ளனர். உள்ளாட்சி தேர்தல் நடந்தால், பலத்தை சோதிக்கும் முயற்சியில் ஏற்படும் பின்னடைவு, சட்டசபை தேர்தலில் எதிரொலிக்கும் என்பதால், சில கட்சிகள் தற்காலிகமாக நிம்மதி அடைந்துள்ளன. <br/><br/>ஆனால், இரண்டாவது முறையாக, விருப்ப மனு கொடுத்தவர்கள், இம்முறையும் தாங்கள் செலுத்திய பணம் வீணாகி விடுமோ என்ற பதைபதைப்பில் உள்ளனர்.தேர்தல் நடப்பதுதள்ளிப் போனால், மேயர், நகராட்சி மற்றும் பேரூராட்சி தலைவர் பதவிக்கு விண்ணப்பித்தோருக்கு, பணம் திரும்ப வழங்கப்பட்டது போல, தங்களுக்கும் வழங்கப்பட வேண்டும் என, விருப்ப மனு அளித்தவர்கள், கட்சி தலைமைக்கு கோரிக்கை விடுத்துள்ளனர்.</p>
      <h4>வாயடைத்து போன கூட்டணி கட்சிகள்!</h4>
      <p>மறைமுக தேர்தல் என்ற, ஒரேஉத்தரவால், உள்ளாட்சி தேர்தல் செலவு கணிசமாக குறைந்து உள்ளதால், அ.தி.மு.க., - தி.மு.க., கட்சி களின் தலைமைகள் உற்சாகம் அடைந்துள்ளன. தமிழகத்தில், ஊரகம், நகர்ப்புறம் என, இரண்டு வகையான உள்ளாட்சி அமைப்புகள் உள்ளன. நகர்ப்புற உள்ளாட்சிகளில் உள்ள மேயர்,நகராட்சி தலைவர், பேரூராட்சி தலைவர் பதவிகளுக்கு, நேரடி தேர்தல் நடத்தும் ஏற்பாடு நடந்து வந்தது. திடீரென்று, நேரடி தேர்தலை ரத்து செய்து, அவசர சட்டத்தை, தமிழக அரசு பிறப்பித்து உள்ளது. <br/><br/>இந்த ஒரே உத்தரவின் வாயிலாக, 664 பதவிகளுக்கான நேரடி தேர்தல் ரத்து செய்யப்பட்டுள்ளது. இதனால், நகர்ப்புற உள்ளாட்சிகளில், 12 ஆயிரத்து, 820 கவுன்சிலர் பதவிகளுக்கு மட்டுமே, நேரடி தேர்தல் நடக்கவுள்ளது.ஊரக உள்ளாட்சி அமைப்புகளில், 1.19 லட்சம் பதவிகளுக்கு தேர்தல் நடக்கவுள்ளது. இவற்றில் பெரும்பாலான பதவிகளுக்கு, கட்சிக்கு அப்பாற்பட்டு தேர்தல் நடக்கவுள்ளது.<br/><br/>மேயர், நகராட்சி, பேரூராட்சி தலைவர் பதவிகளுக்கு, நேரடி தேர்தல் நடந்தால், கூட்டணி கட்சிகளுக்கு இடங்களை பகிர்ந்தளிப்பதில், அ.தி.மு.க., - தி.மு.க., கட்சிகளுக்கு சிக்கல் ஏற்பட்டிருக்கும். இது, கூட்டணியில் இருந்து, கட்சிகள் வெளியேறுவதற்கும் காரணமாக அமைந்திருக்கும். சொந்த கட்சிகளின் வேட்பாளர்களுக்கு மட்டுமின்றி, கூட்டணி கட்சிகளுக்கும் கணிசமான தேர்தல் நிதியை வழங்க வேண்டிய நிலை உருவாகி இருக்கும். தேர்தலில் ஆதரவளிக்க வரும், சிறிய கட்சிகளுக்கு பணத்தை வாரி இறைத்திருக்க வேண்டும்.தேர்தல் பிரசாரத்திற்கு, மாநிலம் முழுவதும் சுற்றுப்பயணம் செய்ய வேண்டிய நிலை, முதல்வர் இ.பி.எஸ்., துணை முதல்வர் பன்னீர்செல்வம், தி.மு.க., தலைவர் ஸ்டாலின் உள்ளிட்ட தலைவர்களுக்கு ஏற்பட்டிருக்கும்.<br/><br/>அரசின் அவசர சட்டத்தால், நேரடி தேர்தல் எண்ணிக்கை குறைந்துள்ளதால், அ.தி.மு.க.,விற்கு மட்டுமின்றி, தி.மு.க.,விற்கும் ஆதாயம் கிடைத்துள்ளது. இதனால், இரண்டு கட்சிகளின் தலைமைகளும் உள்ளுக்குள் மகிழ்ச்சியில் உள்ளன.இந்த தேர்தலை வைத்து, வசூல் வேட்டைக்கு தயாரான கூட்டணி கட்சிகள் வாயடைத்து போய் உள்ளன.</p>
      <h4>அமைச்சர்கள், எம்.எல்.ஏ.,க்கள் மகிழ்ச்சி</h4>
      <p>மாநகராட்சி மேயர், நகராட்சி மற்றும் பேரூராட்சி தலைவர்களுக்கு, நேரடி தேர்தல் நடத்தப் பட்டால், அந்தப் பதவிக்கு போட்டியிடுவோரை, அமைச்சர்கள் வெற்றி பெறச் செய்ய வேண்டிய கட்டாயம் ஏற்படும்.அவர்கள் வெற்றி பெற்ற பின், சட்டசபை தேர்தலில், அவர்களை வெற்றி பெற வைத்த, அமைச்சர் தோல்வி அடைந்தால், மேயராக, நகராட்சி தலைவராக இருப்பவர், கட்சியில் செல்வாக்கு மிகுந்தவராக மாறும் சூழல் ஏற்படும். இதை, அமைச்சர்கள் விரும்ப வில்லை.<br/><br/>சொந்த பணத்தை செலவழித்து, மற்றொருவரை அரசியலில் வளர்த்து விட, அமைச்சர்கள் மற்றும் எம்.எல்.ஏ.,க்கள் விரும்பவில்லை. மேலும், கூட்டணி கட்சிகளுக்கு, அந்தப் பதவியை விட்டு கொடுத்தாலும், நாளை,அவர்கள் நிலைப்பாடு மாறும்போது, சிக்கல் ஏற்படும். இவற்றுக்கு தீர்வு காண, நேரடி தேர்தல் வேண்டாம் என்ற, முடிவுக்கு வந்தனர்.இதை, முதல்வரிடம் வலியுறுத்தினர். அதன் தொடர்ச்சியாக, மாநகராட்சி மேயர், நகராட்சி மற்றும் பேரூராட்சி தலைவர் பதவிக்கு, நேரடி தேர்தல் ரத்து செய்யப்பட்டு, மறைமுக தேர்தல் நடத்த, தமிழக அரசு அவசர சட்டம் இயற்றி உள்ளது.<br/><br/>இது, அமைச்சர்களிடம் மகிழ்ச்சியை ஏற்படுத்தி உள்ளது. கவுன்சிலர் பதவிக்கு போட்டியிடு வோருக்கு, அதிகம் செலவிட வேண்டியதில்லை; அவர்களே வெற்றிக்காக செலவிடுவர்.அதிக கவுன்சிலர்கள் வெற்றி பெற்றால், தங்களுக்கு வேண்டியவர்களை அல்லது உறவினர்களை, தலைவர் மற்றும் துணைத் தலைவர் பதவிக்கு தேர்வு செய்து, உள்ளாட்சிகளை தங்கள் கட்டுப் பாட்டில் வைத்துக் கொள்ளலாம் என்ற எண்ணத்தில், அமைச்சர்கள் மற்றும் எம்.எல்.ஏ.,க்கள் உற்சாகத்தில் உள்ளனர்.<br/>- நமது நிருபர் -</p>
    </article>
  </body>
</html>