<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/milos-jovanovic-srbija-je-danas-okupirana-i-kidnapovana-drzava/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-23T19:16:00+00:00"/>
    <meta property="og:title" content="Miloš Jovanović: Srbija je danas okupirana i kidnapovana država"/>
    <meta property="og:description" content="Srbija je danas kidnapovana i okupirana država, i zato je potrebna metla da počisti ceo koruptivni sistem, izjavio je na tribini u Kraljevu jedan od lidera političkog pokreta “Metla 2020” Miloš Jovanović."/>
  </head>
  <body>
    <article>
      <h1>Miloš Jovanović: Srbija je danas okupirana i kidnapovana država</h1>
      <address><time datetime="2019-11-23T19:16:00+00:00">23 Nov 2019, 19:16</time> by <a rel="author">Beta</a></address>
      <p>
        <b>Srbija je danas kidnapovana i okupirana država, i zato je potrebna metla da počisti ceo koruptivni sistem, izjavio je na tribini u Kraljevu jedan od lidera političkog pokreta “Metla 2020” Miloš Jovanović.</b>
      </p>
      <p>On je rekao da su vladajuće partije SNS i SPS najodgovornije za takvo stanje, i da je zato danas građanima muka od politike i političara.</p>
      <p>“Država propada, biološki kopnimo, narod smo koji nestaje. Mi više nemamo političku elitu, jer nažalost srpsku političku scenu čini polusvet. Intelektualno i moralno krajnje problematični ljudi”, kazao je Jovanović.</p>
      <p>On je istakao da je prvor potrebno promeniti način izbora, tako što bi se poslanici birali po imenu i prezimenu.</p>
      <p>Član predsedništva Pokreta “Metla 2020” Novica Antić rekao je da je 20 godina radio na suzbijanju kriminaliteta u vojsci i da je imao izuzetne ocene, sve do dolaska Aleksandra Vulina na čelo Ministarstva odbrane.</p>
      <p>“On je izvor kriminala koji postoji u tom Ministarstvu, i ostaće upamćen da je dao otkaz predsedniku reprezentativnog sindikata. Kao vojnika su me učili da je defetizam zabranjen, i zato ćemo probuditi ljude i smenićemo ovu vlast na normalan način na izborima”, naglasio je Antić.</p>
      <p>Član predsedništva ovog opozicionog pokrera i predsednik lokalnog pokreta “Starosedeoci Kraljevo” Ivan Matović ocenio je da su građani ucenjeni, od lokala do vrha države, a članica predsedništva “Metle 2020” i predsednica pokreta “Tim za život” Zlata Đerić upozorila je da svake godine umre jedan grad u Srbiji.</p>
      <p>“Naša deca glavom bez obzira odlaze iz Srbije. Od kada je SNS došao na vlast otišlo je 700 hiljada ljudi. Ja sam majka troje dece i imam jednog unuka i svi žele da ostanu u Srbiji. Ne želim da ih gledam jednog dana preko Skajpa”, zaključila je Đerić.</p>
      <p>Politički pokret “Metla 2020” će naredne tribune organizovati u Novom Sadu 30. novembra, Kragujevcu 14. decembra i Nišu 21. decembra.</p>
      <h3>Povezani tekstovi:</h3>
    </article>
  </body>
</html>