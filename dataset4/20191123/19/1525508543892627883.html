<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779127/%DB%B1%DB%B4%DB%B0%DB%B0-%D8%B1%D9%88%D8%B3%D8%AA%D8%A7%DB%8C-%D8%A7%D8%B1%D8%AF%D8%A8%DB%8C%D9%84-%D8%AF%D8%A7%D8%B1%D8%A7%DB%8C-%D8%B6%D8%B1%DB%8C%D8%A8-%D9%85%D8%AD%D8%B1%D9%88%D9%85%DB%8C%D8%AA-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T19:59:04+00:00"/>
    <meta property="og:title" content="مدیرکل کمیته امداد اردبیل: ۱۴۰۰ روستای اردبیل دارای ضریب محرومیت است"/>
    <meta property="og:description" content="اردبیل - مدیرکل کمیته امداد اردبیل گفت: هزار و ۴۰۰ روستای استان اردبیل دارای ضریب محرومیت بوده و به منظور توسعه این مناطق نیازمند تلاش همه جانبه هستیم."/>
  </head>
  <body>
    <article>
      <h1>مدیرکل کمیته امداد اردبیل: ۱۴۰۰ روستای اردبیل دارای ضریب محرومیت است</h1>
      <address>
        <time datetime="2019-11-23T19:59:04+00:00">23 Nov 2019, 19:59</time>
      </address>
      <p>به گزارش <a href="http://www.mehrnews.com/">خبرنگار مهر</a>، حسین دشتی شامگاه شنبه در کارگروه مددکاران کمیته امداد استان اردبیل عنوان کرد: طبق آخرین آمار و شاخص‌های تعیین شده هزار و ۴۰۰ روستای استان اردبیل دارای ضریب محرومیت هستند و در این خصوص نیازمند تلاش مضاعف برای ریشه کن سازی فقر و توسعه مناطق دارای محرومیت هستیم.</p>
      <p>وی با بیان اینکه ۱۹۴ روستای استان اردبیل در مناطق صعب‌العبور قرار گرفته است، افزود: به دلیل شرایط خاص این مناطق مددجویان به دلیل عواملی مانند دوری از شهر و شرایط خاص جوی مثل سردی هوا و بارش سنگین برف و کولاک با مشکلات عدیده‌ای مواجه می‌شوند.</p>
      <p>مدیرکل کمیته امداد استان اردبیل به اقدامات ارزنده کمیته امداد برای محرومیت زدایی در مناطق دورافتاده و محروم اشاره کرد و یادآور شد: کمیته امداد برای عمل به وظایف خود در روستاهای محروم تمامی ظرفیت خود را به کار بسته تا در رفع مطالبات و کمبودهای موجود در این مناطق از خیران و مشارکت‌های مردمی استفاده بهینه به عمل آورد.</p>
      <p>دشتی ادامه داد: با تلاش‌های بی وقفه امدادگران در کمیته امداد شاهد به حداقل رسیدن مشکلات مددجویانی که در مناطق دور افتاده و محروم ساکن هستند، شدیم اما همچنان توانمندسازی خانوارهای تحت حمایت و شتاب بخشی در حمایت از این گروه از جامعه با رصد دقیق امکانات مورد انتظار است.</p>
      <p>وی در ادامه از تخصیص ۳۰ درصد از خدمات حمایتی کمیته امداد به مناطق محروم و مرزنشین خبر داد و افزود: رفع مشکلات مددجویان ساکن در مناطق محروم از اولویت برنامه‌های کمیته امداد استان است.</p>
      <p>مدیرکل کمیته امداد امام استان اردبیل یادآور شد: در سال جاری بیش از ۱۶ میلیارد و ۶۰۰ میلیون تومان به منظور رسیدگی به مددجویان و خانوارهای تحت پوشش کمیته امداد که در مناطق مرزنشین و محروم ساکن هستند، هزینه شده است.</p>
      <p>دشتی در پایان از برگزاری برنامه‌ها و اردوهای جهادی مشترک کمیته امداد و بسیج سازندگی به منظور ارائه خدمات بهداشتی و درمانی رایگان و اقدامات عمرانی در مناطق محروم استان اردبیل خبر داد.</p>
    </article>
  </body>
</html>