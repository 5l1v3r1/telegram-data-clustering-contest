<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/world/xiliades-anthropoi-diadilosan-kai-eipan-oxi-sti-via-se-varos-ton-gynaikon/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T19:15:42+00:00"/>
    <meta property="og:title" content="Χιλιάδες άνθρωποι διαδήλωσαν και είπαν «όχι» στη βία σε βάρος των γυναικών"/>
    <meta property="og:description" content="Πρωτόγνωρο κύμα αγανάκτησης, με χιλιάδες ανθρώπους να διαδηλώνουν στου δρόμους, έχουν προκαλέσει στη Γαλλία οι δολοφονίες των γυναικών, ο αριθμός των οποίων έχει αυξηθεί ανησυχητικά."/>
  </head>
  <body>
    <article>
      <h6 class="kicker">Γαλλία</h6>
      <h1>Χιλιάδες άνθρωποι διαδήλωσαν και είπαν «όχι» στη βία σε βάρος των γυναικών</h1>
      <h2>Πρωτόγνωρο κύμα αγανάκτησης, με χιλιάδες ανθρώπους να διαδηλώνουν στου δρόμους, έχουν προκαλέσει στη Γαλλία οι δολοφονίες των γυναικών, ο αριθμός των οποίων έχει αυξηθεί ανησυχητικά.</h2>
      <address><time datetime="2019-11-23T19:15:42+00:00">23 Nov 2019, 19:15</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Χιλιάδες άνθρωποι διαδήλωσαν σήμερα στη Γαλλία για να πουν «όχι» στη σεξιστική και σεξουαλική βία σε βάρος των γυναικών και τις δολοφονίες γυναικών, ο αριθμός των οποίων (τουλάχιστον 116 από τις αρχές του έτους) έχει προκαλέσει πρωτόγνωρο κύμα αγανάκτησης στη χώρα.</p>
      <p>Στο Παρίσι, πίσω από το πανό που κρατούσαν στην κορυφή της πορείας τα μέλη της Εθνικής Ένωσης Οικογενειών Γυναικοκτονίας (Union nationale des familles de féminicide- UNFF), πολλοί διαδηλωτές κρατούσαν φωτογραφίες με τις συγγενείς τους που δολοφονήθηκαν.</p>
      <p><a href="https://www.in.gr/2019/11/23/greece/eleni-topaloudi-sygklonizoun-oi-goneis-tis-ena-xrono-meta-ti-dolofonia-tis/">Ελένη Τοπαλούδη: Συγκλονίζουν οι γονείς της ένα χρόνο μετά τη δολοφονία της <br/></a>Περίπου 30 πορείες έχουν οργανωθεί επίσης στην υπόλοιπη χώρα.</p>
      <figure>
        <img src="https://www.in.gr/wp-content/uploads/2019/11/ImgSrc-15-3.jpg"/>
      </figure>
      <h3>Μωβ λαοθάλασσα</h3>
      <p>«Πιστεύουμε ότι θα είναι μια ιστορική πορεία» δήλωσε νωρίτερα, από τη διαδήλωση στο Παρίσι, μία από τις διοργανώτριες, η Καρολίν ντε Χάας.</p>
      <p>Αυτή η «μωβ λαοθάλασσα», όπως είναι το χρώμα του αγώνα των φεμινιστριών, στοχεύει να στείλει ένα μήνυμα προς την κυβέρνηση, δύο ημέρες πριν από τη λήξη, τη Δευτέρα, της δημόσιας διαβούλευσης σχετικά με την ενδοοικογενειακή βία, η οποία ξεκίνησε στα τέλη Σεπτεμβρίου σε μια προσπάθεια αντιμετώπισης του φαινομένου.</p>
      <p>Ο πρωθυπουργός Εντουάρ Φιλίπ θα ανακοινώσει σειρά μέτρων, τα οποία αναμένουν με μεγάλο ενδιαφέρον οι οργανώσεις προάσπισης των δικαιωμάτων των γυναικών.</p>
      <h3>116 δολοφονίες γυναικών από τις αρχές του 2019</h3>
      <p>«Δεν προλαβαίνουμε να μετρήσουμε τις περιπτώσεις, όπου οι γυναικοκτονίες θα μπορούσαν να έχουν αποφευχθεί» διαβεβαιώνουν οι διοργανώτριες των σημερινών κινητοποιήσεων σε ένα κάλεσμα που απηύθυναν μέσω Facebook.</p>
      <p>Από τις αρχές του 2019, τουλάχιστον 116 γυναίκες έχουν δολοφονηθεί από τον σύντροφο ή τον πρώην σύντροφό τους, σύμφωνα με την καταμέτρηση και την έρευνα που έχει διεξάγει το Γαλλικό Πρακτορείο.</p>
      <p>Ολόκληρο το 2018, ο αριθμός αυτός ανερχόταν σε 121 γυναίκες θύματα, σύμφωνα με το υπουργείο Εσωτερικών της Γαλλίας.</p>
      <p>Πηγή: ΑΠΕ-ΜΠΕ- AFP</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>