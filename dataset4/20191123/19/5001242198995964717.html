<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/oi-foitites-dppnt-mpikan-se-ayti-tin-odyniri-dokimasia/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-23T19:19:54+00:00"/>
    <meta property="og:title" content="Γιατί οι φοιτητές του ΔΠΠΝΤ μπήκαν σε αυτή την οδυνηρή δοκιμασία;"/>
    <meta property="og:description" content="Για ποιο όμως λόγο οι φοιτητές του ΔΠΠΝΤ μπήκαν σε αυτή την οδυνηρή δοκιμασία; Γιατί καταργήθηκε το Τμήμα και αντικαταστάθηκε από το Ιστορικό"/>
  </head>
  <body>
    <article>
      <h1>Γιατί οι φοιτητές του ΔΠΠΝΤ μπήκαν σε αυτή την οδυνηρή δοκιμασία;</h1>
      <address><time datetime="2019-11-23T19:19:54+00:00">23 Nov 2019, 19:19</time> by <a rel="author">ΣΥΝΕΙΔΗΣΗ</a></address>
      <p>
        <b>Οι φοιτητές του </b>
        <b>καταργηθέντος Τμήματος Διαχείρισης Πολιτισμικού Περιβάλλοντος και Νέων Τεχνολογιών (ΔΠΠΝΤ) του Πανεπιστημίου Πατρών που εδρεύει στο Αγρίνιο μετά από απόφαση της Γενικής τους Συνέλευσης προχώρησαν σε κατάληψη, διαμαρτυρόμενοι για τα πτυχία που θα πάρουν από το καταργηθέν τμήμα…</b>
      </p>
      <p>Πτυχία προφανώς άνευ αντικρίσματος, χωρίς καμία αναγνώριση, χωρίς επαγγελματικά δικαιώματα. Και αυτό γιατί ο νόμος Γαβρόγλου που ψηφίστηκε τον περασμένο Απρίλιο δεν είχε καμία απολύτως πρόνοια γι αυτούς τους φοιτητές.</p>
      <p>Έτσι δεν είναι λίγοι αυτοί -ιδίως όσοι τώρα βρίσκονται στο δεύτερο ή τρίτο έτος- που σκέφτονται εξ’ αυτού του λόγου να εγκαταλείψουν τις έως τώρα σπουδές και να μην χάσουν χρόνο ή χρόνια από τη ζωή τους για ένα πτυχίο με αστερίσκο, όπως χαρακτηριστικά λένε. Διαμαρτύρονται λοιπόν και ζητούν την επανίδρυση του Τμήματός τους και την άμεση κατοχύρωση των επαγγελματικών τους δικαιωμάτων. Όμως μέχρι στιγμής δεν φαίνεται να ιδρώνει το αυτί κανενός αρμοδίου…</p>
      <p>Για ποιο όμως λόγο οι φοιτητές του ΔΠΠΝΤ μπήκαν σε αυτή την οδυνηρή δοκιμασία; Γιατί καταργήθηκε το Τμήμα και αντικαταστάθηκε από το Ιστορικό – Αρχαιολογικό, που πριν καλά – καλά λειτουργήσει, το Πανεπιστήμιο ζήτησε τη μεταφορά του στην Πάτρα; Όταν ο Κώστας Γαβρόγλου μετά την ψήφιση του νόμου και λίγο πριν τις εθνικές εκλογές του Ιουλίου είχε επισκεφθεί τα Τμήματα του Αγρινίου, αρκέστηκε να σχολιάσει πως το ΔΠΠΝΤ ήταν ένα πραγματικά ενδιαφέρον τμήμα, όμως κρίθηκε απαραίτητο να λειτουργήσει στο τρίτο μεγαλύτερο Πανεπιστήμιο της χώρας ένα Ιστορικό – Αρχαιολογικό.</p>
      <p>Σε ελεύθερη μετάφραση «καταργήσαμε ένα τμήμα και ιδρύσαμε στη θέση του ένα άλλο, με διαφορετικό αντικείμενο, γιατί αυτό έλειπε από την Πάτρα και τη Σχολή Ανθρωπιστικών Επιστημών»…</p>
      <p>
        <b>Εφημερίδα «Συνείδηση»</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/ligi-aytokritiki-vlaptei/"/>
        <a href="http://sinidisi.gr/astynomeysi-ekpempei-sos/"/>
        <a href="http://sinidisi.gr/vgikan-ta-machairia-ta-thikaria/"/>
        <a href="http://sinidisi.gr/na-min-perasoyn-xana-15-chronia/"/>
        <a href="http://sinidisi.gr/oi-elachistoi-dynatoi-foroi-tha-eprepe-na-syntagmatiki-epitagi/"/>
        <a href="http://sinidisi.gr/allios-ta-perimene-o-konstantaras/"/>
      </related>
    </article>
  </body>
</html>