<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Luis-Suarez-suma-gols-Samitier_0_2349965052.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T19:41:20+00:00"/>
    <meta property="og:title" content="Luis Suárez ja suma més gols que Samitier"/>
    <meta property="og:description" content="El davanter uruguaià, quart màxim golejador del Barça"/>
  </head>
  <body>
    <article>
      <h1>Luis Suárez ja suma més gols que Samitier</h1>
      <h2>El davanter uruguaià, quart màxim golejador del Barça</h2>
      <address>
        <time datetime="2019-11-23T19:41:20+00:00">23 Nov 2019, 19:41</time>
      </address>
      <p>Amb el seu cop de cap contra el Leganés, el davanter Luis Suárez va arribar als 185 gols amb la samarreta blaugrana i va superar els 184 gols de tota una llegenda com Josep Samitier. L’uruguaià, que va arribar al Barça l’estiu del 2014 però no va poder debutar fins a l’octubre d’aquell any perquè estava sancionat per la FIFA per haver mossegat l’italià Chiellini al Mundial del Brasil, ha marcat 185 gols en 257 partits en aquests cinc anys, i s’ha convertit en el quart màxim golejador en partits oficials del club per davant de Samitier, que va necessitar tretze anys, del 1919 al 1932, per arribar als 184 gols. Va ser en una època, a més, amb molts menys partits oficials, perquè el campionat de Lliga no es va començar a jugar fins a la temporada 1928-29. Suárez, doncs, supera els gols de “l’home llagosta” i ara persegueix un altre nom llegendari de la història barcelonista, l’hongarès László Kubala, que en va marcar 194 del 1951 al 1961. El màxim golejador és Messi amb 605 gols, per davant del lleonès César (232) i de Kubala.</p>
      <p>Vestint de blaugrana, Suárez ha aconseguit guanyar una Pilota d’Or com a màxim golejador europeu pels seus 40 gols de la temporada 2015-16. I en aquests cinc anys ha guanyat quatre Lligues, quatre Copes del Rei, una Lliga de Campions, dues Supercopes d’Espanya, una Supercopa d’Europa i un Mundial de Clubs.</p>
    </article>
  </body>
</html>