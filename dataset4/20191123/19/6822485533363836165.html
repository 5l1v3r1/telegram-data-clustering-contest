<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902162.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T19:12:00+00:00"/>
    <meta property="og:title" content="١٧٠هزار فرهنگی شاغل و بازنشسته خانه‌دار می‌شوند/ تعیین وضعیت حق‌التدریس"/>
    <meta property="og:description" content="به گزارش ایسنا، محسن حاجی میرزایی در مراسم امضای تفاهم‌نامه همکاری در حوزه مسکن بین وزارت آموزش‌وپرورش و وزارت راه و شهرسازی که در سالن کنفرانس وزارت راه و شهرسازی برگزار شد، اظهار کرد: خدا را شاکریم که این امکان فراهم شد تا برای مسکن فرهنگیان گامی برداشته شود و انشالله این نشست سرآغاز خوبی برای معیشت معلمان باشد."/>
  </head>
  <body>
    <article>
      <h1>١٧٠هزار فرهنگی شاغل و بازنشسته خانه‌دار می‌شوند/ تعیین وضعیت حق‌التدریس</h1>
      <address>
        <time datetime="2019-11-23T19:12:00+00:00">23 Nov 2019, 19:12</time>
      </address>
      <p>وزیرآموزش و پرورش از احداث ١٧٠هزار واحد مسکونی ویژه فرهنگیان خبرداد.</p>
      <p>به گزارش ایسنا، محسن حاجی میرزایی در مراسم امضای تفاهم‌نامه همکاری در حوزه مسکن بین وزارت آموزش‌وپرورش و وزارت راه و شهرسازی که در سالن کنفرانس وزارت راه و شهرسازی برگزار شد، اظهار کرد: خدا را شاکریم که این امکان فراهم شد تا برای مسکن فرهنگیان گامی برداشته شود و انشالله این نشست سرآغاز خوبی برای معیشت معلمان باشد.</p>
      <p>وزیرآموزش و پرورشبا اشاره به اینکه معلمان از اعتماد بسیار بالایی در جامعه برخور هستند، خاطرنشان کرد: منزلت و معیشت معلمان مهم است و در دستور کار وزارت آموزش‌وپرورش قرار دارد و دولت نیز آن را پیگیری می‌کند.</p>
      <p>وی تصریح کرد: معیشت معلمان مورد تأکید مقام معظم رهبری و رئیس‌جمهور است که در این زمینه تلاش‌هایی را آغاز کرده‌ایم .</p>
      <p>حاجی میرزایی افزود: طرح خانه‌دار شدن ١٧٠هزار فرهنگی از اقدامات رفاهی و معیشتی در دست اقدام وزارت آموزش ‌و پرورش است و طی تفاهم‌نامه ای با همکاری وزارت آموزش‌وپرورش و وزارت راه و شهرسازی این اقدام صورت خواهد گرفت.</p>
      <p>به گزارش روابط عمومی و اطلاع‌رسانی  وزارت آموزش‌وپرورش، وی افزود: ٣۵٧ تعاونی مسکن فرهنگیان در آموزش‌وپرورش داریم که برای این تفاهم‌نامه بسیج خواهند شد و امیدواریم وزارت راه و شهرسازی با تمام انرژی به میدان وارد شود تا این تعهد اجرایی شود.</p>
      <p>وزیرآموزش‌وپرورش در نشست خبری مشترک با وزیر راه و شهرسازی که پس از امضای تفاهم‌نامه احداث١٧٠هزار واحد مسکونی ویژه فرهنگیان صورت گرفت، گفت؛ طرح مسکن فرهنگیان علاوه بر شاغلین بازنشستگان را نیز شامل می‌شود.</p>
      <p>حاجی میرزایی همچنین در حاشیه امضای تفاهم‌نامه نیز با اشاره به بودجه سال ١٣٩٩وزارت آموزش‌وپرورش، اظهار کرد: برآورد هزینه‌های وزارت آموزش‌وپرورش به‌درستی انجام نمی‌گیرد و مشکلات مالی این وزارتخانه هرسال به سال بعد منتقل می‌شود لذا امیدواریم بودجه امسال با تلاش کارشناسان سازمان برنامه‌وبودجه اصلاح و بهتر از قبل شود.</p>
      <p>وی در خصوص سهمیه سوخت سرویس مدارس، گفت: براساس تصمیم‌گیری در ستاد سوخت متناسب با پیمایش هر سرویس ماهانه تا سقف١٢٠لیتر برای سرویس مدارس در نظر گرفته‌شده است.</p>
      <p>حاجی میرزایی با اشاره به اجرای طرح احداث مسکن فرهنگیان تصریح کرد: طرح احداث مسکن فرهنگیان علاوه بر شاغلین، بازنشستگان را نیز شامل می‌شود.</p>
      <p>وی در بخش دیگری از این نشست به استخدام‌های جدید آموزش‌وپرورش اشاره و افزود: همه‌کسانی که به‌صورت حق‌التدریس با وزارت آموزش‌وپرورش همکاری دارند، طبق چارچوب ابلاغی تعیین وضعیت خواهند شد.</p>
      <p>وزیر آموزش‌وپرورش خاطرنشان کرد: ازطریق آزمون استخدامی دستگاه‌های اجرایی حدود١٠هزار نفر سهمیه آموزش‌وپرورش است که در ادامه در دوره‌هایی نیز شرکت خواهند کرد و سپس جذب آموزش‌وپرورش می‌شوند.</p>
      <p>وی با اشاره به طرح رتبه‌بندی معلمان، اظهار کرد: رتبه‌بندی معلمان تا نیمه دوم سال ٩٨ به تصویب خواهد رسید و اجرای آن از مهرماه خواهد بود که به‌محض نهایی شدن در هیات دولت طرح رتبه‌بندی اجرایی خواهد شد و تمام معلمانی که بیش از دو سال با وزارت آموزش‌وپرورش همکاری داشته‌اند جز طرح رتبه‌بندی خواهند بود</p>
      <p>در ادامه این نشست محمد اسلامی، وزیر راه و شهرسازی در مورد امضای تفاهم نامه احداث ۱۷۰ هزار واحد مسکن فرهنگیان گفت: خدا را شاکریم که توانستیم بنا بر تعهدی که داریم نهضت خانه سازی را به جریان پایدار تبدیل کنیم.</p>
      <p>وزیر راه و شهرسازی ادامه داد: با تلاش ها و فعالیت‌های سازنده وزیر آموزش و پرورش طرح خانه‌دار شدن فرهنگیان محقق می‌شود.</p>
      <p>اسلامی افزود: تفاهمنامه احداث ۱۷۰ هزار واحد مسکن فرهنگیان در سه سال محقق می‌شود و فرهنگیان در برنامه‌ها و سیاست‌های دولت برای خانه‌دار شدن قرار دارند.</p>
      <p>عضو کابینه دولت دوازدهم خاطرنشان کرد: تفاهمنامه احداث ۱۷۰ هزار واحد مسکن فرهنگیان اقدام بزرگی است که امیدواریم تمامی شرکت‌ها و سازمان‌های زیرمجموعه دو وزارتخانه برای تامین مسکن فرهنگیان نقش خود را ایفا کنند.</p>
    </article>
  </body>
</html>