<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/politiki/i-fofi-gennimata-petaei-ganti-stoys-esokommatikoys-tis-antipaloys-os-edo-aytomastigoma"/>
    <meta property="og:site_name" content="The Pressroom"/>
    <meta property="article:published_time" content="2019-11-23T19:20:38+00:00"/>
    <meta property="og:title" content="Η Φώφη Γεννηματά πετάει το «γάντι» στους εσωκομματικούς της αντιπάλους: Ως εδώ το αυτομαστίγωμα!"/>
    <meta property="og:description" content="Η πρόεδρος του ΠΑΣΟΚ και του Κινήματος Αλλαγής, Φώφη Γεννηματά, σε άρθρο της στην εφημερίδα «Τα Νέα/Σαββατοκύριακο», τονίζει ότι «στο Συνέδριο βάζουμε τέρμα στην εσωστρέφεια», προσθέτοντας «ως εδώ η ελαστικότητα στο σεβασμό των αποφάσεων και της στρατηγικής μας. Ως εδώ η ενδοσκόπηση και το αυτομαστίγωμα!». «Η κοινωνία δέχεται ένα ισχυρό σοκ συντηρητικοποίησης από μια νέα Κυβέρνηση που έχει παρερμηνεύσει την εντολή του λαού. Καμία λευκή επιταγή δεν έχει δώσει ο λαός στον κ. Μητσοτάκη να αναβιώσει τη χωροφυλακή και να κρατήσει όμηρους των υπερπλεονασμάτων τους μισθωτούς, τις μικρές και μεσαίες ελληνικές επιχειρήσεις, τους συνταξιούχους. Καμία λευκή επιταγή δεν του δόθηκε να συνεχίσει να παριστάνει τον Τσίπρα ενώπιον της Ευρώπης, αποδεχόμενος για τη χώρα του τον ρόλο της αποθήκης ψυχών και της ανάπτυξης αριθμών εις βάρος των ανθρώπων», αναφέρει η κ. Γεννηματά. Εγκαλεί τον Αλ.Τσίπρα ότι «έδωσε λευκή επιταγή στον κ. Μητσοτάκη» καθώς «με την καταστροφική του διακυβέρνηση, λειτούργησε ως Δούρειος Ίππος μιας αποφασισμένης…"/>
  </head>
  <body>
    <article>
      <h1>Η Φώφη Γεννηματά πετάει το «γάντι» στους εσωκομματικούς της αντιπάλους: Ως εδώ το αυτομαστίγωμα!</h1>
      <address>
        <time datetime="2019-11-23T19:20:38+00:00">23 Nov 2019, 19:20</time>
      </address>
      <p>
        <b>Η πρόεδρος του <a href="https://www.thepressroom.gr/tags/pasok">ΠΑΣΟΚ </a>και του Κινήματος Αλλαγής, <a href="https://www.thepressroom.gr/tags/fofi-gennimata">Φώφη Γεννηματά</a>, σε άρθρο της στην εφημερίδα «Τα Νέα/Σαββατοκύριακο», τονίζει ότι «στο Συνέδριο βάζουμε τέρμα στην εσωστρέφεια», προσθέτοντας «ως εδώ η ελαστικότητα στο σεβασμό των αποφάσεων και της στρατηγικής μας. Ως εδώ η ενδοσκόπηση και το αυτομαστίγωμα!».</b>
      </p>
      <p>«Η κοινωνία δέχεται ένα ισχυρό σοκ συντηρητικοποίησης από μια νέα Κυβέρνηση που έχει παρερμηνεύσει την εντολή του λαού. Καμία λευκή επιταγή δεν έχει δώσει ο λαός στον κ. Μητσοτάκη να αναβιώσει τη χωροφυλακή και να κρατήσει όμηρους των υπερπλεονασμάτων τους μισθωτούς, τις μικρές και μεσαίες ελληνικές επιχειρήσεις, τους συνταξιούχους. Καμία λευκή επιταγή δεν του δόθηκε να συνεχίσει να παριστάνει τον Τσίπρα ενώπιον της Ευρώπης, αποδεχόμενος για τη χώρα του τον ρόλο της αποθήκης ψυχών και της ανάπτυξης αριθμών εις βάρος των ανθρώπων», αναφέρει η κ. Γεννηματά. Εγκαλεί τον Αλ.Τσίπρα ότι «έδωσε λευκή επιταγή στον κ. Μητσοτάκη» καθώς «με την καταστροφική του διακυβέρνηση, λειτούργησε ως Δούρειος Ίππος μιας αποφασισμένης Δεξιάς να κάνει τη χώρα κάτι που δεν ήταν ποτέ».</p>
      <p>Είμαι αποφασισμένη να μην επιτρέψω να συνεχισθεί αυτή η μιζέρια και η εσωστρέφεια και σήμερα από εδώ από το Συνέδριο μας, ζητώ να δουλέψουμε όλοι μαζί χωρίς διαχωρισμούς κάθε μορφής, είναι όμως και ευθύνη μου ως προέδρου να πω ότι με την λήξη αυτού του Συνεδρίου και την απόφασή του, αυτή η περίοδος της εσωστρέφειας τελειώνει οριστικά τόνισε η Φώφη Γεννηματά μιλώντας στο έκτακτο Συνέδριο του ΠΑΣΟΚ. </p>
      <p>«Από την Δευτέρα θα έχουμε μηδενική ανοχή σε εσωστρέφεια και υπονομεύσεις».   </p>
      <h3>Το Έκτακτο Συνέδριο του ΠΑΣΟΚ</h3>
      <p>Η πρόεδρος του ΚΙΝΑΛ άνοιξε τις εργασίες του έκτακτου Συνεδρίου, στο Στάδιο Ειρήνης και Φιλίας παρουσία του πρώην πρωθυπουργού <a href="https://www.thepressroom.gr/tags/kostas-semites"><b>Κώστα Σημίτη</b></a>, των πρώην προέδρων της Βουλής, <b>Απόστολου Κακλαμάνη</b> και <b>Φίλιππου Πετσάλνικου</b>, των βουλευτών του ΚΙΝΑΛ, μελών του ΠΑΣΟΚ και ιστορικών στελεχών του.</p>
      <p>Η κα Γεννηματά χαρακτήρισε μονόδρομο την ενοποίηση του ΠΑΣΟΚ με το ΚΙΝΑΛ γιατί «όλοι γνωρίζετε ότι υπάρχουν συγκεκριμένοι και ευαίσθητοι λόγοι που το επιβάλλουν, αλλά το κυριότερο γιατί οτιδήποτε άλλο θα οδηγήσει σε δυισμό και αυτοϋπονόμευση», είπε. </p>
      <p>Χαρακτήρισε το ΠΑΣΟΚ πρωταγωνιστή των εξελίξεων και κινητήριο μοχλό μέσα στο Κίνημα Αλλαγής.</p>
      <p>Και πρόσθεσε: «Πιστεύει κανείς ότι μπορούμε να έχουμε δύο ή τρεις παράλληλους μηχανισμούς σε τοπικό, νομαρχιακό, περιφερειακό ή κεντρικό επίπεδο;  Είμαι απολύτως βέβαιη ότι κανείς δεν το πιστεύει.  Ακόμη και αυτοί που υποκριτικά σχίζουν τα ιμάτιά τους, που όψιμα έγιναν Πασοκολάγνοι, για να ικανοποιήσουν τις προσωπικές τους φιλοδοξίες. </p>
      <p>Αρκετά. Δεν μπορούμε να επιτρέψουμε να μετατραπούν αυτονόητες επιλογές σε τεχνητή κρίση.  Γιατί κανείς, μα κανείς ως τώρα δεν έθεσε διαφορετική πρόταση για τις κεντρικές πολιτικές επιλογές και την στρατηγική της παράταξής μας. </p>
      <p>Δεν μπορούμε να επιτρέψουμε τα μπρος-πίσω, που θα κάνουν τον κόσμο της παράταξης να χάσει την υπομονή του.   Δεν είναι δυνατόν την ώρα που οι πολίτες περιμένουν από μας να αγωνιστούμε για τα συμφέροντά τους, εμείς να ταλανιζόμαστε από κακοδαιμονίες, υπέρμετρες φιλοδοξίες και μικρομηχανισμούς που δημιουργούν αποστροφή». </p>
      <p>Η κα Γεννηματά υποστήριξε ότι τώρα είναι ώρα για ανασύνταξη και άπλωμα του κόμματος στην κοινωνία, μετά από μια σκληρή δεκαετία για τη χώρα και τον χώρο μας και όχι για αμφισβητήσεις, τις οποίες και καλωσορίζει, ζητώντας την κριτική, γιατί «δεν έχω το αλάθητο», αλλά κάθε πράγμα στον καιρό του.</p>
      <p>Αναφερόμενη στο εσωτερικό του κόμματος υπογράμμισε: Τόσο καιρό δεν άκουσα έναν δομημένο αντίλογο. Δεν είδα να έρθει μια εισήγηση για κάποιο σημαντικό ζήτημα, που θα μπορούσαμε όλοι μαζί να αναδείξουμε.  Ας μην κρυβόμαστε λοιπόν πίσω από διαδικαστικά προσχήματα.</p>
      <p> Όποιος διαφωνεί με τις πολιτικές επιλογές μας, ας το πει ευθέως. Και ας αρθρώσει έναν ουσιαστικό αντίλογο, για να έχουμε επιτέλους περισσότερες επιλογές και απόψεις, όταν καλούμαστε να πάρουμε αποφάσεις.  Όποιος δεν πιστεύει ότι πρέπει να σταματήσει ο ετεροπροσδιορισμός να βγει να μιλήσει.</p>
      <p>Όποιος πιστεύει ότι το Κίνημα Αλλαγής πρέπει να τραβήξει άλλη πορεία, όχι αυτόνομη, ας το πει ευθέως. Και όποιος έχει θεμιτές φιλοδοξίες και θέλει να βάλει υποψηφιότητα , το συνέδριο μας θα γίνει το  2021, θα είμαι εκεί, θα τον περιμένω». </p>
      <p>Σ'  άλλο σημείο της ομιλίας της ανέφερε ότι θα τιμήσει την εντολή που πήρε και εκθείασε τους πρώην προέδρους του ΠΑΣΟΚ ονομαστικά για την συνεισφορά τους στην πορεία του ΠΑΣΟΚ και τη χώρα.</p>
      <p>Η Φώφη Γεννηματά επεσήμανε την υπεύθυνη αντιπολίτευση που ασκεί το Κίνημα Αλλαγής ανταποκρινόμενο στις εθνικές προκλήσεις που έχει μπροστά της η χώρα επικρίνοντας έντονα την κυβέρνηση της Ν.Δ. αλλά και τον ΣΥΡΙΖΑ που επιθυμούν, όπως είπε, τη συρρίκνωσή του.</p>
      <p>Με την ολοκλήρωση της ομιλίας της, ο  γραμματέας της Κ.Ο του ΚΙΝΑΛ, Βασίλης Κεγκέρογλου εισηγήθηκε τις καταστατικές αλλαγές που χρειάζεται να γίνουν από το ΠΑΣΟΚ. Ο Κώστας Σκανδαλίδης παρουσίασε την πολιτική απόφαση ενώ ο γενικός διευθυντής Νίκος Σαλαγιάννης εξήγησε τη σημερινή κατάσταση που βρίσκεται το ΠΑΣΟΚ και το Κίνημα Αλλαγής.</p>
      <p>
        <b>ΠΗΓΗ: ΑΠΕ-ΜΠΕ</b>
      </p>
    </article>
  </body>
</html>