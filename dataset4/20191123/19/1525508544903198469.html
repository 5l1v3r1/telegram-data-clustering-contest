<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779125/%D9%84%D8%B2%D9%88%D9%85-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%A7%D9%85%DA%A9%D8%A7%D9%86%D8%A7%D8%AA-%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D8%A7%D8%AC%D8%B1%D8%A7%DB%8C%DB%8C-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T19:31:28+00:00"/>
    <meta property="og:title" content="معاون سیاسی، امنیتی و اجتماعی استاندار مرکزی تاکید کرد؛ لزوم استفاده از امکانات دستگاه های اجرایی برای برگزاری انتخابات"/>
    <meta property="og:description" content="اراک- معاون سیاسی، امنیتی و اجتماعی استاندار مرکزی گفت: استفاده از امکانات دستگاه های اجرایی استان برای برگزاری انتخابات به استناد قانون ضروری است."/>
  </head>
  <body>
    <article>
      <h1>معاون سیاسی، امنیتی و اجتماعی استاندار مرکزی تاکید کرد؛ لزوم استفاده از امکانات دستگاه های اجرایی برای برگزاری انتخابات</h1>
      <address>
        <time datetime="2019-11-23T19:31:28+00:00">23 Nov 2019, 19:31</time>
      </address>
      <p>به گزارش <a href="https://www.mehrnews.com/">خبرنگار مهر</a>، بهروز اکرمی پیش از ظهر شنبه در جلسه شورای اداری استان مرکزی در اراک، اظهار داشت: بسیح یک فرهنگ است و نباید آن را تنها به یک نهاد نظامی تقلیل داد چرا که بسیج برای تداوم راه انقلاب بود و فرهنگ را ایجاد کرد تا هیچ بن بستی را در تاریخ انقلاب نداشته باشیم.</p>
      <p>وی ادامه داد: به عنوان مدیران نظام و کسانی که وظیفه انجام امور اجرایی استان و کشور را بر عهده داریم، باید برای ترویج فرهنگ بسیج تلاش کنیم.</p>
      <p>معاون سیاسی، امنیتی و اجتماعی استاندار مرکزی گفت: هر ایرانی باید برای نهادینه شدن فرهنگ بسیج تلاش کند.</p>
      <p>اکرمی بیان کرد: فرایند یازدهمین دوره انتخابات مجلس از ۱۰ اردیبهشت ماه آغاز شده است و دستور شروع انتخابات ثبت نام از داوطلبان به استناد ماده ۴۵ قانون به مدت ۷ روز از ۱۰ لغایت ۱۶ آذر ماه سال جاری است.</p>
      <p>وی افزود: ما هیچ گونه مسئولیتی مبنی بر این که چه کسی انتخاب می شود، نداریم و به عنوان نماینده وزارت کشور فقط مجری انتخابات هستیم و هدف ما بودن در کنار یکدیگر یک امر واحد برگزاری شکوهمند انتخابات با رقابت تمامی موارد قانونی و مشارکت حداکثری مردم است.</p>
      <p>معاون سیاسی، امنیتی و اجتماعی استاندار مرکزی گفت: دستور اکید استاندار به دست اندرکاران ستاد انتخابات استان این است که بر اساس قانون عمل کنند.</p>
      <p>اکرمی بیان داشت: انتخابات توسط جمهوری اسلامی اجرا می شود و دستگاه های اجرایی باید با ستاد انتخابات استان و هیات نظارت همکاری داشته باشند.</p>
      <p>وی اظهار کرد: با توجه به شرایط امروز کشور باید برای حضور حداکثری مردم در انتخابات تلاش کنیم.</p>
    </article>
  </body>
</html>