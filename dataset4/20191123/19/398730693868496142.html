<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/sjostrom-om-nya-tavlingscirkusen-mycket-kan-bli-battre/"/>
    <meta property="og:site_name" content="DN.SE"/>
    <meta property="article:published_time" content="2019-11-23T19:45:11+00:00"/>
    <meta property="og:title" content="Sjöström om nya tävlingscirkusen: ”Mycket kan bli bättre”"/>
    <meta property="og:description" content="Sarah Sjöström är nöjd med den nystartade tävlingscirkusen International Swimming League (ISL). Men ser också brister."/>
  </head>
  <body>
    <article>
      <h1>Sjöström om nya tävlingscirkusen: ”Mycket kan bli bättre”</h1>
      <address><time datetime="2019-11-23T19:45:11+00:00">23 Nov 2019, 19:45</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Sarah Sjöström är nöjd med den nystartade tävlingscirkusen International Swimming League (ISL).<br/>Men ser också brister.<br/>– Det finns mycket som kan bli bättre, säger hon till TT.</b>
      </p>
      <p>Under lördagen arrangerades den sjätte och sista deltävlingen i den nystartade simningscirkusen International Swimming League (ISL). Sarah Sjöström slutade på andra plats i sina två individuella lopp i kortbana i London.</p>
      <p>Först simmade den svenska världsstjärnan på tiden 56,33 på 100 meter fjäril, 38 hundradelar bakom australiskan Emma McKeon. På 50 fritt fick Sjöström se sig slagen av McKeons landsmaninna Cate Campbell som vann på 23,48, fyra hundradelar före Sjöström.</p>
      <p>Tävlingarna arrangeras i högt tempo och simmarna representerar olika lag. I samband med att Sarah Sjöström i onsdags togs ut i Sveriges OS-trupp till Tokyo nästa år frågade TT henne om ISL.</p>
      <p>– Det är riktigt häftigt att få tävla med ett lag. Stämningen live är helt fantastisk. Det är väldigt, väldigt häftigt att få vara en del av den tävlingen, säger 26-åriga Sjöström som tävlar för topplaget Energy Standard.</p>
      <p>
        <b>Är det något som behöver förbättras?</b>
      </p>
      <p>– Det finns alltid saker att förbättra, det är ju första säsongen som tävlingen håller på. Så absolut, det finns mycket som kan bli bättre.</p>
      <p>En snackis under premiärsäsongen har varit att de aktiva simmar många intensiva lopp på kort tid. Det innebär ett stort underhållningsvärde i den penningstinna tävlingen.</p>
      <p>– Det är väldigt, väldigt kort tid mellan loppen. För mig gör det inget, jag är väldigt van att köra många grenar och har en bra fysik för att klara av det. Men det är tufft att köra så många grenar på så kort tid, men jag tycker det är kul, säger Sarah Sjöström.</p>
      <p>20–21 december arrangeras finalen i ISL i Las Vegas, USA.</p>
      <p>
        <b>Hur mycket har du dragit in ekonomiskt?</b>
      </p>
      <p>– Jag har faktiskt ingen koll. Jag har inte kollat så mycket på de siffrorna. Jag brukar sällan göra det under tävlingens gång.</p>
      <p><a href="https://www.dn.se/sport/sjostrom-en-av-15-os-klara-svenska-idrottare/">Läs mer: Sjöström en av 15 OS-klara svenska idrottare</a> </p>
    </article>
  </body>
</html>