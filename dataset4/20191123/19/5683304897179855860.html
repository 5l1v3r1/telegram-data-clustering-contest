<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/23/devendra-fadnavis-reloaded-in-maharashtra-bjp.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T19:11:00+00:00"/>
    <meta property="og:title" content="ബിജെപി പറയുന്നു– ‘യൂ ഹാവ് ഡൺ ഇറ്റ്’ ; മഹാരാഷ്ട്രയിൽ വീണ്ടും ‘ഫഡ്നാവിസം’"/>
    <meta property="og:description" content="മുംബൈ ∙ അഞ്ച് വർഷം മുൻ‌പ്, 2014ൽ ബിജെപിയുടെ നേതൃത്വത്തിൽ എൻഡിഎ സര്‍ക്കാർ ആദ്യമായി മഹാരാഷ്ട്രയിൽ അധികാരത്തിലേറിയപ്പോൾ മുഖ്യമന്ത്രി പദവിയിലേക്ക്.Latest News. Malayalam News. Malayala Manorama. Manorama Online.പ്രധാനമന്ത്രി നരേന്ദ്ര മോദി. Bjp. Mahasrashtra. Maharashtra Government. Manorama News. Manorama Online. malayalam News. PM Narendra Modi. Devendra Fadnavis. ദേവേന്ദ്ര ഫഡ്‌നാവിസ്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ബിജെപി പറയുന്നു– ‘യൂ ഹാവ് ഡൺ ഇറ്റ്’ ; മഹാരാഷ്ട്രയിൽ വീണ്ടും ‘ഫഡ്നാവിസം’</h1>
      <address><time datetime="2019-11-23T19:11:00+00:00">23 Nov 2019, 19:11</time> by <a rel="author">മനോരമ ലേഖകൻ</a></address>
      <p>മുംബൈ ∙ അഞ്ച് വർഷം മുൻ‌പ്, 2014ൽ ബിജെപിയുടെ നേതൃത്വത്തിൽ എൻഡിഎ സര്‍ക്കാർ ആദ്യമായി മഹാരാഷ്ട്രയിൽ അധികാരത്തിലേറിയപ്പോൾ മുഖ്യമന്ത്രി പദവിയിലേക്കു പ്രധാനമന്ത്രി നരേന്ദ്ര മോദിയും ബിജെപി ദേശീയ അധ്യക്ഷൻ അമിത് ഷായും കൂടി കണ്ടെത്തിയ ആളാണ് ദേവേന്ദ്ര ഫ‍ഡ്‌നാവിസ്. മഹാരാഷ്ട്രയ്ക്കു പുറത്തു ചുരുക്കം ചിലർക്കു മാത്രം പരിചിതമായ പേര്.</p>
      <p>രാജ്യത്തെ തന്നെ ഏറ്റവും പ്രായം കുറഞ്ഞ മുഖ്യമന്ത്രിമാരിൽ ഒരാളായി ഫഡ്‌നാവിസ് സത്യപ്രതിജ്ഞ ചെയ്തു. അഞ്ച് വർഷത്തിനു ശേഷം ദേവേന്ദ്ര ഫഡ്നാവിസ് വീണ്ടും മുഖ്യമന്ത്രിയായി സത്യപ്രതിജ്ഞ ചെയ്തിരിക്കുകയാണ്. പക്ഷേ ഇത്തവണ രാഷ്ട്രീയത്തിലെ ‘ശിശു’ മുഖവുമായി അല്ലെന്നു മാത്രം. ആരെയും അമ്പരപ്പിക്കുന്ന രാഷ്ട്രീയ കരുനീക്കങ്ങൾക്കൊടുവിലാണ് ഫഡ്നാവിസ് മുഖ്യമന്ത്രി കസേരയിലേക്കുള്ള രണ്ടാം വരവ് അവിസ്മരണീയമാക്കിയത്.</p>
      <p>
        <b>‘ യൂ ഹാവ് ഡൺ ഇറ്റ്’</b>
      </p>
      <p>അ‍ഞ്ച് വർഷത്തെ ബിജെപി ഭരണത്തിനു ശേഷം നടന്ന നിയമസഭാ പോരാട്ടത്തിൽ തന്റെ വ്യക്തിപ്രഭാവത്തിൽ മാത്രം ഊന്നി വോട്ടുപിടിക്കാനുള്ള ആത്മവിശ്വാസം ഫഡ്നാവിസ് പാർട്ടിക്കു നൽകി. മഹാരാഷ്ട്ര രാഷ്ട്രീയം തന്നെ ഫ‍ഡ്നാവിസ് മാറ്റിമറിച്ചെന്ന വിലയിരുത്തലുകളോടു യോജിക്കാത്ത രാഷ്്ട്രീയ നിരീക്ഷകർ ചുരുക്കമായിരിക്കും. ബിജെപിയിലെ ഉൾപാർട്ടി പോര് ഏറെക്കുറെ കുറയ്ക്കാൻ ഫഡ്നാവിസിനു സാധിച്ചു. ഉദ്യോഗസ്ഥരും പാർട്ടിയിലെ ചെറുപ്പക്കാരും ഉൾപ്പെടുന്ന സംഘത്തെ സംസ്ഥാന ഭരണത്തിന്റെ താക്കോൽ സ്ഥാനങ്ങളിൽ അദ്ദേഹം പ്രതിഷ്ഠിച്ചു. തദ്ദേശ സ്വയംഭരണ സ്ഥാപനങ്ങളിലേക്കു നടന്ന തിരഞ്ഞെടുപ്പിൽ ബിജെപിയെ ഒറ്റയ്ക്കു വിജയത്തിലെത്തിച്ചു ഫഡ്നാവിസ്.</p>
      <p>സദ്ഭരണമെന്ന പ്രതിച്ഛായ കൊണ്ടു പ്രതിപക്ഷ പാർട്ടികളുടെ വായടപ്പിക്കാനും ഒരു പരിധി വരെ ഫഡ്നാവിസിനു കഴിഞ്ഞു. സഖ്യകക്ഷിയായ ശിവസേനയെ അടക്കിനിർത്തുന്നതിൽ മാത്രമാണ് അദ്ദേഹത്തിന് അടിപതറിയത്. എങ്കിലും നിയമസഭാ തിരഞ്ഞെടുപ്പിനു മുൻപു ശിവസേനയുമായി സഖ്യത്തിലായി കൂടുതൽ സീറ്റിൽ ബിജെപിയെ മത്സരിപ്പിക്കാനായത് ഫഡ്നാവിസിന്റെ നേട്ടമായിരുന്നു. പിന്നീടു മെരുക്കാൻ കഴിഞ്ഞില്ലെങ്കിലും ശിവസേനയുടെ ‘വല്യേട്ടൻ’ കളിക്ക് ഒരുപരിധി വരെ തടയിടാൻ അങ്ങനെ ഫഡ്‌നാവിസ് തന്ത്രങ്ങൾക്കായി.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/23/Devendra-Fadnavis-amruta-fadnavis.jpg"/>
        <figcaption>ദേവേന്ദ്ര ഫഡ്‌നാവിസും ഭാര്യ അമൃത ഫഡ്‌നാവസിസും</figcaption>
      </figure>
      <p>തദ്ദേശ സ്വയംഭരണ സ്ഥാപനങ്ങളിലെ വമ്പൻ വിജയത്തിന്റെ അടിസ്ഥാനത്തിൽ ഒറ്റയ്ക്കു മത്സരിക്കാൻ സ്വന്തം പാർട്ടിയിൽ നിന്നുതന്നെ സമ്മർദ്ദം ഉണ്ടായിട്ടും ശിവസേനയെ കൂട്ടിപിടിച്ചു നിയമസഭാ തിരഞ്ഞെടുപ്പിനെ നേരിടാനുള്ള ഫഡ്‌നാവിസിന്റെ തീരുമാനമാണ് മഹാരാഷ്ട്രയിൽ അധികാരം പിടിക്കാൻ ബിജെപിയെ ഇപ്പോൾ തുണച്ചത്. രണ്ടാമതും മുഖ്യമന്ത്രിയായി ശനിയാഴ്ച ഫഡ്നാവിസ് സത്യപ്രതിജ്ഞ ചെയ്തപ്പോൾ ഭാര്യ അമൃത ഫഡ്നാവിസ് പറഞ്ഞ വാക്കുകൾ തന്നെയാണ് ഇപ്പോൾ എല്ലാ ബിജെപി പ്രവർത്തകരും ഏറ്റുപറയുന്നത് – ‘ യൂ ഹാവ് ഡൺ ഇറ്റ്’.</p>
      <p>
        <b>മഹാരാഷ്ട്രയിലെ ‘ഫഡ്നാവിസം’</b>
      </p>
      <p>ആർഎസ്എസ് ബന്ധം വച്ചുപുലർത്തുന്ന ഒരു ബ്രാഹ്മണ കുടുംബത്തിലായിരുന്നു ദേവേന്ദ്ര ഫഡ്‌നാവിസിന്റെ ജനനം. പിതാവ് ഗംഗാധരറാവു സംസ്ഥാന നിയമസഭാംഗമായിരുന്നു. 1999ൽ ആദ്യം എംഎൽഎയായപ്പോൾ മുതൽ സാധാരണക്കാരൻ എന്ന പ്രതിച്ഛായ കാത്തുസൂക്ഷിക്കുന്ന ആളാണ് ദേവേന്ദ്ര ഫഡ്‌നാവിസ്. എം‌എൽ‌എ ഹോസ്റ്റലിൽ താമസിക്കുന്ന, ടിക്കറ്റ് വാങ്ങാൻ ക്യൂവിൽ നിൽക്കുന്ന ഫഡ്നാവിസ്. സംസ്ഥാനം മൂന്നു ലക്ഷം കോടി രൂപയുടെ കടത്തിൽ നിൽക്കുമ്പോൾ 2014–ൽ മുഖ്യമന്ത്രിയായി സത്യപ്രതിജ്ഞ ചെയ്ത ഫഡ്നാവിസ് സ്വദേശമായ നാഗ്പൂരിലേക്കു പോകാൻ ഇക്കോണമി ക്ലാസിൽ സ്വന്തം ചെലവിൽ ടിക്കറ്റ് എടുത്തയാളാണെന്ന് അറിയാവുന്നവർ ചുരുക്കം ചിലർ മാത്രം.</p>
      <p>കോണ്‍ഗ്രസ്–എൻസിപി സഖ്യം മഹാരാഷ്ട്ര അടക്കിവാണിരുന്ന കാലത്തു പ്രതിപക്ഷ നിരയിലെ ഉറച്ച ശബ്ദമായിരുന്നു ഫഡ്നാവിസിന്റേത്. സ്വന്തം മണ്ഡലമായ നാഗ്പുർ സൗത്ത് വെസ്റ്റിൽ നടത്തിയ വികസന പ്രവർത്തനങ്ങൾക്കൊണ്ടു താരമായി മാറിയ ഫഡ്നാവിസിനെ പാർട്ടി ആദ്യമായി അധികരാത്തിലേറിയപ്പോൾ മുഖ്യമന്ത്രി പദം നൽകിയാണ് ബിജെപി അംഗീകരിച്ചത്. വസന്തറാവു നായിക്കിനു ശേഷം (1963– 1975) ഒരു മുഖ്യമന്ത്രി പോലും മഹാരാഷ്ട്രയിൽ കാലാവധി തികച്ചിട്ടില്ല, ഫഡ്നാവിസ് വരുന്നതു വരെ. ‍വെല്ലുവിളികൾ നേരിട്ടിട്ടില്ല എന്നല്ല, എല്ലാം വെല്ലുവിളികളും തന്മയത്വത്തോടെ ഫഡ്നാവിസ് കൈകാര്യം ചെയ്തു എന്നതാണു ശ്രദ്ധേയം.</p>
      <p>2014–ൽ മുഖ്യമന്ത്രിയായി അധികാരമേറ്റ ശേഷം ഫഡ്‌നാവിസ് അദ്യം ചെയ്തത്, മുംബൈയിൽ നടന്നുകൊണ്ടിരിക്കുന്ന നിർമാണ പദ്ധതികൾ നിരീക്ഷിക്കുന്നതിനു പ്രത്യേക വാർ റൂം സജ്ജീകരിക്കുക എന്നതായിരുന്നു. മുഖ്യമന്ത്രിയുടെ തന്നെ മേൽനോട്ടത്തിലുള്ള പ്രത്യേക സംഘം പുരോഗതികൾ സദാ നിരീക്ഷിച്ചുകൊണ്ടിരുന്നു. അങ്ങനെ മുഖ്യമന്ത്രിയായി അധികം വൈകാതെ മറ്റൊരു വിശേഷണവും ഫഡ്‌നാവിസിനെ തേടിയെത്തി ‘മഹാരാഷ്ട്ര പുനർനിർമാണത്തിന്റെ നേതാവ്’. എന്നാൽ സ്വന്തം പാർട്ടിയിലെ തന്നെ നേതാക്കൾ മറ്റൊരു പേരാണ് ഫഡ്നാവിസിന് ചാർത്തിയത്– ‘നിശബ്ദനായ ശത്രു’ . രാഷ്ട്രീയ പ്രതിയോഗികളെ നിശബ്ദമായി, തന്റെ പ്രവർത്തനങ്ങളിലൂടെ ഇല്ലാതാക്കുന്ന ശത്രു.</p>
      <p>മുഖ്യമന്ത്രിയായി ആദ്യം വർഷം നടത്തിയ ‘മഹാ ജന ആദേശ് യാത്ര’യിൽ ഫഡ്‌നാവിസ് സംസാരിച്ചതു വികസനത്തെക്കുറിച്ചു മാത്രം. പൊതുവേദികളിൽ രാഷ്ട്രീയം സംസാരിക്കുന്നതിലെ മിതത്വം തന്നെയാണ് ഫഡ്നാവിസിലെ രാഷ്്ട്രീയക്കാരന്റെ മേന്മ. അതുകൊണ്ടു തന്നെയാണു തന്റെ ഭരണക്കാലത്ത് മഹാരാഷ്ട്രയിൽ പൊട്ടിപുറപ്പെട്ട മറാഠ പ്രക്ഷോഭത്തെയും കർഷക സമരത്തെയും സമന്വയത്തോടെ കൈകാര്യം ചെയ്യാൻ ഫഡ്നാവിസിനു കഴിഞ്ഞത്. നാസിക്കിൽ നിന്നു മുംബൈയിലേക്കു നടന്ന കർഷക മാർച്ചിൽ തന്റെ വിശ്വസ്തനായ ഗിരീഷ്് മഹാജനെ പങ്കെടുപ്പിച്ചു സമവായം കണ്ടെത്താൻ നീക്കം നടത്തിയ മുഖ്യമന്ത്രിയെ അറിയുന്നവർ എൻസിപിയെ കൂട്ടൂപിടിച്ചു സർക്കാരുണ്ടാക്കിയ ഫഡ്‌നാവിസിനെ ഒരിക്കലും അദ്ഭുതത്തോടെ കാണില്ല.</p>
      <p><b>English Summary: </b>Devendra Fadnavis Reloaded In Maharashtra BJP</p>
    </article>
  </body>
</html>