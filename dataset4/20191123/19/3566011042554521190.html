<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549537.html/%D9%88%D8%A7%DA%A9%D9%86%D8%B4-%D8%B9%D9%85%D8%B1%D9%88-%D9%85%D9%88%D8%B3%DB%8C-%D8%A8%D9%87-%D8%A7%D8%AA%D9%81%D8%A7%D9%82%D8%A7%D8%AA-%D8%A7%DB%8C%D8%B1%D8%A7%D9%86--%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D8%A8%D9%87%D8%A7%DB%8C-%D8%A8%D9%86%D8%B2%DB%8C%D9%86-%D9%87%D9%85%D9%87-%D8%AC%D8%A7-%D9%87%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T19:12:00+00:00"/>
    <meta property="og:title" content="واکنش عمرو موسی به اتفاقات ایران: اعتراض به افزایش بهای بنزین همه جا هست"/>
    <meta property="og:description" content="یک مقام سابق مصر و اتحادیه عرب در پاسخ خبرنگاران عربی درباره اعتراضات در ایران گفت: اعتراض به افزایش بهای بنزین همه جا وجود دارد."/>
  </head>
  <body>
    <article>
      <h1>واکنش عمرو موسی به اتفاقات ایران: اعتراض به افزایش بهای بنزین همه جا هست</h1>
      <address>
        <time datetime="2019-11-23T19:12:00+00:00">23 Nov 2019, 19:12</time>
      </address>
      <p>یک مقام سابق مصر و اتحادیه عرب در پاسخ خبرنگاران عربی درباره اعتراضات در ایران گفت: اعتراض به افزایش بهای بنزین همه جا وجود دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بر خلاف سیاست خبری برخی رسانه‌های عربی بخصوص عربی و اماراتی و مصری درباره ناآرام نشان دادن ایران به دلیل چند روز اعتراض در چند شهر ایران، دبیر کل سابق اتحادیه عرب آن را عادی توصیف کرد. </p>
      <p>عمرو موسی که از ۲۰۰۱ تا ۲۰۱۱ به مدت ده سال دبیر کل اتحادیه عرب بوده، روز جمعه در بحرین در جمع خبرنگاران در پاسخ به سوالی درباره اعتراضات در ایران گفت، اعتراض به افزایش قیمت بنزین در همه جا وجود دارد.</p>
      <p>به گزارش وبگاه روزنامه «<a href="https://alwatannews.net/article/855771/Arab/%D8%B9%D9%85%D8%B1%D9%88-%D9%85%D9%88%D8%B3%D9%89-%D8%AB%D9%88%D8%B1%D8%A7%D8%AA-%D8%A7%D9%84%D8%B9%D8%B1%D8%A7%D9%82-%D9%88%D9%84%D8%A8%D9%86%D8%A7%D9%86-%D8%A7%D9%8A%D8%AC%D8%A7%D8%A8%D9%8A%D8%A9-%D9%88%D8%AA%D8%AF%D8%B9%D9%88%D8%A7-%D9%84%D9%84%D8%AA%D8%BA%D9%8A%D9%8A%D8%B1">الوطن</a>» بحرین، موسی گفت: یکی از علل اعتراض و خشم مردم سوء مدیریت است و دولت‌های نمی‌توانند همه آنچه مردم می‌خواهند، برآورده کنند. این اعتراض‌ها مختص ایران نیست بلکه در همه کشورها هست». </p>
      <p>وزیر خارجه پیشین مصر (۱۹۹۱ - ۲۰۰۱) همچنین ایران را به دخالت در امور داخلی کشورهای عربی نیز متهم کرد و مدعی شد که ایران به دخالت در امور چهار پایتخت عربی اعتراف کرده و این پایتخت‌ها بیشترین مشکلات را دارند. «هر جا ایران باشد، مشکلات هم هست و این پایتخت‌ها مشکلات بسیاری دارند». </p>
      <p>این مقام سابق مصری مدعی شد که «سایر پایتخت‌هایی که شاهد دخالت ایران نیست، در نعمت به سر می‌برند».</p>
      <p>او اعتراضات در عراق و لبنان را «دارای ابعادی مثبت» توصیف کرد زیرا به گفته او «جوانان در حال سخن گفتن از زندگی عمومی عراقی‌ها و عموم لبنانی‌ها هستند نه این طایفه و مذهب بلکه کل ملت. این نگاه جدید، مایه خوش‌بینی است». </p>
      <p>به گزارش فارس، عمرو موسی برای حضور در پانزدهمین اجلاس «گفت‌وگوی منامه» در بحرین به سر می‌برد. او با اشاره به اعتراض‌های عراق و لبنان آن را با اعتراضات سال‌های ۲۰۱۱ و ۲۰۱۲ در کشورهای عربی که آن را به کنایه «پاییز عربی» خواند، متفاوت دانست و گفت «این مرحله تغییر در دنیای عربی است؛ آنچه در سودان،‌ عراق و لبنان در جریان دارد و آنچه در آینده خواهد بود... وضعیت در سوریه و لیبی به حد توافق نرسیده هنوز اما تحولاتی به سوی کاهش اختلافات در جریان است و در یمن نیز تلاشی در جریان است که ممکن است به موفقیت برسد. در سوریه دارند کمیته تدوین قانون اساسی تشکیل می‌دهند. نشانه‌هایی است که می‌توان آن را مثبت دانست». </p>
      <p>کنفرانس «گفت‌وگوی منامه» که از روز جمعه، بیست و دوم نوامبر آغاز شده تا فردا یکشنبه، بیست و چهارم نوامبر ادامه خواهد داشت. دهها وزیر و مسئول دولتی از بیش از سی کشور در این اجلاس حضور دارند. </p>
      <p>انتهای پیام/</p>
    </article>
  </body>
</html>