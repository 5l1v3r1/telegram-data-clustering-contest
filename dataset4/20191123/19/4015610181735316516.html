<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815779"/>
    <meta property="og:site_name" content="Sportal.bg"/>
    <meta property="article:published_time" content="2019-11-23T19:16:00+00:00"/>
    <meta property="og:title" content="Късметът не беше с Леверкузен срещу Фрайбург"/>
    <meta property="og:description" content="Байер (Леверкузен) стори всичко по силите си, за да надвие Фрайбург, но в крайна сметка шансът обърна гръб на домакините и мачът от 12-ия кръг ..."/>
  </head>
  <body>
    <article>
      <h1>Късметът не беше с Леверкузен срещу Фрайбург</h1>
      <address><time datetime="2019-11-23T19:16:00+00:00">23 Nov 2019, 19:16</time> by <a rel="author">SPORTAL.BG</a></address>
      <p><a href="https://www.sportal.bg/statistics_team_news.php?champ=2&amp;team=22">Байер (Леверкузен)</a> стори всичко по силите си, за да надвие <a href="https://www.sportal.bg/statistics_team_news.php?champ=2&amp;team=198">Фрайбург</a>, но в крайна сметка шансът обърна гръб на домакините и мачът от 12-ия кръг на Бундеслигата завърши 1:1. По този начин “аспирините” са чак девети, а гостите им са четвърти - на 3 точки от първото място. <br/><br/>Още в 3-ата минута гредата спря футболистите на Байер, след като шут на <a href="https://www.sportal.bg/statistics_player.php?team=22&amp;player=12362&amp;champ=2">Керем Демирбай</a> се отби в напречния стълб. Това се случи след  изпълнение на непряк-свободен удар, отсъден за нарушение на правилата от страна на вратаря <a href="https://www.sportal.bg/statistics_player.php?team=198&amp;player=27681&amp;champ=2">Марк Флекен</a>, който след комично подхлъзване се принуди да играе с топката в два поредни случая при изпълнение на аут. <br/><br/>Две минути по-късно тимът на Фрайбург отигра отлично заучено изпълнение на корнер и <a href="https://www.sportal.bg/statistics_player.php?team=198&amp;player=37150&amp;champ=2">Лукас Хьолер</a> беше точен с глава - 0:1.</p>
      <figure>
        <iframe data-src="https://twitter.com/bayer04_en/status/1198262493593972736?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Леверкузен изравни в 36-ата чрез новото си попълнение <a href="https://www.sportal.bg/statistics_player.php?team=22&amp;player=8568098&amp;champ=2">Муса Диаби</a>, който беше привлечен от <a href="https://www.sportal.bg/statistics_team_news.php?champ=6&amp;team=93">Пари Сен Жермен</a>. Тъмнокожият футболист имаше още няколко възможности, но топката не искаше да влезе в мрежата. Голям пропуск направи и <a href="https://www.sportal.bg/statistics_player.php?team=22&amp;player=10688&amp;champ=2">Кевин Фоланд</a>, който на метър от голлинията не съумя да реализира. <br/><br/>Идната седмица ще е тежка за Байер, защото във вторник тимът гостува на <a href="https://www.sportal.bg/statistics_team_news.php?champ=17&amp;team=174">Локомотив (Москва)</a> в Шампионската лига, а след това през уикенда ще пътува и до Мюнхен за сблъсък с шампиона Байерн. <br/><br/>Фрайбург също ще бъде сред акцентите на идния кръг, защото ще спори с лидера <a href="https://www.sportal.bg/statistics_team_news.php?champ=2&amp;team=25">Борусия (Мьонхенгладбах)</a>. <b><a href="https://www.sportal.bg/statistics_game.php?champ=2&amp;season=360&amp;game=85308">СТАТИСТИКА ОТ МАЧА</a></b></p>
      <p>
        <b>
          <a href="http://lmnew.sportal.bg/ls/widgets/?/sportalbg/bg/Europe:Athens/page/sportcenter/soccer#matchId=18571912">МИНУТА ПО МИНУТА</a>
        </b>
      </p>
      <p>
        <b>
          <a href="https://www.sportal.bg/statistics_ranking.php?champ=2">КЛАСИРАНЕ</a>
        </b>
      </p>
    </article>
  </body>
</html>