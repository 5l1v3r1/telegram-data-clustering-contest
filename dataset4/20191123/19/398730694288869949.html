<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/prognoser-om-rymdvader-ska-gora-flyget-sakrare/"/>
    <meta property="og:site_name" content="DN.SE"/>
    <meta property="article:published_time" content="2019-11-23T19:58:31+00:00"/>
    <meta property="og:title" content="Prognoser om rymdväder ska göra flyget säkrare"/>
    <meta property="og:description" content="Nu ska piloter och flygbolag få bättre väderrapporter. Om rymdvädret."/>
  </head>
  <body>
    <article>
      <h1>Prognoser om rymdväder ska göra flyget säkrare</h1>
      <address><time datetime="2019-11-23T19:58:31+00:00">23 Nov 2019, 19:58</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>Nu ska piloter och flygbolag få bättre väderrapporter. Om rymdvädret.<br/>Sjutton stationer runt om i världen kommer att slå larm om en solstorm är på väg att slå ut flygplanens kommunikationssystem.</b>
      </p>
      <p>Vår närmaste stjärna ger inte enbart värme och ljus. Den kan också slunga ut partiklar som orsakar magnetiska stormar när de når fram till jorden. Stormar som i sin tur kan slå ut flygplanens kommunikationssystem och få gps-navigatorer att tappa kursen.</p>
      <p><b>Större utbrott kan slå</b> ut satelliter då partiklarna förstör deras elektroniska komponenter.</p>
      <p>Ett nytt globalt samarbete ska nu se till att dessa stormar upptäcks i tid och att varningar kan sändas ut till flygplanen. Det skriver det civila luftfartsorganet ICAO på sin <a href="https://www.icao.int/Newsroom/Pages/New-global-aviation-space-weather-network-launched.aspx">webbplats</a>.</p>
      <p>Rymdvädret påverkar hela vår planet. Ibland i form av norrsken men andra gånger i form av avbrott i elförsörjningen och utslagning av andra system som drivs av el. Sajten Spaceweather.com har länge bevakat stormar på solen och tipsat om när polarskenen kan synas.</p>
      <p><b>Den nya vädertjänsten kommer</b> att vara igång dygnet runt alla veckans dagar och vilar på information från sjutton länder: Australien, Kanada, Japan, Frankrike, Österrike, Belgien, Cypern, Finland, Tyskland, Italien, Nederländerna, Polen, Storbritannien och USA.</p>
      <p>Centrumet började sitt arbete tidigare den här månaden.</p>
    </article>
  </body>
</html>