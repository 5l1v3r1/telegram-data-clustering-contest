<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/istoriia-z-vtruchanniam-ukrayiny-u-vybory-ssha-bula-operatsiyeiu-spetssluzhb-/"/>
    <meta property="og:site_name" content="Волинські новини"/>
    <meta property="article:published_time" content="2019-11-23T19:34:00+00:00"/>
    <meta property="og:title" content="Історія з втручанням України у вибори США була операцією спецслужб РФ, – ЗМІ"/>
    <meta property="og:description" content="РФ організувала спецоперацію з багатьма ходами, аби перекласти на Україну вину за втручання в американські вибори 2016 року, відвернувши увагу від себе"/>
  </head>
  <body>
    <article>
      <h1>Історія з втручанням України у вибори США була операцією спецслужб РФ, – ЗМІ</h1>
      <address>
        <time datetime="2019-11-23T19:34:00+00:00">23 Nov 2019, 19:34</time>
      </address>
      <p>РФ організувала спецоперацію з багатьма ходами, аби перекласти на Україну вину за втручання в американські вибори 2016 року, відвернувши увагу від себе.<br/><br/>Про це пише <a href="https://tsn.ua/politika/istoriya-z-vtruchannya-ukrayini-u-vibori-ssha-bula-operaciyeyu-specsluzhb-rf-nyt-1448103.html">ТСН </a>з посиланням на The New York Times.<br/><br/>Як вказується у публікації, американська розвідка вважає, що спецслужби РФ ще від 2017 року просували конспіративні теорії та реальні факти, щоб створити враження, що саме Україна причетна до злому електронної пошти демократів.<br/><br/>Зазначається, що в секретному звіті, наданому сенаторам-демократам та їхнім помічникам, працівники американської розвідки інформують, що спецоперація Росії вдалася, оскільки «необґрунтовані претензії про українське втручання просочилися у заяви республіканців».<br/><br/>При цьому американські спецслужби вважають, що в міру наближення президентської кампанії в США Москва «може подвоїти зусилля».<br/><br/>Звинувачення на адресу Києва грунтуються на заявах усього кількох українців, які відкрито критикували Трампа у 2016 році. Проте ця критика лише точкові удари в порівнянні з втручанням Москви, «коли <b>Путін</b> наказав військовим та розвідувальним органами проводити широку кампанію впливу на американські вибори.<br/><br/>За даними видання, спецслужби РФ передавали певну інформацію «впливовим росіянам та українцям, котрі використовували низку посередників (олігархи, бізнесмени та їхні партнери) – аби донести до американських політиків і навіть деяким журналістам, котрі, ймовірно, не знали про походження цих матеріалів».<br/><br/>Крім того, видання наголошує, що в поширенні дезінформації брав участь і сам президент РФ Володимир Путін, коли «почав публічно висувати брехливі теорії».<br/><br/>Нагадаємо, 24 березня міністр юстиції США <b>Вільям Барр</b> представив конгресменам <b><a href="https://www.volynnews.com/ua/news/all/istoriia-z-vtruchanniam-ukrayiny-u-vybory-ssha-bula-operatsiyeiu-spetssluzhb-/../../../../news/all/tramp-dozvolyv-rozsekretyty-informatsiiu-z-dopovidi-shchodo-/">письмовий висновок </a></b>на чотирьох сторінках про результат розслідування спецпрокурора <b>Мюллера</b>. Але сам звіт спецпрокурора на понад 400 сторінках з’явився лише в середині квітня. У звіті наголошувалося, що Мюллер та його колеги виявили багато випадків контактів команди Трампа з росіянами під час президентської кампанії 2016 року. Утім, попри це <b><a href="https://www.volynnews.com/ua/news/all/istoriia-z-vtruchanniam-ukrayiny-u-vybory-ssha-bula-operatsiyeiu-spetssluzhb-/../../../../news/all/spetsprokuror-miuller-ne-znayshov-zviazkiv-trampa-z-vladoiu-rf/">вони не виявили</a></b> в діях Трампа та його оточення ознак злочину. На запитання, чи намагався Трамп перешкодити роботі органів юстиції, Мюллер не дав прямої відповіді, лише навів аргументи як на користь цієї тези, так і такі, котрі їй суперечать. Розслідування спецпрокурора Роберта Мюллера можливих зв’язків Трампа з росіянами тривало близько двох років. Реклама</p>
    </article>
  </body>
</html>