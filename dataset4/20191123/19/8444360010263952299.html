<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/dimoskopisi-metron-analysis-kalpazoun-nd-kai-mitsotakis-provlimatizei-to-metanasteytiko/2921909/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T19:27:03+00:00"/>
    <meta property="og:title" content="Δημοσκόπηση Metron Analysis: Καλπάζουν ΝΔ και Μητσοτάκης – Προβληματίζει το μεταναστευτικό"/>
    <meta property="og:description" content="Μόνη φαίνεται να παίζει μπάλα η ΝΔ με τη διαφορά από τον ΣΥΡΙΖΑ σε νέα δημοσκόπηση να είναι 16,3 μονάδες. Καταλληλότερος για πρωθυπουργός εξακολουθεί να είναι ο Κυριάκος Μητσοτάκης. Οι πολίτες αναγνωρίζουν ότι το μεγαλύτερο πρόβλημα της Ελλάδας είναι το μεταναστευτικό. Το 41% της κοινής γνώμης πιστεύει ότι οι οικονομικές συνθήκες θα βελτιωθούν τους επόμενους μήνες."/>
  </head>
  <body>
    <article>
      <h1>Δημοσκόπηση Metron Analysis: Καλπάζουν ΝΔ και Μητσοτάκης – Προβληματίζει το μεταναστευτικό</h1>
      <h2>Μόνη φαίνεται να παίζει μπάλα η ΝΔ με τη διαφορά από τον ΣΥΡΙΖΑ σε νέα δημοσκόπηση να είναι 16,3 μονάδες. Καταλληλότερος για πρωθυπουργός εξακολουθεί να είναι ο Κυριάκος Μητσοτάκης. Οι πολίτες αναγνωρίζουν ότι το μεγαλύτερο πρόβλημα της Ελλάδας είναι το μεταναστευτικό. Το 41% της κοινής γνώμης πιστεύει ότι οι οικονομικές συνθήκες θα βελτιωθούν τους επόμενους μήνες.</h2>
      <address><time datetime="2019-11-23T19:27:03+00:00">23 Nov 2019, 19:27</time> by <a rel="author">kostas.papadopoulos</a></address>
      <p>Ξεκάθαρη είναι η υπεροχή του Κυριάκου Μητσοτάκη και της ΝΔ σε νέα δημοσκόπηση. Παράλληλα το μεταναστευτικό αποτελεί το μεγάλο πρόβλημα που καλείται να λύσει η κυβέρνηση.</p>
      <p>Σύμφωνα με τα στοιχεία της Metron Analysis σε δημοσκόπηση για την εφημερίδα «Βήμα της Κυριακής», η διαφορά, μεταξύ ΝΔ και ΣΥΡΙΖΑ, κυμαίνεται σε ποσοστά άνω των 15 μονάδων (16,3 μονάδες), ωστόσο υπάρχουν και… αγκάθια.</p>
      <p>Το μεταναστευτικό είναι το θέμα που προβληματίζει τους πολίτες, αφήνοντας στη δεύτερη και τρίτη θέση της λίστας την οικονομία και την ανεργία, με ποσοστά 28% και 14% αντιστοίχως.</p>
      <p>Το 41% της κοινής γνώμης πιστεύει ότι οι οικονομικές συνθήκες θα βελτιωθούν τους επόμενους μήνες και το 53% ότι η χώρα κινείται προς τη σωστή κατεύθυνση.</p>
      <p>Ο Κυριάκος Μητσοτάκης συνεχίζει να έχει ξεκάθαρη υπεροχή καθώς εμφανίζεται ως ο δημοφιλέστερος πολιτικός αρχηγός με ποσοστό θετικής αποδοχής 64%, ενώ ο Αλέξης Τσίπρας βρίσκεται στην τρίτη θέση με 38% και η Φώφη Γεννηματά στη δεύτερη, με 39%.</p>
      <p>Το 64% των πολιτών θεωρεί επιτυχημένο τον τρόπο με τον οποίο ασκεί τα καθήκοντά του ο πρωθυπουργός, ενώ ο κ. Τσίπρας συγκεντρώνει 25% θετικών γνωμών ως αρχηγός της αξιωματικής αντιπολίτευσης.</p>
      <p>Ο Κυριάκος Μητσοτάκης εμφανίζεται ως καταλληλότερος για πρωθυπουργός με ποσοστό 45%, έναντι του 16% που επέλεξε τον κ. Τσίπρα.</p>
      <p>Οσον αφορά στην πρόθεση ψήφου, η διαφορά της ΝΔ από τον ΣΥΡΙΖΑ βρίσκεται στις 16,3 μονάδες, με ποσοστά 37,6% (ελαφρώς μειωμένο από το 38,5% του Οκτωβρίου) έναντι 21,3% αντιστοίχως.</p>
      <figure>
        <img src="https://www.newsit.gr/wp-content/uploads/2019/11/dimoskopisi-prothesi.png"/>
      </figure>
      <p>Σταθερό είναι το ποσοστό του Κινήματος Αλλαγής, με 6,2%. Στο ποσοστό του παραμένει και το ΚΚΕ με 4,8% καθώς και το ΜέΡΑ25 με 3,8%. Μικρή άνοδο καταγράφει η Ελληνική Λύση που από 3% ανέβηκε σε έναν μήνα στο 4,2% ενώ και ο Κυριάκος Βελόπουλος αύξησε το ποσοστό δημοφιλίας του από 22% σε 25%, τάση που αποδίδεται στη μετακίνηση δυσαρεστημένων ψηφοφόρων της ΝΔ.</p>
      <figure>
        <img src="https://www.newsit.gr/wp-content/uploads/2019/11/dimiskopis1.png"/>
      </figure>
      <p>Σύμφωνα με τα στοιχεία της έρευνας, οι πολίτες αναγνωρίζουν ως σημαντικότερο πρόβλημα της χώρας το μεταναστευτικό, το 49% των ψηφοφόρων της ΝΔ, το 19% του ΣΥΡΙΖΑ, το 36% του ΚΙΝΑΛ, το 17% του ΚΚΕ, το 34% του ΜέΡΑ25. Η ανησυχία των πολιτών είναι εντονότερη σε ορισμένες περιφέρειες της χώρας, ειδικά στα νησιά του Αιγαίου το ποσοστό αγγίζει το 45%.</p>
      <figure>
        <iframe src="https://www.youtube.com/embed/jY2EfBd4OiI" width="640" height="360" data-service="Youtube" scrolling="no"/>
      </figure>
    </article>
  </body>
</html>