<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%bc%d0%b8%d0%bb%d0%b5%d0%bd%d0%b0-%d0%b1%d1%83%d1%80%d0%b6%d0%b5%d0%b2%d0%b0-%d0%bf%d0%b8%d1%81%d0%b0%d0%bd%d0%b5%d1%82%d0%be-%d0%bc%d0%b5%d0%b6%d0%b4%d1%83-%d1%84%d1%80%d0%b0%d0%bd%d1%86/"/>
    <meta property="og:site_name" content="Труд"/>
    <meta property="article:published_time" content="2019-11-23T19:53:52+00:00"/>
    <meta property="og:title" content="Милена Буржева – писането между Франция и България"/>
    <meta property="og:description" content="Поетесата и белетристка Милена Буржева, която е по-известна във Франция, отколкото у нас, представи в София осмата си поред книга „Празници умират като хора”. Премиерата събра в изискания столичен клуб „Максим” ценители на лирическата проза, защото книгата е пореден експеримент..."/>
  </head>
  <body>
    <article>
      <h1>Милена Буржева – писането между Франция и България</h1>
      <address><time datetime="2019-11-23T19:53:52+00:00">23 Nov 2019, 19:53</time> by <a rel="author">Труд</a></address>
      <p>Поетесата и белетристка Милена Буржева, която е по-известна във Франция, отколкото у нас, представи в София осмата си поред книга „Празници умират като хора”. Премиерата събра в изискания столичен клуб „Максим” ценители на лирическата проза, защото книгата е пореден експеримент за авторката и за възприятията на нашата публика.</p>
      <p>Актрисата Екатерина Стоянова прочете 6 от историите, които не само впечатлиха слушателите, но на финала самата актриса не сдържа емоцията си и се разплака… Толкова силно въздействие на прозаически текст рядко може да бъде видяно на премиера на книга.</p>
      <p>А атмосферата в залата се допълваше от акордеона на Илко Градев, който вмъкваше ритъма на аржентинското танго сред паузите на словото.</p>
      <p>За акцентите в книгата и стила на авторката говори литературният критик Анжела Димчева. Ето какво ще ни изненада, ако си купим тази книга:</p>
      <p>„Милена Буржева е изработила лабиринтова изобразителност в писането, защото подхожда към прозаическия жанр не като разказване на един сюжет. Съзнанието на читателя върви в непредсказуема посока, връща се, прескача, обърква се в лабиринта на сложното поетическо мислене на авторката. Не точно героите, нито пък конфликтната фабула или диалозите са градивните елементи в енигматично-алегоричните, есеистични фрагменти, които съставят тялото на сборника „Празници умират като хора”. Това са ексхибиционистични огледала на една драматична, себеразголваща женственост, която Милена Буржева облича в парадокси: светлината пропада в тъмницата, а тъмнината ослепява с болезнени лъчи… Въобще новата ѝ книга ни стряска, тя е „непокорна”, както заявява в предговора авторката, изричайки, че при никакви обстоятелства не би се отрекла от стила си.<br/>За да обознача все пак по някакъв начин формата на написаното, бих нарекла отделните истории в книгата енигматични отломки от скалàта на безвремието или неомитологични ескизи.</p>
      <slideshow>
        <figure>
          <img src="https://trud.bg/wp-content/uploads/2019/11/2_-7-240x240.jpg"/>
          <figcaption>Актрисата Екатерина Стоянова</figcaption>
        </figure>
        <figure>
          <img src="https://trud.bg/wp-content/uploads/2019/11/3_-7-240x240.jpg"/>
          <figcaption>Анжела Димчева – литературен критик</figcaption>
        </figure>
        <figure>
          <img src="https://trud.bg/wp-content/uploads/2019/11/4_-5-240x240.jpg"/>
          <figcaption>Илко Градев изпълнява аржентинско танго</figcaption>
        </figure>
        <figure>
          <img src="https://trud.bg/wp-content/uploads/2019/11/5_-5-240x240.jpg"/>
          <figcaption>Диана Саватева – зам.-председател на Комисията по култура и медии в Народното събрание, и писателката Милена Буржева</figcaption>
        </figure>
        <figure>
          <img src="https://trud.bg/wp-content/uploads/2019/11/6_M_Burjeva_koritza-240x240.jpg"/>
          <figcaption>Корицата на книгата</figcaption>
        </figure>
      </slideshow>
      <p>В тези отломки от потока на авторовото съзнание е втъкано колективното усещане на съвременника, че в дигиталната ера не съществува нищо устойчиво. Да си артистичен – вече не е достатъчно да си оригинален и свободен. Да си добър, не е достатъчно да изпълваш другите с любовта си. Да си справедлив – не е достатъчно да направляваш светлината и да спираш „нощите-поробители”… Всеки талант се проявява в крайните си форми – от благородството до престъпното поведение. Така закономерно любовта генерира празнота, тя отдавна не е магия и естествено възникващо чувство, а се контролира от любовната невронаука чрез медийно облъчване и лекарствен химически контрол. Цели научни колективи в модерната сексология са заети да докажат, че в любовния екстаз няма нищо вълшебно, а това е елементарен химически процес.</p>
      <p>По подобен начин празниците (официални, религиозни и битови) се явяват една инерция в етно-културната ни памет, която никой и при никакви обстоятелства не се опитва да взриви. Защото така ни е удобно. А запитваме ли се колко много самотни хора мразят празниците! Заради натрапения канон и заради фалшивата емоция на приповдигнато настроение, когато всъщност бездуховните хора пресмятат печалбите си на гърба на братята си. Милена Буржева е писала тези неомитологични ескизи 14 години. Откъртвала е всяка енигматична отломка от съня и делника си, извайвала е дума след дума сложните парадокси на различни, понякога враждебни вътрешни гласове. Нейното бавно писане върви по коридорите на неразрешимия лабиринт от дилеми: по онези „неми пътища”, когато релсите уж водят към чист свят, но какво по-чисто от самотата? „Самотността е моя болест: тя открива, създава. Тя е за боговете” – казва Милена Буржева”.</p>
      <p>
        <b>Още за авторката:</b>
      </p>
      <p>
        <i>Милена Буржева е поетеса, белетристка и театрален критик. Автор е на множество публикации и на осем книги. Нейни стихове и разкази са публикувани в различни литературни списания в пет града във Франция. Определяна е от българската критика като „уникално явления в българската литература” (Кр. Минкова), а от френската критика като „литературно откритие” (С. Войка)</i>
      </p>
    </article>
  </body>
</html>