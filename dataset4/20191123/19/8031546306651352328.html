<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109435-Ivan-Geshev%253A-Estestveno%252C-che-podkrepyam-Sotir-Cacarov-da-oglavi-KPKONPI"/>
    <meta property="og:site_name" content="Канал 3"/>
    <meta property="article:published_time" content="2019-11-23T19:09:00+00:00"/>
    <meta property="og:title" content="Иван Гешев: Естествено, че подкрепям Сотир Цацаров да оглави КПКОНПИ"/>
    <meta property="og:description" content="Той ще остави прокуратурата в изключително добра кондиция, допълни Гешев"/>
  </head>
  <body>
    <article>
      <h1>Иван Гешев: Естествено, че подкрепям Сотир Цацаров да оглави КПКОНПИ</h1>
      <h2>Той ще остави прокуратурата в изключително добра кондиция, допълни Гешев</h2>
      <address>
        <time datetime="2019-11-23T19:09:00+00:00">23 Nov 2019, 19:09</time>
      </address>
      <p><b>Избраният за нов главен прокурор Иван Гешев подкрепи кандидатурата на настоящия обвинител номер едно Сотир Цацаров за председател на Антикорупционната комисия (КПКОНПИ). Това се случи по време на акция на Асоциацията на прокурорите по залесяване на Тревненския балкан.<br/></b> </p>
      <p>Иван Гешев изрази увереност, че президентът ще спази конституцията, но не се ангажира със срок, в който очаква да бъде подписан Указа за неговото официално назначаване. Гешев заяви, че няма притеснения относно процедурата по избор на нов главен прокурор, въпреки че кандидатурата му беше върната веднъж от държавния глава.</p>
      <p> <br/> </p>
      <p>„Сигурен съм, че президентът ще спази българската конституция, а вече какви са хипотезите, като времеви отрязък на всичко, не мога да кажа и ако кажа ще е спекулация", заяви Иван Гешев, цитиран от Нова телевизия.</p>
      <p> </p>
      <p>Бъдещият обвинител номер едно в държавата, каза, че прокуратурата и сега работи в добра координация с Антикорупционната комисия.</p>
      <p> </p>
      <p>"Естествено, че подкрепям главния прокурор Сотир Цацаров. Той е брилянтен юрист, добър администратор. Той ще остави прокуратурата в изключително добра кондиция”, заяви Гешев.</p>
      <p> </p>
      <p>БГНЕС припомня, че в началото на седмицата ГЕРБ и "Обединени патриоти" официално предложиха номинацията на Сотир Цацаров за председател на КПКОНПИ. Засега единственият друг официално обявен кандидат е от партия ВОЛЯ – Симеон Найденов.</p>
      <p> </p>
      <p>На 6 ноември депутатите приеха процедурните правила за условията и реда за предлагане на кандидати, представяне и публично оповестяване на документите, изслушване на кандидатите и за избор на председател на Комисията за противодействие на корупцията и за отнемане на незаконно придобитото имущество</p>
      <p> </p>
      <p>Досега шеф на КПКОНПИ беше Пламен Георгиев, който подаде оставка в последния ден на юли 2019 г. и още същия ден оставката му бе одобрена от Народното събрание. Напускането на поста беше свързано със скандала с терасата на апартамента му в София, върху която – според Столична община, има построени незаконни постройки. </p>
      <related>
        <h4>Още по темата</h4>
        <a href="http://kanal3.bg/news/bulgaria/zakonired/109125-Protivnicite-na-Geshev-vav-VSS-tri-pati-se-otrekoha-ot-tezata%252C-che-izbor-s-edin-kandidat-ne-e-izbor"/>
        <a href="http://kanal3.bg/news/bulgaria/politics/109120-Radev-za-Geshev%253A-Shte-se-proiznesa-po-temata-za-naznachavaneto-na-glaven-prokuror-v-obozrim-srok"/>
        <a href="http://kanal3.bg/news/bulgaria/zakonired/109061-Ivan-Geshev%253A-Edna-oligarhichna-grupa-iska-da-se-provali-izborat-mi"/>
      </related>
    </article>
  </body>
</html>