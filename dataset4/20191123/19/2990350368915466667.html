<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/titushky-i-zaliakuvannia-kotsan-hotuye-provokatsiyi-u-druhomu-turi-vyboriv/"/>
    <meta property="og:site_name" content="Волинські новини"/>
    <meta property="article:published_time" content="2019-11-23T19:05:00+00:00"/>
    <meta property="og:title" content="Тітушки і залякування: Коцан готує провокації у другому турі виборів?"/>
    <meta property="og:description" content="Колишній очільник Східноєвропейського національного університету імені Лесі Українки Ігор Коцан після грандіозного провалу на виборах ректора взявся за відверті маніпуляції та погрози професорсько-викладацькому складу і готується вдатися до послуг «тітушок»"/>
  </head>
  <body>
    <article>
      <h1>Тітушки і залякування: Коцан готує провокації у другому турі виборів?</h1>
      <address>
        <time datetime="2019-11-23T19:05:00+00:00">23 Nov 2019, 19:05</time>
      </address>
      <p>Колишній очільник Східноєвропейського національного університету імені Лесі Українки <b><a href="https://www.volynnews.com/dossiers/46/">Ігор Коцан</a></b> після провалу на виборах ректора взявся за відверті маніпуляції та погрози професорсько-викладацькому складу і готується вдатися до послуг «тітушок». Про це пише <b>Віталій Іщук </b>для видання <a href="https://p-p.com.ua/news/titushky-pogrozy-ta-zalyakuvannya-igor-kotsan-teroryzue-vykladachiv-snu-ta-gotue-provokatsii/">Під прицілом</a>.<br/><br/>Вчора у мережі Facebook з’явився допис жителя Рівного <b>Віталія Вотави</b> про те, що він та ще 40 бійців відправляться до Луцька 27 листопада, на другий тур виборів ректора, аби не допустити фальсифікацій. Цей пост співзвучний зі словами Ігоря Коцана та проректора з економіко-господарської роботи <b>Василя Подляшаника</b> про те, що нібито під час першого туру відбулися махінації, які спотворили вибори та, буцімто, не дали Коцану премогти. Додамо, що Віталій Вотава неодноразово <a href="http://charivne.info/news/Rivnenskoho-vodiya-Muzichka-sudili-u-Ternopoli-fotovideo">притягався до кримінальної відповідальності</a> за незаконне носіння зброї та був затриманий під час спецоперації «Сокіл», яка закінчилась вбивством лідера «Правого сектору» Олександра Музичка.</p>
      <figure>
        <a href="https://www.volynnews.com/files/news/2019/11-23/281094/colwidth-6d7d3199a4c4dacb41f022e8006603a4.jpg">
          <img src="https://www.volynnews.com/files/news/2019/11-23/281094/colwidth-6d7d3199a4c4dacb41f022e8006603a4.jpg"/>
        </a>
      </figure>
      <p>Нагадаємо, 20 листопада у СНУ імені Лесі Українки відбувся перший тур виборів ректора, на якому <a href="https://www.volynnews.com/ua/news/all/titushky-i-zaliakuvannia-kotsan-hotuye-provokatsiyi-u-druhomu-turi-vyboriv/../../../news/all/tsos-peremih-kotsana-rezultaty-vyboriv-rektora-snu/"><b>впевнену перемогу у 518 голосів здобув</b></a> перший проректор, проректор з адміністрування та розвитку <b>Анатолій Цьось</b>, за якого проголосувало 46,83% усіх виборців. Натомість Ігор Коцан, який уже чотирнадцять років очолював університет отримав всього 328 голосів.<br/><br/>Вочевидь Ігор Коцан не може змиритися із поразкою. Він невпинно шукає різні механізми та засоби, аби втриматись при владі і продовжувати незаконно збагачуватись, пише видання. Після оголошення результатів першого туру Коцан наполягав на тому, аби перенести місце голосування із Факультету історії, політології та національної безпеки СНУ до спортзалу спорткомплексу. Мотивуючи це тим, що через вибори студентам не вистачає аудиторій для навчання. Декан цього факультету <b>Анатолій Шваб</b> спростував таку інформацію та запевнив, що зараз, коли студенти на практиці, аудиторій більше, ніж достатньо.<br/><br/>На наступний день після свого програшу, Коцан також <a href="https://www.volynnews.com/ua/news/all/titushky-i-zaliakuvannia-kotsan-hotuye-provokatsiyi-u-druhomu-turi-vyboriv/../../../news/all/vybory-rektora-snu-pislia-prohrashu-kotsan-vyslovyv-nedoviru-holovi-vyb/"><b>звернувся з вимогою висловити недовіру</b></a> голові виборчої комісії <b>Анатолію</b> <b>Федонюку </b>та секретарю <b>Оксані <b>Острей</b></b>.<br/><br/>22 листопада після гарячих перепалок та дискусій було прийнято рішення про те, що виборчу дільницю переносять не у спорткомплекс, як цього вимагав Коцан, а у головний корпус СНУ імені Лесі Українки. Що стосується висловлення недовіри голові комісії та секретарю, то цю заяву не розглядали, адже ніяких порушень не було зафіксовано, а вибори визнані такими, що відбулися.<br/><br/>Як йдеться у публікаціх, не погоджуючись із рішенням виборчої комісії, Ігор Коцан залякує її членів кримінальними справами та в’язницею, натякаючи, що має впливових друзів у правоохоронних органах, зокрема в прокуратурі.<br/><br/>Про усі залякування та погрози від Ігоря Коцана журналісту Під Прицілом написали одразу троє членів із виборчої комісії, які побажали залишитись анонімними.<br/><br/>Окрім того, з вчорашнього дня викладачам СНУ та студентам почали надходити повідомлення у Messenger, на яких нібито звернення від імені студради, Ігоря Коцана та Анатолія Шваба про те, що Східноєвропейський університет намагаються незаконно захопити. У коментарі журналісту Під Прицілом представники студради відповіли, що не мають ніякого відношення до цих повідомлень і вони не підтримують такі методи чорного піару проти лідера перегонів Анатолія Цьося.</p>
      <figure>
        <a href="https://p-p.com.ua/-/uploads/articles/120/634/colwidth-ab04cf768b3f573a2869bc0a38c15548.jpg">
          <img src="https://p-p.com.ua/-/uploads/articles/120/634/colwidth-ab04cf768b3f573a2869bc0a38c15548.jpg"/>
        </a>
      </figure>
      <figure>
        <a href="https://p-p.com.ua/-/uploads/articles/120/634/colwidth-150eb60a8281905f96adc036240e7fbe.jpg">
          <img src="https://p-p.com.ua/-/uploads/articles/120/634/colwidth-150eb60a8281905f96adc036240e7fbe.jpg"/>
        </a>
      </figure>
      <figure>
        <a href="https://p-p.com.ua/-/uploads/articles/120/634/colwidth-894d565fc12d2fffac821a46d93a3d8e.jpg">
          <img src="https://p-p.com.ua/-/uploads/articles/120/634/colwidth-894d565fc12d2fffac821a46d93a3d8e.jpg"/>
        </a>
      </figure>
      <p>Як зазначає видання, в Коцана є багато проблем із правоохоронними органами. Вся справа у тім, що колишнього ректора СНУ імені Лесі Українки Національне агентство запобігання корупції офіційно звинувачує у недостовірному декларуванні майна на 2,2 млн грн. За це передбачена відповідальність відповідно до статті 366-1 Кримінального Кодексу України.<br/><br/>Отож, НАЗК уже передала всі матеріали в Національну поліцію України, а та, після слідства, передасть їх до суду.<br/><br/>Як зазначає автор, судимість за цією статтею ККУ унеможливлює перебування Коцана на будь-якій державній посаді чи в органах місцевого самоврядування.<br/><br/>«Наразі ж можна стверджувати, що Ігор Коцан, не гребуючи зв’язками із кримінальним світом та не жаліючи грошей на чорний піар проти опонента, з усіх сил намагається все ж таки зачепитися за крісло ректора, адже численні елітні автомобілі, маєтки, база відпочинку «Гарт», якими він незаконно користується – це все в один момент правоохоронні органи можуть повернути у власність університету. На кону – усе майно Ігоря Коцана, який після програшу може залишитись біля «розбитого корита», – резюмує автор.<br/><br/><b>Віталій Іщук</b> Реклама</p>
    </article>
  </body>
</html>