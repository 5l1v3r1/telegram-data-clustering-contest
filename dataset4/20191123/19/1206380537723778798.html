<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/pohreb-vojtecha-jasneho-na-posledni-cestu-byl-reziser-vyprovozen-potleskem-vestoje"/>
    <meta property="og:site_name" content="eXtra.cz"/>
    <meta property="article:published_time" content="2019-11-23T19:58:00+00:00"/>
    <meta property="og:title" content="Pohřeb Vojtěcha Jasného: Na poslední cestu byl režisér vyprovozen potleskem vestoje"/>
    <meta property="og:description" content="V sobotu se rodina, přátelé i příznivci loučili s režisérem Vojtěchem Jasným, který zemřel ve věku 92 let. Autorovi Všech dobrých rodáků dali poslední sbohem ve velkém sálu městského divadla ve Zlíně. Na cestu do filmového nebe byl režisér vyprovozen potleskem vestoje."/>
  </head>
  <body>
    <article>
      <h6 class="kicker">sbohem</h6>
      <h1>Pohřeb Vojtěcha Jasného: Na poslední cestu byl režisér vyprovozen potleskem vestoje</h1>
      <address><time datetime="2019-11-23T19:58:00+00:00">23 Nov 2019, 19:58</time> by <a rel="author">Eliška Reiglová</a></address>
      <slideshow>
        <figure>
          <img src="https://www.extra.cz/images/thumbs/33/aa/33aa518-247609-a-0d0960000-0d0000000-1d0000000-1d0000000-sector_2560x0-shrink.png"/>
          <figcaption>Poslední sbohem Vojtěchu Jasnému.<cite>reprofoto FTV Prima</cite></figcaption>
        </figure>
        <figure>
          <img src="https://www.extra.cz/images/thumbs/b2/1b/b21bcb6-247610-e-2560x0-shrink.png"/>
          <figcaption>V sobotu proběhlo poslední rozloučení s Vojtěchem Jasným.<cite>reprofoto FTV Prima</cite></figcaption>
        </figure>
        <figure>
          <img src="https://www.extra.cz/images/thumbs/ab/52/ab5274e-247611-c-2560x0-shrink.png"/>
          <figcaption>Režisér Všech dobrých rodáků zemřel ve věku 92 let.<cite>reprofoto FTV Prima</cite></figcaption>
        </figure>
        <figure>
          <img src="https://www.extra.cz/images/thumbs/2d/a7/2da779a-247613-d-2560x0-shrink.png"/>
          <figcaption>Vzdát hold legendě českého filmu přišla spousta lidí.<cite>reprofoto FTV Prima</cite></figcaption>
        </figure>
        <figcaption>
          <a href="https://www.extra.cz/pohreb-vojtecha-jasneho-na-posledni-cestu-byl-reziser-vyprovozen-potleskem-vestoje/galerie/4">+ Dalších 6 fotografií</a>
        </figcaption>
      </slideshow>
      <p>
        <b>V sobotu se rodina, přátelé i příznivci loučili s režisérem Vojtěchem Jasným, který zemřel ve věku 92 let. Autorovi Všech dobrých rodáků dali poslední sbohem ve velkém sálu městského divadla ve Zlíně. Na cestu do filmového nebe byl režisér vyprovozen potleskem vestoje.</b>
      </p>
      <p>Než se brány divadla otevřely veřejnosti, měli příbuzní prostor se s režisérem <a href="https://www.extra.cz/tema/vojtech-jasny">Vojtěchem Jasným</a> rozloučit v kruhu rodinném. Příznivci filmového génia mu mohli přijít dát poslední sbohem a vzdát hold krátce před třetí hodinou odpolední.</p>
      <p>Zesnulému režisérovi poslala dopis herečka Drahomíra Hofmanová, které Jasný pomohl rozjet hereckou kariéru. Obsadil ji totiž do dnes již kultovního snímku Všichni dobří rodáci. Dopis přečetl herec Rostislav Marek a zaznělo v něm nejen poděkování, ale i vzpomínky na komunistický režim, kvůli kterému byl režisér nucen odejít do exilu. Promluvil i fotograf Jindřich Štreit, který byl jeho dobrým přítelem.</p>
      <related>
        <a href="https://www.extra.cz/smutna-zprava-zemrel-reziser-vojtech-jasny-bylo-mu-93-let"/>
      </related>
      <p>Okolo rakve rodina, přátelé i příbuzní položili spoustu květin a věnců. Lidé divadlo ve Zlíně doslova zaplnili a s legendou českého filmu se rozloučili potleskem ve stoje, kterým Jasného vyprovodili na jeho poslední cestu.</p>
    </article>
  </body>
</html>