<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/18-krayin-viznali-golodomor-v-ukrayini-genocidom-ombudsmen-330698_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T19:08:00+00:00"/>
    <meta property="og:title" content="18 країн визнали Голодомор в Україні геноцидом — Омбудсмен"/>
    <meta property="og:description" content="Голодомор забрав життя до 9 млн українців."/>
  </head>
  <body>
    <article>
      <h1>18 країн визнали Голодомор в Україні геноцидом — Омбудсмен</h1>
      <h2>Голодомор забрав життя до 9 млн українців.</h2>
      <address>
        <time datetime="2019-11-23T19:08:00+00:00">23 Nov 2019, 19:08</time>
      </address>
      <p>Голодомор 1932-1933 років офіційно <b><a href="https://dt.ua/UKRAINE/komunisti-ogolosili-shkidnikami-ukrayinskih-selyan-istorik-330689_.html">визнаний геноцидом українського народу</a></b> в 18 країнах. Про це повідомляє прес-служба Офісу омбудсмена України.</p>
      <p>У той же час у відомстві заявили, що геноцид не визнає РФ. "Російська Федерація як правонаступниця Радянського Союзу не тільки не визнає Голодомор геноцидом, але і чинить тиск на інші країни світу у прийнятті такого рішення", – зазначено в повідомленні.</p>
      <p>В Офісі омбудсмена підкреслили, що невизнання Голодомору і геноциду нації рівнозначні прихованню злочинів проти людяності.</p>
      <p>"Визнання Голодомору геноцидом українського народу не тільки данина пам'яті всім тим, хто помер голодною смертю, не лише відновлення історичної справедливості, але й заклик до притягнення винних до відповідальності і неприпустимість методу державного терору в управлінні країною в майбутньому", – відзначили в прес-службі.</p>
      <p>За оцінками істориків, Голодомор забрав життя до 9 млн українців. "У найлютіші місяці Голодомору, що випали на весну 1933 року, кожну хвилину в Україні гинули 19 людей, щогодини – тисяча і майже 25 тисяч – щодня", – повідомили у омбудсмена.</p>
      <p>В Україні сьогодні вшановують пам'ять жертв голодоморів 1921-1922, 1932-1933 і 1946-1947 років. Пам'ятні заходи розпочнуться у Києві о 15:00 біля меморіалу жертв Голодомору. В рамках акції "Запали свічку" після загальнонаціональної хвилини мовчання о 16:00 українці запалять свічки біля меморіалів голодомору і на підвіконнях своїх будинків.</p>
      <p>Докладніше <b><a href="https://dt.ua/HISTORY/svitova-cina-ukrayinskogo-golodu-330577_.html">читайте в матеріалі Ярослави Музиченко "Світова ціна українського Голоду"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>