<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3363197/poslednje-cetiri-godine-najtoplije-u-istoriji-srbiji-prete-poplave-suse-i-epidemije"/>
    <meta property="og:site_name" content="kurir.rs"/>
    <meta property="article:published_time" content="2019-11-23T19:10:00+00:00"/>
    <meta property="og:title" content="DA LI ĆE NEKA MUKA DA ZAOBIĐE SRBIJU: Prete nam velike poplave, suše i epidemije, a za sve su krive poslednje 4 godine"/>
    <meta property="og:description" content="Klimatske promene i porast prosečne temperature dovešće do niza negativnih događaja u našoj zemlji, povećan je rizik od požara i smanjenja vodnih resursa, kažu klimatolozi"/>
  </head>
  <body>
    <article>
      <h6 class="kicker">Alarmantno</h6>
      <h1>DA LI ĆE NEKA MUKA DA ZAOBIĐE SRBIJU: Prete nam velike poplave, suše i epidemije, a za sve su krive poslednje 4 godine</h1>
      <address>
        <time datetime="2019-11-23T19:10:00+00:00">23 Nov 2019, 19:10</time>
      </address>
      <p>
        <b>Klimatske promene i porast prosečne temperature dovešće do niza negativnih događaja u našoj zemlji, povećan je rizik od požara i smanjenja vodnih resursa, kažu klimatolozi</b>
      </p>
      <p>Četiri poslednje godine bile su najtoplije ikad registrovane na planeti, a Svetska meteorološka organizacija procenila je da će 2019. godina biti među pet najtoplijih! Sve ovo odgovara predviđanjima naučnika o uticaju klimatskih promena. Ove promene i porast prosečne temperature uticaće negativno i na Srbiju, pa našoj zemlji sve više prete drastične suše i velike poplave, upozoravaju stručnjaci.</p>
      <p>
        <b>Oboreni rekordi</b>
      </p>
      <p>Kako je nedavno saopštila evropska služba o klimatskim promenama Kopernikus, oktobar ove godine bio je najtopliji oktobar ikad registrovan na planeti. - To je peti uzastopni mesec u kome se registruje rekordno visoka temperatura ili temperatura koja je vrlo blizu rekordne - naveo je Kopernikus. Međutim, analize stručnjaka govore da nije samo oktobar oborio rekord, prate ga jun i jul.</p>
      <p>Dr Vladimir Đurđević, docent na Institutu za meteorologiju Fizičkog fakulteta u Beogradu, objašnjava da su ovo posledice korišćenja fosilnih goriva, kao i emisije velike količine ugljen-dioksida. - To pojačava efekat staklene bašte i planeta postaje sve toplija i toplija. Srbija će imati posledice koje su zabeležene i poslednjih godina.</p>
      <blockquote><b>Ove godine i sneg kasni <br/></b>Meteorolog Đorđe Đurić kaže da, u proseku, prvi sneg u Srbiji padne 23. novembra, ali da će ove godine taj rok biti uveliko probijen. Prve pahulje, kako kaže, moguće su tek u prvoj dekadi decembra. - Ozbiljnije zahlađenje se može očekivati tek početkom decembra i ukoliko budu postojali uslovi za padavine, tada možemo očekivati i susnežicu i sneg. Međutim, ako i bude padao sneg, on se neće dugo zadržati i neće se oformiti snežni pokrivač - kaže Đurić i dodaje da nas sutra očekuje nešto hladnije vreme s vetrom i dnevnim temperaturama od 10 do 15 stepeni, a u Negotinskoj i Timočkoj Krajini do pet stepeni. - Međutim, već u ponedeljak stiže nam priliv toplijeg, mediteranskog vazduha, te će temperature svakog dana sledeće nedelje rasti. U ponedeljak će temperature biti između 10 i 15 stepeni, a najtoplije vreme nas očekuje u četvrtak, kada stiže naoblačenje sa kišom, ali i temperaturom od 15, pa čak do 20 stepeni u nekim delovima - kaže Đurić.<br/>R. K.</blockquote>
      <figure>
        <img src="https://www.kurir.rs/data/images/2019/11/23/18/2061761_0603_ff.jpg?ver=1574531701"/>
        <figcaption>
          <cite>foto: Screenshot</cite>
        </figcaption>
      </figure>
      <p>Povećan broj toplotnih talasa i njihovog intenziteta, veći rizik od ekstremno jakih padavina koje mogu da dovedu do bujičnih poplava i generalno do poplava, povećan rizik od požara, od smanjenih poljoprivrednih prinosa, od poljoprivrednih prinosa lošijeg kvaliteta, rizik od širenja raznih bolesti (virus Zapadnog Nila, lajmska bolest..) i što se tiče ljudi i što se tiče biljaka i životinja, ti vremenski uslovi negativno utiču na zdravlje, pogotovo na hronične bolesnike - kaže Đurđević za Kurir.</p>
      <blockquote><b>Dr Biserka Obradović <br/></b><b>OPASNOST OD ZIKA VIRUSA<br/></b>Primarijus opšte prakse dr Biserka Obradović kaže za Kurir da globalno zagrevanje pogoduje razvoju bakterija i virusa, te da bi u Srbiji mogli da očekujemo veći broj obolelih od bolesti netipičnih za naše prostore. - Tople temperature pogoduju razvoju komaraca, krpelja i drugih insekata, te bismo s porastom temperatura mogli da očekujemo veći broj obolelih od virusa Zapadnog Nila i lajmske bolesti. Takođe, na ovim prostorima se može javiti i zika virus i neki drugi koji nisu karakteristični za ovo podneblje - kaže dr Obradović i dodaje da posebna opasnost preti od mutacije već postojećih virusa. Ona kaže i da visoke temperature ne pogoduju ni obolelima od astme, opstruktivnog bronhitisa i onima s povišenim krvnim pritiskom: - Neuobičajene vremenske prilike utiču i na mentalno zdravlje, pa se tako mnogi zbog netipično visokih temperatura osećaju napeto, razdražljivo i imaju problema s nesanicom.<br/>R. K.</blockquote>
      <figure>
        <img src="https://www.kurir.rs/data/images/2019/11/23/18/2061757_0604_ff.jpg?ver=1574531687"/>
        <figcaption>
          <cite>foto: Screenshot</cite>
        </figcaption>
      </figure>
      <p>
        <b>Sve drastičnije</b>
      </p>
      <p>On dodaje da se povećava rizik od suša i donekle smanjenja vodnih resursa, kao i da će se negativni efekti, kako bude odmicalo vreme, osećati sve drastičnije. - Globalna temperatura je u proseku na celom svetu u porastu za jedan stepen, u Srbiji je u poslednjih pet godina ona bila u proseku toplija za više od dva stepena. Mi smo među tim regionima koji se brže zagrevaju od proseka - navodi sagovornik Kurira.</p>
      <p>
        <b>Kurir.rs/ Mina Branković </b>
      </p>
      <p>
        <b>Foto: Dragana Udovičić</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3360979/srpski-turisti-strepe-da-li-da-otkazuju-putovanje-evo-sta-da-ocekuju-oni-koji-su-uplatili-aranzman-u-veneciji"/>
        <a href="https://www.kurir.rs/vesti/drustvo/3304129/srbiji-na-jesen-prete-jake-kise-i-poplave-opasnost-i-od-klizista-najvise-ce-ih-biti-u-oktobru-i-novembru"/>
        <a href="https://www.kurir.rs/vesti/beograd/3263135/snimak-za-nevericu-iz-centra-beograda-mrtva-svinja-pluta-pored-fensi-splavova-donela-je-nabujala-sava-video"/>
        <a href="https://www.kurir.rs/vesti/srbija/3262783/ovo-je-slika-srbije-od-koje-treba-da-nas-je-sramota-nabujala-morava-nosi-nezamislive-kolicine-djubreta-rekom-plutaju-i-mrtvi-psi"/>
      </related>
    </article>
  </body>
</html>