<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709525"/>
    <meta property="og:site_name" content="ישראל היום"/>
    <meta property="article:published_time" content="2019-11-23T19:18:43+00:00"/>
    <meta property="og:title" content="ירי לעבר כוח משטרה בדיר-אל אסד"/>
    <meta property="og:description" content="פלילים"/>
  </head>
  <body>
    <article>
      <h1>ירי לעבר כוח משטרה בדיר-אל אסד</h1>
      <h2>האלמונים, שנתבקשו על ידי השוטרים לעצור, נמלטו מזירת האירוע • מחסומים נפרסו בשטח ומסוק תר אחר החשודים</h2>
      <address><time datetime="2019-11-23T19:18:43+00:00">23 Nov 2019, 19:18</time> by <a rel="author">עדי חשמונאי, איציק סבן</a></address>
      <p>אלמונים ירו היום (שבת) אחר הצהריים לעבר ניידת משטרה בכפר דיר אל-אסד שבצפון. לא נרשמו נפגעים, אך נגרם נזק לשמשה הקדמית של הניידת, ככל הנראה מירי השוטרים עצמם. כוחות משטרה גדולים הגיעו למקום והתחילו בחיפושים נרחבים אחרי היורים, כולל פריסת מחסומים והעלאת מסוק באוויר.</p>
      <p>מהמשטרה נמסר: "מבירור ראשוני עולה כי השוטרים הבחינו ברכב הנוסע ללא לוחית זיהוי קדמית וסימנו לרכב לעצור. משהבחינו בכך החשודים, הם החלו לירות לעבר הניידת והשוטרים השיבו באש".</p>
      <p>מ"מ מפכ"ל המשטרה, ניצב מוטי כהן,  התייחס לאירוע: ״ירי כלפי שוטרים שבאים לאכוף את החוק מעיד על הסלמה מסוכנת, וצפויה תגובה קשה ובלתי מתפשרת. הפורעים ישלמו את מלוא הדין. מגזר שלם סובל מהאלימות החמורה, והמשטרה לא תנוח ולא תשקוט עד שהביטחון והשקט ישובו ליישובים הערבים". </p>
      <p>ראש הממשלה בנימין נתניהו, הגיב גם הוא לאירוע בדיר אל-אסד: "הירי על ניידת המשטרה בדיר אל אסד הוא בלתי נסבל, ואני מבקש לחזק את ידי השוטרים. נתפוס את הפורעים ונמצה עמם את הדין".</p>
    </article>
  </body>
</html>