<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/23/842643"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T19:09:00+00:00"/>
    <meta property="og:title" content="বিতর্কিতদের আওয়ামী লীগে ঠাঁই হবে না"/>
    <meta property="og:description" content="ভূমিমন্ত্রী সাইফুজ্জামান চৌধুরী জাবেদ বলেছেন, বঙ্গবন্ধুর আর্দশের দল বাংলাদেশ আওয়ামী লীগের জন্ম মানুষের অধিকার আদায়ের জন্য। দুর্নীতিবাজ, সুবিধাভোগী ও দলে অনুপ্রবেশকারী বিতর্কিতদের আওয়ামী লীগে ঠাঁই হবে না। দলকে সুসংগঠিত করতে তৃণমূল পর্যায়ে ত্যাগী ও স্বচ্ছ ভাবমূর্তির নেতাকর্মীদের নতুন কমিটিতে নেওয়া হবে। শনিবার চট্টগ্রামের কর্ণফুলী উপজেলায় এক অনুষ্ঠানে তিনি এসব কথা বলেন। আওয়ামী লীগের প্রয়াত নেতা আখতারুজ্জামান চৌধুরী বাবুর স্মরণসভা শনিবার বিকেলে অনুষ্ঠিত হয় কর্ণফুলী উপজেলার শিকলবাহা ক্রসিংয়ের একটি কমিউনিটি সেন্টারে। দক্ষিণ জেলা স্বেচ্ছাসেবক লীগের আয়োজনে এ সভায় প্রধান অতিথি ছিলেন ভূমিমন্ত্রী সাইফুজ্জামান চৌধুরী জাবেদ। তিনি বলেন, আমার প্রয়াত পিতা আখতারুজ্জামান চৌধুরী বাবু তাঁর জীবনের শেষ সময়েও দলের জন্য লড়াই করে গেছেন। জিয়াউর রহমান তাকে জেলে দিয়েছিলেন। দলে ভেড়াতে বিভিন্ন ধরণে প্রলোভন দেখিয়েছেন। এরশাদও মন্ত্রীত্ব দিতে চেয়েছিলেন। কিন্তু তাঁকে কেউই বঙ্গবন্ধুর আর্দশ থেকে সরাতে পারেননি। এমন পিতার সন্তান হিসেবে গর্বে আমার বুক ভরে যায়। দক্ষিণ জেলা স্বেচ্ছাসেবকলীগের সভাপতি মোহাম্মদ জোবায়েরের সভাপতিত্বে ও সাধারণ সম্পাদক চৌধুরী…"/>
  </head>
  <body>
    <article>
      <h1>বিতর্কিতদের আওয়ামী লীগে ঠাঁই হবে না</h1>
      <address><time datetime="2019-11-23T19:09:00+00:00">23 Nov 2019, 19:09</time> by <a rel="author">কর্ণফুলী (চট্টগ্রাম) প্রতিনিধি</a></address>
      <p>ভূমিমন্ত্রী সাইফুজ্জামান চৌধুরী জাবেদ বলেছেন, বঙ্গবন্ধুর আর্দশের দল বাংলাদেশ আওয়ামী লীগের জন্ম মানুষের অধিকার আদায়ের জন্য। দুর্নীতিবাজ, সুবিধাভোগী ও দলে অনুপ্রবেশকারী বিতর্কিতদের আওয়ামী লীগে ঠাঁই হবে না। দলকে সুসংগঠিত করতে তৃণমূল পর্যায়ে ত্যাগী ও স্বচ্ছ ভাবমূর্তির নেতাকর্মীদের নতুন কমিটিতে নেওয়া হবে। শনিবার চট্টগ্রামের কর্ণফুলী উপজেলায় এক অনুষ্ঠানে তিনি এসব কথা বলেন।</p>
      <p>আওয়ামী লীগের প্রয়াত নেতা আখতারুজ্জামান চৌধুরী বাবুর স্মরণসভা শনিবার বিকেলে অনুষ্ঠিত হয় কর্ণফুলী উপজেলার শিকলবাহা ক্রসিংয়ের একটি কমিউনিটি সেন্টারে। দক্ষিণ জেলা স্বেচ্ছাসেবক লীগের আয়োজনে এ সভায় প্রধান অতিথি ছিলেন ভূমিমন্ত্রী সাইফুজ্জামান চৌধুরী জাবেদ। তিনি বলেন, আমার প্রয়াত পিতা আখতারুজ্জামান চৌধুরী বাবু তাঁর জীবনের শেষ সময়েও দলের জন্য লড়াই করে গেছেন। জিয়াউর রহমান তাকে জেলে দিয়েছিলেন। দলে ভেড়াতে বিভিন্ন ধরণে প্রলোভন দেখিয়েছেন। এরশাদও মন্ত্রীত্ব দিতে চেয়েছিলেন। কিন্তু তাঁকে কেউই বঙ্গবন্ধুর আর্দশ থেকে সরাতে পারেননি। এমন পিতার সন্তান হিসেবে গর্বে আমার বুক ভরে যায়।</p>
      <p>দক্ষিণ জেলা স্বেচ্ছাসেবকলীগের সভাপতি মোহাম্মদ জোবায়েরের সভাপতিত্বে ও সাধারণ সম্পাদক চৌধুরী মোহাম্মদ গালিব সাদলীর সঞ্চালনায় স্মরণ সভায় উপস্থিত ছিলেন দক্ষিণ জেলা আওয়ামীলীগের সভাপতি মোছলেম উদ্দিন আহমেদ, সাধারণ সম্পাদক মফিজুর রহমান, কর্ণফুলী উপজেলা আওয়ামী লীগের সভাপতি ও উপজেলা চেয়ারম্যান ফারুক চৌধুরী, আনোয়ারা উপজেলা আওয়ামী লীগের সভাপতি অধ্যাপক এম.এ মান্নান চৌধুরী, সাধারণ সম্পাদক এম.এ মালেক, সাধারণ সম্পাদক হায়দার আলী রনি, দক্ষিণ জেলা শ্রমিক লীগের সাধারণ সম্পাদক ইঞ্জিনিয়ার ইসলাম আহমেদ প্রমূখ। অনুষ্ঠানে জেলা, উপজেলা, পৌরসভা আওয়ামী স্বেচ্ছাসেবক লীগের নেতাকর্মী উপস্থিত ছিলেন।</p>
    </article>
  </body>
</html>