<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426394/oi-exwterikes-opseis-toy-ktirioy-toy-nor-san-thn-atheath-pleyra-ths-selhnhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T19:30:02+00:00"/>
    <meta property="og:title" content="Οι εξωτερικές όψεις του κτιρίου του ΝΟΡ σαν την αθέατη πλευρά της Σελήνης"/>
    <meta property="og:description" content="Γράφει η"/>
  </head>
  <body>
    <article>
      <h1>Οι εξωτερικές όψεις του κτιρίου του ΝΟΡ σαν την αθέατη πλευρά της Σελήνης</h1>
      <address>
        <time datetime="2019-11-23T19:30:02+00:00">23 Nov 2019, 19:30</time>
      </address>
      <p>
        <b>Γράφει η<br/>Ελένη Ν. Καραγιάννη<br/><br/>αθλήτρια τριάθλου</b>
      </p>
      <p>
        <b>Οι εξωτερικές όψεις του Ναυτικού Ομίλου Ρόδου (ΝΟΡ) από την πλευρά της θάλασσας θυμίζουν την αθέατη πλευρά της Σελήνης.</b>
      </p>
      <p>Στην ουσία οι κτηριακές εγκαταστάσεις του Ναυτικού Ομίλου Ρόδου από την πλευρά της θάλασσας παρουσιάζουν φθορές και εγκατάλειψη που φαίνονται από όλους τους επισκέπτες του νησιού με κρουαζιερόπλοια, καράβια, εμπορικά και λοιπά πλεούμενα. Η πλευρά αυτή ουσιαστικά αφορά την εικόνα ενός από τα ιστορικά κτήρια της Ρόδου και συγκεκριμένα προς την είσοδο του λιμανιού.</p>
      <p>Πρόκειται για κτήριο της Ιταλοκρατίας το οποίο “κατασκευάστηκε από το 1931 έως το 1932 από τον Μπερναμπίτι και αρχικά λειτούργησε ως πεδίο σκοποβολής” στη συνέχεια τη δεκαετία του ‘90 λειτούργησε σαν κολυμβητήριο με δαπάνη του Ναυτικού Ομίλου Ρόδου ο οποίος προϋπήρχε από την Ιταλοκρατία. Για τις προπονήσεις τους οι αθλητές πριν τη δημιουργία των νέων κολυμβητηρίων χρησιμοποιούσαν μία μικρή προβλήτα στον λιμενίσκο μπροστά στις εγκαταστάσεις του ΝΟΡ η οποία υπάρχει και σήμερα αλλά δεν χρησιμοποιείται (σύμφωνα με όσα έχουν αναφερθεί από τον Πρόεδρο του ΝΟΡ κύριο Δημήτριο Χριστοδούλου).</p>
      <figure>
        <img src="https://www.rodiaki.gr/medias/2019/11/22/5cfaa9a8419e90a17537ec1461a7e062.jpg"/>
      </figure>
      <p>Το κτήριο του ΝΟΡ αποτελεί ένα κομμάτι από ένα μνημειακό σύνολο όπως χαρακτηριστικά αναφέρεται και σε άρθρο της εφημερίδας “Ροδιακή” στις 15.09.2016 και παραθέτω: “Είναι χαρακτηριστικό ότι όλες οι αποικίες οι Ιταλικές, (Αβησσυνία, Λιβύη και άλλες) ανήκαν στο υπουργείο Αποικιών της Ιταλίας, ενώ η Δωδεκάνησος ήταν αυτόνομη διοικητικά, υπαγόταν στο υπουργείο Εξωτερικών της Ιταλίας και λεγόταν «Governo dele Isole Italiane Dell Egeo», δηλαδή Κυβέρνηση των Ιταλικών Νήσων του Αιγαίου.</p>
      <p>Από την πρώτη στιγμή της κατοχής, με διάταγμα του στρατηγού Porta της 28/4/20 η περιοχή γύρω από τα τείχη της παλιάς πόλης κηρύσσεται “zona monumentale” δηλαδή «μνημειακή ζώνη» με αποτέλεσμα τον ασφυκτικό έλεγχο οποιασδήποτε κατασκευής και άλλης διακαιοπραξίας καθώς και δικαίωμα απαλλοτρίωσης. Ο πρώτος πολιτικός διοικητής δε ο Μάριο Λάγκο, ήταν ένας ικανότατος διπλωμάτης ο οποίος έβγαλε ένα διάταγμα (11 Απριλίου 1924) με το οποίο γινόταν δυνατό να διαταχθούν απαλλοτριώσεις όλων των εκτάσεων και των κτηρίων τα οποία σχεδόν στο σύνολό τους είχαν Τούρκοι στην κατοχή τους. Σύμφωνα με αυτό το διάταγμα όλες οι εκτάσεις γύρω από τα τείχη της Ρόδου, απαλλοτριώθηκαν για λόγους κοινής ωφέλειας”.</p>
      <p>Ουσιαστικά δηλαδή τα μνημειακά σύνολα στη Ρόδο αποτελούν πηγές και μέρος της Ιστορικής μας Μνήμης που είναι συνδεδεμένα με την ιστορία και τον πολιτισμό μας.<br/>Στον Ναυτικό Όμιλο Ρόδου πολύ επιγραμματικά έχουν φιλοξενηθεί και διοργανωθεί διεθνή αθλητικά γεγονότα όπως τα Island Games 2007, διεθνείς αγώνες ταε κβο ντο (με αντίστοιχη διαμόρφωση των πισινών), ιστιοπλοϊκοί αγώνες, αγώνες τριάθλου κ.ά, θέματα που προκαλούν το δημόσιο ενδιαφέρον υπερηφάνεια για τον τόπο μας.</p>
      <figure>
        <img src="https://www.rodiaki.gr/medias/2019/11/22/4ea01e71211ae55fe32b8f3761ff200a.jpg"/>
      </figure>
      <p>Στις μέρες μας, παρόλο που χρησιμοποιείται για εκπαιδευτικούς σκοπούς καθόσον τους καλοκαιρινούς μήνες διεξάγονται μαθήματα κολύμβησης σε συνδυασμό με την εκμάθηση άλλων αθλημάτων όπως καγιάκ, ιστιοπλοΐας κ.λπ. που διεξάγονται από τον Ναυτικό Όμιλο Ρόδου, εντούτοις δεν υφίσταται μέριμνα για αποκατάσταση των όψεων του κτηρίου και διαμορφώσεως του περιβάλλοντος χώρου από τους αρμόδιους φορείς.</p>
      <p>Η εικόνα που απεικονίζεται και μεταφέρεται από τους επισκέπτες του νησιού σ’ εκείνο το σημείο είναι αποκαρδιωτική και υποβαθμίζει όχι μόνο την αισθητική των επισκεπτών αλλά και τις φιλότιμες προσπάθειες που γίνονται από τους φορείς διοργανώσεων όλων των αθλητικών γεγονότων προκειμένου να προβληθεί ο τόπος μας.</p>
      <p>Πρόσφατα εκδόθηκε εγκύκλιος από το Υπουργείο Παιδείας για το υποχρεωτικό μάθημα της κολύμβησης για παιδιά των τάξεων του δημοτικού. Η πισίνα του ΝΟΡ ενδεχομένως να μην είναι επιλέξιμη. Η λειτουργική και αισθητική βελτίωση αναβάθμιση των εγκαταστάσεων του Ναυτικού Ομίλου Ρόδου, είναι απαιτητή και θα βοηθούσε όχι μόνο στην εξέλιξη των αθλητών που χρησιμοποιούν τις εγκαταστάσεις, αλλά και άλλων αθλημάτων, εφόσον θα μπορούσαν να χρησιμοποιηθούν από περισσότερους αθλητικούς συλλόγους. Επίσης οι επισκέπτες του νησιού θ’ αντίκριζαν μία περιποιημένη εικόνα των κτηρίων σχετική με τη συγκρότηση και την οργάνωση και ό,τι άλλο αυτό συνεπάγεται αναφορικά με τη διατήρηση της Ιστορικής μας Μνήμης και της Πολιτιστικής μας Κληρονομιάς.</p>
    </article>
  </body>
</html>