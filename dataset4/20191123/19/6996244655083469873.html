<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/opinion/709557"/>
    <meta property="og:site_name" content="ישראל היום"/>
    <meta property="article:published_time" content="2019-11-23T19:25:00+00:00"/>
    <meta property="og:title" content="ליברמן, חדל מההסתה"/>
    <meta property="og:description" content="פנחס זלצמן"/>
  </head>
  <body>
    <article>
      <h1>ליברמן, חדל מההסתה</h1>
      <address><time datetime="2019-11-23T19:25:00+00:00">23 Nov 2019, 19:25</time> by <a rel="author" href="https://www.israelhayom.co.il/ih_search?writer=106%2C735" target="_blank">פנחס זלצמן</a></address>
      <p>דבריו האחרונים של יו"ר ישראל ביתנו, אביגדור ליברמן, היו עליית מדרגה בהסתה כלפי הציבור החרדי, אך יותר מכך היו בגידה במורשתו כיליד קישינב וכבוגר הקהילה היהודית במולדובה.</p>
      <p>לא אחת מתהדר ליברמן בחיבור לדמות הנערצת עליו, רבי חיים זנוויל אברמוביץ' זצ"ל, הוא הרבי מריבניץ. בהזדמנויות שונות סיפר שזכה לברכת הרבי כבר בטקס ברית המילה, וגם בבר המצווה שלו. בטור שפרסם אחרי בחירות אפריל, סיפר ליברמן איך עלה לקברו של הרב שבמונסי לקראת הכרעת הדין במשפטו, ועל ההקלה לאחר שהתפלל על קבר הרב הנערץ עליו.</p>
      <p>דמותו של הרבי מריבניץ מאפיינת מאוד את יהודי מולדובה. הוא שמר על קיום תורה ומצוות בקפידה גם תחת אימי המשטר הסובייטי, היה מל ושוחט למרות הסכנה הכרוכה במעשים אלה, והתפרסם כבעל מופת שדאג לצרכי היום־יום של קהילתו.</p>
      <p>במולדובה התפרסמו גם רבנים גדולים נוספים, כמו האדמו"ר משטפנשט והרב יהודה לייב צירלסון. לאורך כל הדורות הקהילה היהודית במולדובה שימשה סמל לחיבור בין כל הקהילות שפעלו במדינה. הקהילה האורתודוקסית - "אגודת ישראל" - הפועלת ברציפות כבר 106 שנים, כולל תחת השלטון הקומוניסטי, שכנה בשלום ובהרמוניה עם המזרחי, המוסדות הציוניים, ואף עם הקהילה הקראית ההונגרית במולדובה.</p>
      <p>הרב צירלסון, שהיה חבר מועצת גדולי התורה של אגודת ישראל ורבה הראשי של קישינב, ייצג את יהודי המדינה בגאון כחבר בפרלמנט הרומני. כמי שממשיך את תפקידו של הרב צירלסון, אני זוכה לעמוד מקרוב על האופי המיוחד של יהודי מולדובה, ששימרו את המסורת היפה גם עשרות שנים תחת מסך הברזל וממשיכים לפעול בשיתוף פעולה ובהרמוניה מבורכת בין הקהילות השונות בעיר.</p>
      <p>כל ילד יהודי בקישינב שמתחנך בקהילה או בבתי הספר היהודיים בעיר יודע, שכדי להתמודד עם הסכנות החיצוניות יש לעמוד מאוחדים ומלוכדים. אני עד לא אחת להבדל הבולט בין מי שגדלו על החינוך הסובייטי וחותרים לניצחון בכל מחיר, לבין מי שגדלו על החינוך היהודי המקומי ויודעים שאין מנהלים מריבות בתוך הקהילה פנימה.</p>
      <p>הקהילה היהודית בקישינב מתייחסת בהערכה לאביגדור ליברמן ורואה בו את אחד מבניה המוצלחים, אולם היא מתקשה לקבל את דבריו הבוטים על "החרדים הסחטנים". השנאה היוקדת וההשתלחות כלפי הציבור החרדי הן ההפך הגמור מהמורשת של הרבי מריבניץ ומדרכה הייחודית של הקהילה היהודית במולדובה.</p>
      <p>כמולדובני למולדובני, אני קורא לליברמן: השרידות הפוליטית שלך לא שווה את המלחמה בתוך הבית. חדל.</p>
      <p>
        <b>הרב פנחס זלצמן הוא רבה האורתודוקסי של מולדובה</b>
      </p>
    </article>
  </body>
</html>