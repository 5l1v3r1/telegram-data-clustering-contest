<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/malta-vrazda-novinarky-vysetrovani_1911231906_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T19:06:00+00:00"/>
    <meta property="og:title" content="Vražda maltské novinářky: prominentní podnikatel chce vyměnit informace za imunitu"/>
    <meta property="og:description" content="Byznysmen Yorgen Fenech, který byl donedávna šéfem energetické společnosti Electrogas, byl poprvé zatčen ve středu. Policie jej zadržela ve chvíli, kdy chtěl z Malty odplout na své lodi."/>
  </head>
  <body>
    <article>
      <h1>Vražda maltské novinářky: prominentní podnikatel chce vyměnit informace za imunitu</h1>
      <address><time datetime="2019-11-23T19:06:00+00:00">23 Nov 2019, 19:06</time> by <a rel="author">ČTK</a></address>
      <p>
        <b>Podnikatel zadržený při vyšetřování vraždy maltské novinářky Daphne Caruanaové Galiziové v sobotu požádal o imunitu výměnou za informace, které o případu má. Informovala o tom agentura AFP s odvoláním na zdroje blízké vyšetřování.</b>
      </p>
      <p>Podnikatel Yorgen Fenech požádal o imunitu či jinou formu dohody při výslechu. Později si stěžoval na bolesti a byl převezen do nemocnice. O jeho zdravotním stavu zatím nejsou zprávy.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/malta-novinarka-daphne-caruanaova-galiziova-vrazda_1911220000_zit"/>
      </related>
      <p>Byznysmen, který byl donedávna šéfem energetické společnosti Electrogas, byl poprvé zatčen ve středu. Policie jej zadržela ve chvíli, kdy chtěl z Malty odplout na své lodi.</p>
      <p>Operaci předcházelo zadržení 41letého Melvina Theumy, který se označil za zprostředkovatele vraždy novinářky a slíbil policii cenné informace výměnou za beztrestnost za všechny své trestné činy. V minulosti měl problémy se zákonem kvůli lichvě. I Theuma si v pátek stěžoval na zdravotní potíže a skončil v nemocnici.</p>
      <p>Fenecha policie ve čtvrtek večer propustila na kauci, protože bez vznesení obvinění smí podezřelého zadržovat pouze 48 hodin. Den poté opět skončil v cele. Některá média a rodina zesnulé novinářky ho považují za možného objednavatele vraždy.</p>
      <p>Rozhodnutí o žádosti Fenecha spadá do pravomocí maltského premiéra Josepha Muscata. Ten už imunitu výměnou za informace o případu poskytl Theumovi.</p>
      <h3>Případ zavražděné novinářky</h3>
      <p>Třiapadesátiletá novinářka Caruanaová Galiziová, která na svém blogu psala o korupci ve vládních kruzích, zahynula při výbuchu bomby ve svém voze v říjnu 2017. Její smrt vyvolala v Evropě zděšení i pochybnosti o vládě práva ve středomořském ostrovním státě.</p>
      <p>Ze smrti novinářky byli letos obžalováni tři muži, všichni ale tvrdí, že jsou nevinní. Stále se nedaří objasnit, kdo byl zadavatelem vraždy.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/2017-10-16t181119z_2_171016-201820_dp.jpg?itok=r2mtoLf4"/>
        <figcaption>Zavražděná maltská novinářka Daphne Caruana Galiziová (archivní foto) | Zdroj: Reuters</figcaption>
      </figure>
      <p>Novinářka, která se zabývala odhalováním korupce, osm měsíců před svou smrtí psala na svém blogu o dubajské společnosti 17 Black, která patří podle maltských úřadů Fenechovi.</p>
      <p>Caruanaová Galiziová napsala, že je tato společnost napojena na maltské politiky.</p>
      <p>Rada Evropy letos společnost 17 Black jmenovala ve své zprávě o smrti novinářky a uvedla, že firma údajně vyplácela přes neprůhledné společnosti v Panamě podstatné finanční částky vysoce postaveným maltským politikům a úředníkům.</p>
      <related>
        <h4>Související články</h4>
        <a href="https://www.irozhlas.cz/zpravy-svet/malta-novinarka-daphne-caruanaova-galiziova-vrazda_1911220000_zit"/>
        <a href="https://www.irozhlas.cz/zpravy-svet/malta-zavrazdena-novinarka_1911191358_zit"/>
        <a href="https://www.irozhlas.cz/zpravy-svet/vysetrovani-vrazdy-novinarka-malta-bomba-rada-evropy_1909210729_kro"/>
      </related>
    </article>
  </body>
</html>