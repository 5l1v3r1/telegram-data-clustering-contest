<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/sabiedriba/rigas-centraltirgus-ieksejas-drosibas-dienesta-vaditajam-piemerots-liecinieka-statuss/"/>
    <meta property="og:site_name" content="skaties.lv"/>
    <meta property="article:published_time" content="2019-11-23T19:01:00+00:00"/>
    <meta property="og:title" content="“Rīgas Centrāltirgus” Iekšējās drošības dienesta vadītājam piemērots liecinieka statuss"/>
    <meta property="og:description" content="Rīgas pašvaldības uzņēmuma “Rīgas Centrāltirgus” Iekšējās drošības dienesta vadītājs Maksims Danovskis pēc ceturtdien un piektdien Valsts policijas veiktajām procesuālajām darbībām netika aizturēts, bet viņam piemērots liecinieka status, aģentūrai LETA pastāstīja Danovskis."/>
  </head>
  <body>
    <article>
      <h1>“Rīgas Centrāltirgus” Iekšējās drošības dienesta vadītājam piemērots liecinieka statuss</h1>
      <address><time datetime="2019-11-23T19:01:00+00:00">23 Nov 2019, 19:01</time> by <a rel="author">LETA</a></address>
      <p>Rīgas pašvaldības uzņēmuma “Rīgas Centrāltirgus” Iekšējās drošības dienesta vadītājs Maksims Danovskis pēc ceturtdien un piektdien Valsts policijas veiktajām procesuālajām darbībām netika aizturēts, bet viņam piemērots liecinieka status, aģentūrai LETA pastāstīja Danovskis.</p>
      <p>Viņš apstiprināja, ka ceturtdien 21.novembrī Centrāltirgus administrācijas ēkā un tā teritorijā Valsts policija veica procesuālas darbības. Tāpat kratīšanas notikusi atsevišķu darbinieku dzīvesvietā, ieskaitot Danovska.</p>
      <p>Centrāltirgus Iekšējā drošības dienesta vadītājs aģentūrai LETA sacīja, ka viņam nav skaidrs, kādā lietā viņam piemērots liecinieka status, paužot cerību, ka tuvākajā laikā viņam to paskaidros un piebilda, ka pēdējo gadu laikā dienesta darbinieki kopā ar Valsts policiju, kā arī Rīgas pašvaldības policiju veikuši lielu darbu, lai novērstu nelikumīgu cigarešu, spirta tirdzniecību, un izskaužot citus likumpārkāpumus Centrāltirgus teritorijā.</p>
      <p>Tāpat Danovskis piebilda, ka šogad uzstādītas jaunas videokameras, modernizēta visa videonovērošanas sistēma un tā atbilst jaunākajām tehnoloģijām.</p>
      <p>“Mēs kā struktūra – Iekšējās drošības dienests – vienmēr esam bijuši atvērti dialogam un snieguši visu iespējamo palīdzību tiesībsargājošo institūciju darbiniekiem, lai novērstu nelikumīgu akcīzes preču apriti Centrāltirgū,” sacīja Danovskis un atkārtoti aicināja nepieņemt pāragrus secinājumus līdz brīdim, kamēr nebūs noskaidroti visi lietas apstākļi, un kāpēc tiesībsargājošās institūcijas veikušas procesuālās darbības.</p>
      <p>Kā ziņots, 21.novembrī un 22.novembrī likumsargi Centrāltirgus administrācijas ēkā <a href="https://skaties.lv/zinas/latvija/sabiedriba/veiktas-vairak-neka-80-kratisanas-kas-sobrid-zinams-par-verienigo-policijas-operaciju-centraltirgu/">veikuši procesuālās darbības,</a> kas iespējams, veiktas saistībā ar akcizēto preču nelikumīgu apriti.</p>
      <slideshow>
        <figure>
          <img src="https://neskaties.lv/2019/11/4b4f-5dd705e92bfa7-672x504.jpeg"/>
        </figure>
        <figure>
          <img src="https://neskaties.lv/2019/11/fd22-5dd705f40c21f-672x504.jpeg"/>
        </figure>
        <figure>
          <img src="https://neskaties.lv/2019/11/72d6-5dd705feb5614-672x504.jpeg"/>
        </figure>
        <figure>
          <img src="https://neskaties.lv/2019/11/1425-5dd70608d6f86-672x504.jpeg"/>
        </figure>
        <figure>
          <img src="https://neskaties.lv/2019/11/8a3f-5dd706126aa1b-672x504.jpeg"/>
        </figure>
        <figure>
          <img src="https://neskaties.lv/2019/11/560d-5dd7061cb59aa-672x504.jpeg"/>
        </figure>
        <figure>
          <img src="https://neskaties.lv/2019/11/3166-5dd70627c45ad-672x504.jpeg"/>
        </figure>
        <figure>
          <img src="https://neskaties.lv/2019/11/fdfe-5dd706322e532-672x504.jpeg"/>
        </figure>
        <figure>
          <img src="https://neskaties.lv/2019/11/b51f-5dd7063bd1d5a-672x504.jpeg"/>
        </figure>
        <figure>
          <img src="https://neskaties.lv/2019/11/04b5-5dd70647740ed-672x504.jpeg"/>
        </figure>
        <figure>
          <img src="https://neskaties.lv/2019/11/d077-5dd706512d4b7-672x504.jpeg"/>
        </figure>
        <figure>
          <img src="https://neskaties.lv/2019/11/d6ab-5dd7065a939c0-672x504.jpeg"/>
        </figure>
        <figure>
          <img src="https://neskaties.lv/2019/11/b9cb-5dd7066385c1d-672x504.jpeg"/>
        </figure>
        <figure>
          <img src="https://neskaties.lv/2019/11/c510-5dd7066d0d64a-672x504.jpeg"/>
        </figure>
        <figure>
          <img src="https://neskaties.lv/2019/11/635e-5dd70676c3a09-672x378.jpeg"/>
        </figure>
        <figure>
          <img src="https://neskaties.lv/2019/11/49db-5dd7067fe17ab-672x378.jpeg"/>
        </figure>
        <figure>
          <img src="https://neskaties.lv/2019/11/55e5-5dd7068a5a3d2-672x378.jpeg"/>
        </figure>
        <figure>
          <img src="https://neskaties.lv/2019/11/8a0c-5dd70694716d4-672x378.jpeg"/>
        </figure>
        <figure>
          <img src="https://neskaties.lv/2019/11/8d7b-5dd706a2ba570-672x378.jpeg"/>
        </figure>
        <figcaption>Foto no notikuma vietas</figcaption>
      </slideshow>
      <p>“Rīgas centrāltirgus” valdes priekšsēdētājs Artis Druvinieks žurnālistiem pauda viedokli, ka Centrāltirgus ir tikai viens no lielākas izmeklēšanas posmiem, jo viņa rīcībā esošā informācija liecinot, ka procesuālās darbības veiktas vairākās vietās, tostarp, tuvākajā tirgus apkaimē. Arī Valsts policija (VP) apstiprinājusi, ka kopumā veiktas aptuveni 80 kratīšanas.</p>
      <p>Taujāts, vai viņam ir informācija par Danovska iespējamo iesaisti šajā lietā, Druvinieks apstiprināja, ka darbā Danovskis nebija ieradies, taču oficiālas informācijas par viņa atrašanās vietu Druviniekam nebija. Tāpat valde neesot informēta, vai starp aizturētajiem ir kāds cits no uzņēmuma darbiniekiem.</p>
      <p>Pēc Druvinieka teiktā, likumsargi darbiniekiem ļāvuši doties projām atšķirīgos laikos, dažiem arī pēc pusnakts, tādēļ tirgus vadība ļāvusi darbā ierasties vēlāk.</p>
      <p>Taujāts, kā pašam Centrāltirgum veicas ar kontrabandas apkarošanu, Druvinieks sacīja, ka uzņēmumam ir ļoti liela teritorija, kura visa ir atklāta, tāpēc kontrolēt to pilnībā ir ļoti grūti.</p>
      <p>Viņaprāt, pamatā nepieciešams meklēt nevis “ķēdes pēdējo posmu”, bet gan cēloni – kā šīs kontrabandas preces nonāk Latvijā.</p>
      <p>Vienlaikus valde pieļāva, ka Gogoļa laukumā, tirgus teritorijā, kas ir nomnieka pārziņā, iespējams, konfiscētas kādas preces ar akcīzes markām, taču VP izmeklēšanas interesēs šādu informāciju neesot komentējusi.</p>
      <p>Druvinieks norādīja, ka visas darbības veiktas ļoti korekti un uzņēmuma darbinieki sadarbojušies ar likumsargiem. Viņš arī uzsvēra, ka valdes locekļi procesā piedalījušies tikai kā juridiskās personas pārstāvji un nevienam no viņiem izmeklēšanā nav piemērots nekāds statuss.</p>
      <p>VP Rīgas reģiona pārvaldes Kriminālpolicija pārvalde izmeklēšanas interesēs plašākus komentārus likumsargi nesniedz.</p>
    </article>
  </body>
</html>