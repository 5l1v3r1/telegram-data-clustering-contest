<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/muzeum-w-markowej-cipora-reem-beer-zydowka-uratowana-przez-rodzine-marii-i-stanislawa-dudkow,987749.html"/>
    <meta property="og:site_name" content="TVN24"/>
    <meta property="article:published_time" content="2019-11-23T19:56:48+00:00"/>
    <meta property="og:title" content="Miała półtora roku, gdy uratowała ją polska rodzina. Wzruszające spotkanie w Markowej"/>
    <meta property="og:description" content="Cipora Reem-Beer, Żydówka jako dziecko uratowana przez rodzinę Marii i Stanisława Dudków w latach niemieckiej okupacji, spotkała się w sobotę z ich potomkami. Do spotkania doszło w Muzeum Polaków R..."/>
  </head>
  <body>
    <article>
      <h1>Miała półtora roku, gdy uratowała ją polska rodzina. Wzruszające spotkanie w Markowej</h1>
      <address><time datetime="2019-11-23T19:56:48+00:00">23 Nov 2019, 19:56</time> by <a rel="author">tmw//rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/b6b64cfd-da4d-4f61-9535-c24f2dd540aa-480p.mp4" autoplay="" loop=""/>
        <figcaption>Cipora Reem-Beer spotkała się z rodziną tych, którzy ją uratowali podczas niemieckiej okupacji<cite>Foto: PAP/Darek Delmanowicz | Video: PAP/Darek Delmanowicz</cite></figcaption>
      </figure>
      <h3>Cipora Reem-Beer, Żydówka jako dziecko uratowana przez rodzinę Marii i Stanisława Dudków w latach niemieckiej okupacji, spotkała się w sobotę z ich potomkami. Do spotkania doszło w Muzeum Polaków Ratujących Żydów podczas II wojny światowej im. Rodziny Ulmów w Markowej koło Łańcuta (Podkarpackie). Uczestnikami była także 80-osobowa grupa uczniów z Izraela.</h3>
      <p>- Przyjechała Cipora Reem-Beer, w czasie Holokaustu ukrywana przez nieżyjących już Marię i Stanisława Dudków z Odrzykonia koło Krosna. Towarzyszyli jej najbliżsi krewni oraz 80-osobowa grupa młodzieży szkolnej z Izraela. Wspólnie uhonorowali polską rodzinę, dzięki której Reem-Beer przetrwała niemiecką okupację – powiedziała dyrektor muzeum dr Anna Stróż-Pawłowska.</p>
      <p>Po spotkaniu rodzina Reem-Beer pojechała na grób małżeństwa Dudków na cmentarzu w Odrzykoniu.</p>
      <related>
        <a href="https://www.tvn24.pl/wiadomosci-z-kraju,3/17-marca-narodowym-dniem-pamieci-polakow-ratujacych-zydow-sejm-zajmie-sie-propozycja-prezydenta,812327.html"/>
      </related>
      <h3>"Dziewczynka pod opieką polskiej rodziny doczekała końca niemieckiej okupacji"</h3>
      <p>Do Markowej Reem-Beer przyjechała z dwiema córkami i dwoma synami oraz wnukami. Rodzinę Dudków reprezentowały trzy osoby.</p>
      <p>Cipora Reem-Beer straciła w Holokauście całą najbliższą rodzinę. Matka Beila i siostra Mariem ukrywały się we własnym domu i w efekcie donosu zostały zabite przez Niemców. Zginęło też pozostałe rodzeństwo dziewczynki i jej ojciec, Chemie Weinstein-Beer.</p>
      <p>Jesienią 1940 roku babcia Cipory – Suesman Katz skontaktowała się ze Stanisławem i Marią Dudkami z Odrzykonia, prosząc, by ukryli półtoraroczną dziewczynkę. Dudkowie przygarnęli ją, ukrywali jej prawdziwą tożsamość.</p>
      <related>
        <a href="https://www.tvn24.pl/wiadomosci-z-kraju,3/posmiertnie-uhonorowane-za-heroiczna-postawe-wobec-zaglady-zydow,948680.html"/>
      </related>
      <p>- Najpierw zgłosili w urzędzie gminy jako znalezioną sierotę, a następnie ochrzcili, nadając imię Cecylia. Pogłoski o żydowskim pochodzeniu dziecka sprawiły, że gestapo w Krośnie poddało je nawet specjalnemu "badaniu medycznemu". Dziewczynka pod opieką polskiej rodziny doczekała końca niemieckiej okupacji – przypomniała dyrektor muzeum.</p>
      <h3>Uznani za Sprawiedliwych wśród Narodów Świata</h3>
      <p>Po wojnie, dzięki działaniom organizacji żydowskich, udało się ustalić rzeczywiste pochodzenie dziewczynki. Wobec braku krewnych Cecylia trafiła do sierocińca w Krośnie. Po tułaczce po europejskich domach dziecka, w 1948 roku znalazła się w Izraelu jako Cipora Beer. W 1960 roku wyszła za mąż.</p>
      <p>Po latach jej rodzina rozpoczęła poszukiwania polskich bohaterów. Maria i Stanisław Dudkowie 7 czerwca 2010 r. zostali pośmiertnie odznaczeni medalem Sprawiedliwy wśród Narodów Świata.</p>
      <h3>Muzeum Polaków Ratujących Żydów</h3>
      <p>Muzeum Polaków Ratujących Żydów podczas II wojny światowej im. Rodziny Ulmów w Markowej k. Łańcuta na Podkarpaciu upamiętnia Polaków, którzy podczas niemieckiej okupacji, ryzykując życie, próbowali uratować lub uratowali Żydów. Ma upowszechniać wiedzę o Polakach, którzy - mimo grożącej kary śmierci - pomagali ludności żydowskiej skazanej przez III Rzeszę na zagładę.</p>
      <p>Powstało w Markowej, gdzie 24 marca 1944 roku niemieccy żandarmi zamordowali ośmioro Żydów z rodzin Didnerów, Gruenfeldów i Goldmanów oraz ukrywających ich Józefa Ulmę, jego żonę Wiktorię będącą w zaawansowanej ciąży i sześcioro dzieci Ulmów. Najstarsza spośród rodzeństwa - Stasia - miała osiem lat.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/najstarszy-polski-sprawiedliwy-wsrod-narodow-swiata-skonczyl-100-lat,985552.html"/>
        <a href="https://www.tvn24.pl/wiadomosci-z-kraju,3/premier-apelowal-o-poprawienie-okropnego-bledu-w-serialu-netflix-wydal-komunikat,984715.html"/>
        <a href="https://www.tvn24.pl/wiadomosci-ze-swiata,2/prezydent-izraela-jestem-przerazony-antysemickimi-pogrozkami-wobec-wloskiej-senator,984379.html"/>
        <a href="https://www.tvn24.pl/wiadomosci-ze-swiata,2/pociag-pamieci-juz-nie-pojedzie-do-auschwitz-inicjatywa-stronnicza,984113.html"/>
        <a href="https://www.tvn24.pl/wiadomosci-ze-swiata,2/ocalalej-z-holokaustu-senator-przyznano-ochrone-dowod-na-to-ze-swiat-sie-cofa,983704.html"/>
      </related>
    </article>
  </body>
</html>