<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/miscellaneous/2019/11/23/842648"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T19:28:00+00:00"/>
    <meta property="og:title" content="অজান্তে সেলফি ক্যামেরায় উঠতে পারে গোপন ছবি"/>
    <meta property="og:description" content="ভয়ঙ্কর বিপদের সম্মুখীন স্মার্টফোন ব্যবহারকারীরা। নিরাপত্তা বিশেষজ্ঞরা বলছেন, স্মার্টফোনের সেলফি ক্যামেরার মাধ্যমে খুব সহজেই নজরদারি চালানো যেতে পারে এবং সেটা ব্যবহারকারীর অজান্তেই। সাইবার নিরাপত্তাবিদরা বলছেন, মাত্র কয়েকটি অ্যাপস ব্যবহার করেই আপনার মোবাইলের ফ্রন্ট বা ব্যাক ক্যামেরা হ্যাক করে ফেলতে পারে যে কোনো হ্যাকার। ফলে সতর্ক থাকা প্রয়োজন। বারবার পরীক্ষা নিরীক্ষার পর নিরাপত্তাবিদদের টিম জানিয়েছে, কোনো হ্যাকার চাইলে আপনার মোবাইলে কোনো অ্যাপ প্রবেশ করিয়ে খুব সহজে আপনার একান্ত মুহূর্তের ছবি তুলে নিতে পারে। শুধু ফটো তোলা নয়, আপনার অজান্তেই নেওয়া হতে পারে ভিডিও। অনেক সময় মোবাইলের স্ক্রিন অফ থাকাকালীন অবস্থায় আপনাকে সম্পূর্ণ অন্ধকারের মধ্যে রেখে তোলা হতে পারে ভিডিও ও ছবি। সাইবার নিরাপত্তাবিদরা বলছেন, হ্যাকারার ফোনের মধ্যে এমন কয়েকটি ভাইরাস প্রবেশ করিয়ে দিচ্ছে, যেগুলো ফোনে স্টোরেজের পারমিশন চাচ্ছে। যদি কেউ না বুঝে সেই পারমিশন দিয়ে দেয়, তবেই সর্বনাশ। হ্যাক হয়ে যেতে পারে আপনার মোবাইলের ক্যামেরা।  বেশিরভাগ স্মার্টফোন ব্যবহারকারী এই পারমিশন দিয়ে থাকেন, তারা এই পারমিশন দেওয়াটা অনেক সময় স্বাভাবিক বলেই মনে করেন। এই পারমিশন…"/>
  </head>
  <body>
    <article>
      <h1>অজান্তে সেলফি ক্যামেরায় উঠতে পারে গোপন ছবি</h1>
      <address><time datetime="2019-11-23T19:28:00+00:00">23 Nov 2019, 19:28</time> by <a rel="author">কালের কণ্ঠ অনলাইন</a></address>
      <p>ভয়ঙ্কর বিপদের সম্মুখীন স্মার্টফোন ব্যবহারকারীরা। নিরাপত্তা বিশেষজ্ঞরা বলছেন, স্মার্টফোনের সেলফি ক্যামেরার মাধ্যমে খুব সহজেই নজরদারি চালানো যেতে পারে এবং সেটা ব্যবহারকারীর অজান্তেই। সাইবার নিরাপত্তাবিদরা বলছেন, মাত্র কয়েকটি অ্যাপস ব্যবহার করেই আপনার মোবাইলের ফ্রন্ট বা ব্যাক ক্যামেরা হ্যাক করে ফেলতে পারে যে কোনো হ্যাকার। ফলে সতর্ক থাকা প্রয়োজন।</p>
      <p>বারবার পরীক্ষা নিরীক্ষার পর নিরাপত্তাবিদদের টিম জানিয়েছে, কোনো হ্যাকার চাইলে আপনার মোবাইলে কোনো অ্যাপ প্রবেশ করিয়ে খুব সহজে আপনার একান্ত মুহূর্তের ছবি তুলে নিতে পারে। শুধু ফটো তোলা নয়, আপনার অজান্তেই নেওয়া হতে পারে ভিডিও। অনেক সময় মোবাইলের স্ক্রিন অফ থাকাকালীন অবস্থায় আপনাকে সম্পূর্ণ অন্ধকারের মধ্যে রেখে তোলা হতে পারে ভিডিও ও ছবি।</p>
      <p>সাইবার নিরাপত্তাবিদরা বলছেন, হ্যাকারার ফোনের মধ্যে এমন কয়েকটি ভাইরাস প্রবেশ করিয়ে দিচ্ছে, যেগুলো ফোনে স্টোরেজের পারমিশন চাচ্ছে। যদি কেউ না বুঝে সেই পারমিশন দিয়ে দেয়, তবেই সর্বনাশ। হ্যাক হয়ে যেতে পারে আপনার মোবাইলের ক্যামেরা। </p>
      <p>বেশিরভাগ স্মার্টফোন ব্যবহারকারী এই পারমিশন দিয়ে থাকেন, তারা এই পারমিশন দেওয়াটা অনেক সময় স্বাভাবিক বলেই মনে করেন। এই পারমিশন দিয়ে দেওয়ার ফলে আপনার মোবাইলের স্টোরেজ তো বটেই, আপনার মেমোরি কার্ডের নানান তথ্য ও ভিডিও হাতিয়ে নিতে পারে হ্যাকাররা।<br/> <br/>পাশাপাশি বিশেষজ্ঞরা জানিয়েছেন, এমন অনেক অ্যাপ্লিকেশন আছে, যেগুলো স্টোরেজ পারমিশন চায় ঠিকই। কিন্তু ব্যবহারকারীর ফটো বা ভিডিও নেওয়ার কোনো পরিকল্পনা তাঁরা করে না। কেবলমাত্র হ্যাকাররাই এ কাজ করে থাকে। ঠিক মতো ভেবে চিন্তে এই পারমিশন দিলে এই বিপদের হাত থেকে রক্ষা পাওয়া যেতে পারে। এমনকী যদি লোকেশন অপশন চালু থাকে তবে স্পাই অ্যাপলিকেশনের মাধ্যমে আপনি কোথায় আছেন, সেটাও জানতে পারে হ্যাকাররা।</p>
      <p>এই বিপদ থেকে রক্ষা পাওয়ার উপায় সম্পর্কে বিশেষজ্ঞরা বলছেন, যতটা পারা যায় থার্ড পার্টি অ্যাপ ব্যবহার থেকে বিরত থাকতে হবে। অন্য কোনো অ্যাপ্লিকেশনকে স্টোরেজের পারমিশন দেওয়ার আগে ভাবতে হবে, ওই অ্যাপ্লিকেশনটি কতটা নিরাপদ। আদৌ কি ওই অ্যাপ্লিকেশন ব্যবহারে ক্যামেরার প্রয়োজন রয়েছে। সব ভেবেচিন্তে কাজ করলে তবেই মিলবে এই বিপদ থেকে মুক্তি।</p>
    </article>
  </body>
</html>