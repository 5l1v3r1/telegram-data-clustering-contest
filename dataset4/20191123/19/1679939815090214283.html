<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/kenya-cel-putin-29-de-persoane-au-murit-in-urma-alunecarilor-de-teren-provocate-de-ploile-torentiale-_3059911.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-23T19:50:37+00:00"/>
    <meta property="og:title" content="Kenya: Cel puțin 29 de persoane au murit în urma alunecărilor de teren provocate de ploile torențiale"/>
    <meta property="og:description" content="Alunecările de teren în urma ploilor torenţiale au provocat moartea a cel puţin 29 de persoane în vestul Kenyei, a anunţat sâmbătă ministrul de Interne din această ţară, potrivit agerpres.ro."/>
  </head>
  <body>
    <article>
      <h1>Kenya: Cel puțin 29 de persoane au murit în urma alunecărilor de teren provocate de ploile torențiale</h1>
      <address><time datetime="2019-11-23T19:50:37+00:00">23 Nov 2019, 19:50</time> by <a rel="author">PUBLIKA.MD</a></address>
      <p><b>Alunecările de teren în urma ploilor torenţiale au provocat moartea a cel puţin 29 de persoane în vestul Kenyei, a anunţat sâmbătă ministrul de Interne din această ţară, potrivit <a href="https://www.agerpres.ro/planeta/2019/11/23/update-kenya-cel-putin-29-de-persoane-decedate-in-urma-alunecarilor-de-teren--407966">agerpres.ro</a>.</b><br/><br/>"Confirmăm cu tristeţe că 12 persoane din Tapach şi Parua, în regiunea Pokot South, şi 17 din Tamkal, în regiunea Pokot, Central şi-au pierdut viaţa", a declarat într-un comunicat ministrul kenyan de Interne, Fred Matiang'i.<br/><br/>Ploile torenţiale care s-au abătut în noaptea de vineri spre sâmbătă asupra regiunii West Pokot, la circa 350 de kilometri nord-vest de Nairobi, au dărâmat mai multe locuinţe.<br/><br/>"Au fost găsite 12 cadavre, iar căutările continuă", a declarat presei comisarul districtului West Pokot, Apollo Okello. Doi copii au fost descoperiţi în viaţă printre dărâmături şi au fost transportaţi la spital, a adăugat oficialul.<br/><br/>"Ploile torenţiale puternice sunt o adevărată provocare, dar noi depunem toate eforturile posibile", a precizat acesta, menţionând că au fost blocate importante căi rutiere, iar numeroase poduri sunt închise.<br/><br/>Au fost trimise elicoptere ale armatei şi ale poliţiei pentru a facilita operaţiunile de salvare, a precizat ministrul de Interne.<br/><br/>Crucea Roşie a anunţat de asemenea existenţa "unor alunecări de teren masive" în diferite zone din district, menţionând că la faţa locului au fost trimise echipe de intervenţie. Potrivit poliţiştilor de pe teren, bilanţul s-ar putea agrava.<br/><br/>Kenya nu este singura ţară din Africa de Est afectată de intemperii.<br/><br/>Precipitaţiile au dus la evacuarea a mii de persoane în Somalia, a inundat oraşe întregi în Sudanul de Sud şi a făcut zeci de morţi în Etiopia şi Tanzania.<br/><br/>Inundaţiile sunt un fenomen frecvent în regiune, dar, potrivit oamenilor de ştiinţă, un fenomen climatic centrat pe Oceanul Indian, cu o forţă fără precedent în ultimii ani, este cauza ploilor devastatoare din ultimele săptămâni.<br/><br/>În prezent, apele care mărginesc Africa de Est sunt mai calde decât temperaturile normale ale acestei perioade a anului, ceea ce duce la o evaporare accentuată, iar aerul umed care circulă spre continent se transformă apoi în precipitaţii.</p>
    </article>
  </body>
</html>