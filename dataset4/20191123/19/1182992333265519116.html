<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d1%82%d1%80%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d0%b2-%d0%bd%d0%b0%d0%b4%d0%bf%d1%80%d0%b5%d0%b2%d0%b0%d1%80%d0%b0%d1%82%d0%b0-%d0%b7%d0%b0-%d0%bd%d0%b0%d0%b3%d1%80%d0%b0/"/>
    <meta property="og:site_name" content="Труд"/>
    <meta property="article:published_time" content="2019-11-23T19:44:37+00:00"/>
    <meta property="og:title" content="Трима българи в надпреварата за наградите „Оскар“"/>
    <meta property="og:description" content="Теодор Ушев, Петя Златева и Милко Лазаров са тримата българи в дългия списък с претенденти за наградите &quot;Оскар&quot; на Филмовата академия в САЩ, съобщи БНТ. &quot;Физика на тъгата&quot; на Теодор Ушев по мотиви от романа на Георги Господинов е сред..."/>
  </head>
  <body>
    <article>
      <h1>Трима българи в надпреварата за наградите „Оскар“</h1>
      <address><time datetime="2019-11-23T19:44:37+00:00">23 Nov 2019, 19:44</time> by <a rel="author">Труд онлайн</a></address>
      <p>Теодор Ушев, Петя Златева и Милко Лазаров са тримата българи в дългия списък с претенденти за наградите „Оскар“ на Филмовата академия в САЩ, съобщи <a href="https://news.bnt.bg/bg/a/koi-sa-blgarskite-imena-v-nadprevarata-za-oskar">БНТ</a>.</p>
      <p>„Физика на тъгата“ на Теодор Ушев по мотиви от романа на Георги Господинов е сред 90-те късометражни анимации, които се борят за „Оскар“. Филмът е продуциран на Канадския филмов борд. От всичките 90 в анкета с участието на най-изявените директори на фестивали и кинокритици „Физика на тъгата“ попадна сред трите заглавия, които събраха най-много гласове и са с най-големи шансове.</p>
      <p>Носталгията и неслучилите се мечти на едно поколение са основната тема на филма. Премиерата на анимацията беше на фестивала в Торонто, а миналата седмица той пожъна успех и пред българската публика.</p>
      <p>В същата категория се състезава и анимацията „Задачи за деня“ на Петя Златева. Анимацията е определена като красиво и тъжно пресъздаване на самотата в привидно нормалния ден. Режисьорката е част от „Компот колектив“, които събира едни от най-талантливитие и изявени по света български аниматори.</p>
      <p>„Ага“ на режисьора Милко Лазаров е българското предложение в категорията, която вместо чуждоезичен, вече ще се казва международен игрален филм. В нея тази година се състезават 93 страни, което е рекорд.</p>
      <p>Метафората за последното семейство и нарушената хармония превръщат в универсална история филма, който беше представен в конкурсната програма на „Берлинале“. Заглавието спечели близо 40 награди на фестивали по целия свят. „Ага“ е корподукция на БНТ.</p>
    </article>
  </body>
</html>