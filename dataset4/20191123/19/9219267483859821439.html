<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392447-%d7%97%d7%91%d7%a8-%d7%9e%d7%95%d7%a2%d7%a6%d7%aa-%d7%94%d7%a2%d7%99%d7%a8-%d7%aa%d7%90-%d7%97%d7%99%d7%99%d7%9d-%d7%92%d7%95%d7%a8%d7%9f-%d7%91%d7%9c%d7%99-%d7%a4%d7%a9%d7%a8%d7%95%d7%aa"/>
    <meta property="og:site_name" content="סרוגים"/>
    <meta property="article:published_time" content="2019-11-23T19:47:31+00:00"/>
    <meta property="og:title" content="חבר מועצת העיר ת&quot;א חיים גורן: בלי פשרות המצב רק יחמיר"/>
    <meta property="og:description" content="אנו רואים את זה קורה כבר כמה עשורים, כאשר הצד שלנו מתבצר בעמדותיו ובפועל הסטטוס קוו הולך ומתפוגג בשטח, כך שאנו בסופו של דבר רק מפסידים במערכה."/>
  </head>
  <body>
    <article>
      <h1>חבר מועצת העיר ת"א חיים גורן: בלי פשרות המצב רק יחמיר</h1>
      <h2>אנו רואים את זה קורה כבר כמה עשורים, כאשר הצד שלנו מתבצר בעמדותיו ובפועל הסטטוס קוו הולך ומתפוגג בשטח, כך שאנו בסופו של דבר רק מפסידים במערכה. ראו ערך המסחר בשבת למשל שהולך ומתרחב כל העת, ולצערי אני צופה כי גם בתחומים אחרים כגון סדרי הנישואין במדינה, תהיינה פרצות רבות בהמשך</h2>
      <address><time datetime="2019-11-23T19:47:31+00:00">23 Nov 2019, 19:47</time> by <a rel="author">חיים גורן</a></address>
      <p>את המשפט המפורסם "יותר משישראל שמרו את השבת, שמרה השבת אותם" אמר הסופר 'אחד העם' – אושייה תל אביבית ידועה בשנותיה הראשונות של העיר, במאמר נגד אלו שרצו לקבוע את יום המנוחה השבועי ביום ראשון כדי להתאים עצמנו לעולם הגדול.100 שנים חלפו, השבת לשמחתנו התקבלה כיום המנוחה השבועי במדינת ישראל, אולם המחלוקת על אופייה במרחב הציבורי עדיין תוסס ומעורר אמוציות רבות.</p>
      <figure>
        <img src="https://www.srugim.co.il/i/wp-content/uploads/2019/11/%D7%AA%D7%97%D7%91%D7%A6-%D7%91%D7%A9%D7%91%D7%AA__w1980.jpg"/>
      </figure>
      <h4>עוד באותו נושא</h4>
      <h4>לראשונה הופעלה תחבורה ציבורית בשבת</h4>
      <p>לכתבה המלאה בסרוגים &gt;<br/>34</p>
      <p>כפי שרובכם ודאי יודעים , השבת החל לפעול בעיר <u><a href="https://www.srugim.co.il/392345-%d7%9c%d7%a8%d7%90%d7%a9%d7%95%d7%a0%d7%94-%d7%94%d7%95%d7%a4%d7%a2%d7%9c%d7%94-%d7%aa%d7%97%d7%91%d7%95%d7%a8%d7%94-%d7%a6%d7%99%d7%91%d7%95%d7%a8%d7%99%d7%aa-%d7%91%d7%a9%d7%91%d7%aa">מערך היסעים</a></u> נרחב בעיר וברחבי גוש דן, לאחר שבשבוע שעבר הצביעה מליאת העיר תל אביב יפו על אישור תכנית מערך היסעים בסופי השבוע, בזמנים בהם אין תחבורה ציבורית פעילה, כלומר בעיקר בשבתות וחגים.</p>
      <p>החלטה זו (אליה התנגדנו, 6 חברי מועצה לעומת 17 תומכים ושני נמנעים) כואבת לי ברמה האישית והציבורית, כמו שהיא ודאי כואבת לכל אדם המאמין בקדושת השבת ושמירתה. לאור ההבנה שאין בכוחנו למנוע את ההחלטה לחלוטין, ניהלנו משא ומתן מול ראש העיר והנהלת העירייה, על מנת לצמצם ככל האפשר את הפגיעה בציבור הדתי ובחילול השבת באופן כללי.</p>
      <h3>הקווים לא יעברו בשכונות בעלות צביון מסורתי</h3>
      <p>בתוך כך, הצלחנו להביא לשינוי מסלולי חלק מהקווים באופן שלא יעברו בשכונות בעלות ציבור דתי או מסורתי גדול, להביא את העירייה להקפיד (לחומרה) על חוק שעות עבודה ומנוחה באופן שהנהגים יהיו לא יהודים, לכך שהעירייה תפעיל מיניבוסים ולא אוטובוסים גדולים, ובמידה וישתנו דברים כגון ביקושים נמוכים או כניסה של מוניות שירות לעבודה באזורים אלו בסופי שבוע – תינתן גמישות מלאה לבטל באופן מיידי חלק מהשירות או כולו.</p>
      <p>ראוי גם לציין כי אנו חיים בתל אביב, עיר בעלת רוב מובהק לאנשים שאינם שומרי שבת, ושמירת הדמוקרטיה העירונית חשובה לנו. תפקידי המרכזי הוא לייצג את הצרכים והאינטרסים של הציבור המסורתי והדתי בעיר, ולקדם את ערכי התרבות היהודית. אך איני כמיעוט בעיר לכפות את דעתי על הרוב בהחלטות שעומדות בתחום סמכותה של העירייה.</p>
      <p>באופן עקרוני סברתי והתרעתי כי מדובר בנושא בעל השלכות גדולות לכלל המדינה, ויש לקיים את הדיון לגביו ("הסטטוס קוו") ברמה הארצית ולהימנע מנקיטת צעדים חד משמעיים לכיוון אחד במישור המקומי.</p>
      <h3>בלי פשרות המצב רק יחמיר</h3>
      <p>בנקודה זו חשוב לי להעביר מסר גם לראשי הציבור הדתי, הרבנים והפוליטיקאים כאחד: עלינו לצאת מנקודת הנחה שכל מאבק לשמירת הסטטוס קוו כמות שהוא ללא שום הסכמה לדיון והגעה להסכמות הכרוכות גם בפשרות, יוביל בהכרח להמשך החמרת המצב ולנגיסות בלתי פוסקות בסוגיות דת ומדינה מהצד החילוני של המפה.</p>
      <p>אנו רואים את זה קורה כבר כמה עשורים, כאשר הצד שלנו מתבצר בעמדותיו ובפועל הסטטוס קוו הולך ומתפוגג בשטח, כך שאנו בסופו של דבר רק מפסידים במערכה. ראו ערך המסחר בשבת למשל שהולך ומתרחב כל העת, ולצערי אני צופה כי גם בתחומים אחרים כגון סדרי הנישואין במדינה, תהיינה פרצות רבות בהמשך.</p>
      <p>בינתיים במישור המקומי, אנו נעשה השתדלות רבה השנה לחזק את פעילותנו בעיר למען העצמת ערכי השבת וחשיבותה במגוון אמצעים ופעולות, ולהעצמת ערכי הזהות היהודית באופן כללי.</p>
      <p>"וזכנו לקבל שבתות מתוך רוב שמחה, מתוך עושר וכבוד, ומתוך מיעוט עוונות"</p>
      <p>==</p>
      <p>חיים גורן הוא יו"ר הבית היהודי בתל אביב וחבר מועצת העיר. בן 37, נשוי לאפרת ואב ל-5, גר בשכונת שפירא מזה 11 שנה</p>
    </article>
  </body>
</html>