<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462716/%e0%a6%a8%e0%a6%bf%e0%a6%b0%e0%a6%be%e0%a6%aa%e0%a6%a4%e0%a7%8d%e0%a6%a4%e0%a6%be-%e0%a6%9a%e0%a7%87%e0%a7%9f%e0%a7%87-%e0%a6%aa%e0%a7%8d%e0%a6%b0%e0%a6%a7%e0%a6%be%e0%a6%a8%e0%a6%ae%e0%a6%a8%e0%a7%8d%e0%a6%a4%e0%a7%8d%e0%a6%b0%e0%a7%80-%e0%a6%ac%e0%a6%b0%e0%a6%be%e0%a6%ac%e0%a6%b0-%e0%a6%9a%e0%a6%bf%e0%a6%a0%e0%a6%bf"/>
    <meta property="og:site_name" content="Daily Janakantha"/>
    <meta property="article:published_time" content="2019-11-23T19:23:00+00:00"/>
    <meta property="og:title" content="নিরাপত্তা চেয়ে প্রধানমন্ত্রী বরাবর চিঠি দিলেন এরশাদ পুত্র এরিখ"/>
    <meta property="og:description" content="স্টাফ রিপোর্টার ॥ নিজের জীবনের নিরাপত্তা চেয়ে প্রধানমন্ত্রী শেখ হাসিনা বরাবর চিঠি দিয়েছেন হুসেইন মুহম্মদ এরশাদের ছেলে শাহাতা জাবর এরিক এরশাদ। একই চিঠির অনুলিপি দেওয়া হয়েছে স্বরাষ্ট্রমন্ত্রী, পুলিশের আইজিপি, জাতীয় মানবাধিকার কমিশনের চেয়ারম্যান ও জাতীয় প্রেস ক্লাবের সভাপতিকে। শনিবার চিঠিটি দেয়া হয়েছে বলে জানিয়েছেন এরিকের মা ..."/>
  </head>
  <body>
    <article>
      <h1>নিরাপত্তা চেয়ে প্রধানমন্ত্রী বরাবর চিঠি দিলেন এরশাদ পুত্র এরিখ</h1>
      <address>
        <time datetime="2019-11-23T19:23:00+00:00">23 Nov 2019, 19:23</time>
      </address>
      <figure>
        <img src="http://www.dailyjanakantha.com/files/201911/1574540337_63.jpg"/>
      </figure>
      <p>স্টাফ রিপোর্টার ॥ নিজের জীবনের নিরাপত্তা চেয়ে প্রধানমন্ত্রী শেখ হাসিনা বরাবর চিঠি দিয়েছেন হুসেইন মুহম্মদ এরশাদের ছেলে শাহাতা জাবর এরিক এরশাদ। একই চিঠির অনুলিপি দেওয়া হয়েছে স্বরাষ্ট্রমন্ত্রী, পুলিশের আইজিপি, জাতীয় মানবাধিকার কমিশনের চেয়ারম্যান ও জাতীয় প্রেস ক্লাবের সভাপতিকে।</p>
      <p>শনিবার চিঠিটি দেয়া হয়েছে বলে জানিয়েছেন এরিকের মা ও প্রয়াত এরশাদের সাবেক স্ত্রী বিদিশা এরশাদ। গত কয়েকদিন ধরেই এরিখকে নিয়ে বিদিশা ও জিএম কাদের দু’পক্ষের মধ্যে টানাপোড়েন চলছে।</p>
      <p>চিঠিতে এরিক অভিযোগ করে বলেছেন, ‘আমার বাবা এরশাদের মৃত্যুর পর থেকে চাচা (জিএম কাদের) ও তার অনুগতরা বিভিন্নভাবে আমাকে শারীরিক ও মানসিকভাবে নির্যাতন করে আসছে। নিরাপত্তাজনিত কারণ দেখিয়ে তারা কৌশলে আমার বাবার লাশ পর্যন্ত আমাকে দেখতে দেয়নি। ষড়যন্ত্রের মাধ্যমে মায়ের বিরুদ্ধে বিভিন্ন রকম অপবাদ দিয়ে মা-ছেলের সম্পর্ককে ছিন্ন করেছিলেন। কখনও কখনও আমাকে রাখা হতো অনাহারে, অর্ধাহারে। এমনকি আমার বাড়িতে কর্মরত ড্রাইভার ও কাজের বুয়াদের দিয়ে শারীরিকভাবে লাঞ্ছিত করা হতো।</p>
      <p>চিঠিতে আরও বলা হয়েছে, ‘প্রধানমন্ত্রী আমি একজন অসহায় পিতৃহারা শারীরিক প্রতিবন্ধী বালক। অন্যের সহযোগিতা ছাড়া ঠিকমতো চলতেও পারি না। আমি যেহেতু প্রাপ্তবয়স্ক, আমার স্বাধীনভাবে মত প্রকাশের অধিকার রয়েছে। তাই আমার মাকে নিয়ে নিজ বাড়িতে সুন্দরভাবে বসবাস করতে চাই।’</p>
      <p>প্রধানমন্ত্রীর কাছে অনুরোধ জানিয়ে এরিক বলেছেন, ‘আপনি আমাদেরকে আমার অর্থ ও সম্পদ লোভী চাচা জিএম কাদেরের হাত থেকে রক্ষা করার প্রয়োজনীয় পদক্ষেপ গ্রহণ করলে চিরকৃতজ্ঞ থাকবো।’</p>
      <p>এদিকে, শুক্রবার সন্ধ্যায় বারিধারার প্রেসিডেন্ট পার্কে সংবাদ সম্মেলনে এরিক বলেন, তিনি বাসা থেকে বের হতে ভয় পাচ্ছেন। বলেন, আমার সম্পদের ওপর চাচার লোভ আছে। আমরা ভয়ে বাসার বাইরে যেতে পারছি না। বাসা থেকে বের হলে আর প্রবেশ করতে পারবো কিনা, এমন ভয় পাচ্ছি।’</p>
      <p>সংবাদ সম্মেলনে বিদিশা বলেন, আমার সন্তান এরিক এরশাদের অধিকার কোন ভাবেই ছাড়ব না। তিনি বলেন, আমি ঠিকানা বদল করার জন্য এখানে আসিনি। গতকাল দেখলাম জাতীয় পার্টির অনেকে আমি কেন এরিকের বাসায় এ বিষয়ে ইনকোয়ারি করার দাবি জানিয়েছেন। তাদের দাবি, আমি সশস্ত্র অবস্থায় এখানে এসেছি। কিন্তু আমি এখানে আমার বাচ্চার জন্য এসেছি। আমি আসার পর বাচ্চাটাকে জঘন্য অবস্থায় পেয়েছি।</p>
      <p>তিনি আরও বলেন, আমি আমার সন্তানকে চাই। মা হিসেবে শুধু আমি আমার সন্তানকেই চাই। যতদিন ওর বাবা বেঁচে ছিলেন তখন আমার চিন্তা করতে হয়নি। কিন্তু তিনি মারা যাওয়ার পর অন্যরা আমার সঙ্গে তাকে যোগাযোগ করতে দেয়নি। ওর চাচা স্পেশালি। জিএম কাদের সাহেব মানা করে দিয়েছেন এরকি যেন আমার সঙ্গে যোগাযোগ করতে না পারে।</p>
      <p>বিদিশা এরশাদ এরিকের অধিকার না ছাড়ার কথা উল্লেখ করে বলেন, আমার কথা হচ্ছে, তারা এখন ব্যস্ত প্রেসিডেন্ট পার্কের ঠিকানা নিয়ে। আমার জীবনই তো শেষ। তারা আমার বাচ্চার যতœ নেয়নি। আমার সন্তানের অধিকার আমি ছাড়বো না।</p>
      <p>বেশ কয়েকদিন আগে বারিধার প্রেসিডেন্ট পার্কে এরিক এরশাদের বাসায় আসেন বিদিশা এরশাদ। আর গত সোমবার এরিক নিজে গুলশান থানায় উপস্থিত হয়ে নিএজর নিরাপত্তার বিষয় উল্লেখ করে একটি সাধারণ ডায়েরি (জিডি) করেন। গুলশান থানার ভারপ্রাপ্ত কর্মকর্তা (ওসি) কামরুজ্জামান বলেন, অনেকে অভিযোগ করেছেন বিদিশা জোর করে বারিধারার বাসায় এসেছেন। কিন্তু এরিক নিজে জিডিতে উল্লেখ করেছেন, তিনি অসুস্থ। এ অবস্থায় বাসায় তার মা বিদিশাকে নিয়ে থাকতে চান</p>
    </article>
  </body>
</html>