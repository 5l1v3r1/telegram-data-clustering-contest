<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/estils/mercats-nadal-europa-turisme_0_2349964997.html?utm_campaign=echobox&amp;utm_medium=social&amp;utm_source=Facebook"/>
    <meta property="og:site_name" content="Ara.cat"/>
    <meta property="article:published_time" content="2019-11-23T19:31:19+00:00"/>
    <meta property="og:title" content="Els 10 mercats nadalencs imprescindibles d'Europa"/>
    <meta property="og:description" content="Les propostes de Nadal al vell continent impulsen les escapades de cap de setmana"/>
  </head>
  <body>
    <article>
      <h1>Els 10 mercats nadalencs imprescindibles d'Europa</h1>
      <h2>Les propostes de Nadal al vell continent impulsen les escapades de cap de setmana</h2>
      <address>
        <time datetime="2019-11-23T19:31:19+00:00">23 Nov 2019, 19:31</time>
      </address>
      <p>Una de les opcions d’escapades nadalenques que compta, des de fa uns anys, amb més demanda és la visita als millors mercats nadalencs d’Europa. Les agències de viatges han anat consolidant una àmplia oferta en aquest sentit i proposen escapades de 3 a 5 dies per descobrir (o redescobrir) les ciutats europees amb més encant que acullen mercats a l’aire lliure plens de llum, color i productes típics del Nadal.</p>
      <p>Una proposta per gaudir dels carrers empedrats vorejats de barraques de fusta pintoresques i llums brillants, envoltats pel so de nadales tradicionals i l’aroma de les castanyes torrades i el vi calent. Ignasi Canals, responsable de producte de l’agència de viatges Tourist Forum, hi ha moltíssima demanda. “És una oferta que des de fa uns anys ens ajuda a dinamitzar els hiverns. Inicialment es feien aquestes escapades coincidint amb el pont de la Immaculada, però ara la gent ja es reserva els caps de setmana des de finals de novembre fins a principis de gener per viatjar a les ciutats europees amb els mercats de Nadal més bonics”. Dos amants d’aquestes escapades són el Manel Puente i la Cristina Ruiz, autors del blog de viatges <a href="https://bonavida.cat/">Bona vida</a>.  “Ens encanta visitar ciutats en època nadalenca perquè ofereixen un plus al viatge. A més de visitar un lloc, passejar pels seus mercats nadalencs és una activitat més a fer, i la decoració i les coses que pots trobar en aquesta època són especials i diferents”, expliquen. Per al Manel i la Cristina, “els mercats nadalencs acostumen a ser l’eix principal de la visita”, però sempre es reserven algun dia o moment per veure altres punts turístics i interessants de la ciutat. “També depèn molt de si és la primera vegada que visitem un lloc o no. Ens agrada tornar a ciutats que ja coneixem però que hem conegut en altres períodes que no són el Nadal, i llavors ens centrem només en els mercats”.</p>
      <figure>
        <img src="https://www.ara.cat/2017/12/23/estils/Nadal-lluny-casa_1929417102_49756005_117x66.jpg"/>
      </figure>
      <p>
        <a href="https://www.ara.cat/estils/Nadal-lluny-casa_0_1929407105.html">El Nadal lluny de casa</a>
      </p>
      <h3>Quins són els més sol·licitats?</h3>
      <p>De mercats de Nadal amb encant n’hi ha per tot Europa. Ignasi Canals explica: “Ara mateix segueixen funcionant molt bé els clàssics d’Alemanya i Àustria, i l’estrella d’aquest any és una proposta espectacular que ofereixen a Suïssa, a la ciutat de Montreux. És a la vora d’un llac i tens tota la vista dels Alps. A més, és un mercat ideal per anar-hi amb criatures, ja que dalt de la muntanya hi ha la cova del Pare Noel i hi arribes amb un tren cremallera”. Els autors del blog Bona Vida n’han visitat uns quants i tenen clares les seves preferències. “Hem pogut visitar <i>Christmas markets</i> en ciutats com Berlín, Viena, Budapest, Brussel·les, Basilea, Lausana, Praga, Bruges, Gant, París, Lió i una de les regions més populars per aquestes dates: Alsàcia, amb bellíssims mercats com els de Colmar o Estrasburg. Ah! I com a curiositat, hem passejat també per alguns mercats de l’hemisferi sud, com a Xile, on resulta ben curiós trobar-se parades amb souvenirs nadalencs a més de 25 graus de temperatura. Allà és estiu i la sensació és ben estranya”.</p>
      <p>Pel que fa als mercats més desconeguts però especialment recomanables, Ignasi Canals proposa visitar el de Zagreb, a Croàcia. “És una ciutat amb molt d’encant i porta diversos anys guanyant el premi al millor mercat d’Europa. També són molt especials els del Bàltic. Vas de mercat a mercat en vaixell, i són espectaculars i molt assequibles. Són destins freds però molt especials”.</p>
      <p>El Manel i la Cristina expliquen que “a les grans ciutats europees els mercats acostumen a estar repartits entre diferents barris i es poden fer rutes per veure’ls tots”. En canvi, en pobles o ciutats més petites tot està més concentrat als centres històrics i als carrers principals. “La decoració té un protagonisme enorme, i especialment a partir del capvespre és quan tot llueix més. La il·luminació és impressionant i passejar pels carrers plens de paradetes de tot tipus és el millor d’aquestes visites. Les sensacions, colors, olors i sons ens transporten a la nostra infantesa, i realment gaudim com nens petits!”, expliquen els autors d’aquest blog de viatges.</p>
      <p>La gastronomia també és un factor essencial. Ho certifiquen el Manel i la Cristina: “Es poden trobar molts llocs on serveixen menjar a peu de carrer, ideals per aturar-s’hi una estona i recuperar forces. A més, molts plats són típics d’aquesta època, i és genial tastar una mica de tot. Ens encanta!” En bona part d’Europa central una de les begudes més típiques és el vi calent i, encara que pot semblar una mica estrany al principi, “s’agraeix passejar amb un got a la mà per combatre el fred”, diuen. Si us voleu estrenar en això de visitar un mercat de Nadal, els autors del blog Bona Vida us proposen visitar ciutats com Praga o Viena, “que es transformen completament en època nadalenca i són ideals per a una primera visita”. Però si voleu conèixer un mercat de postal idíl·lic, llavors us aconsellen anar al poble de Colmar. “Molta gent diu que és dels més macos de tot Europa, i nosaltres en donem fe”.</p>
      <h3>Els 10 mercats nadalencs imprescindibles d'Europa</h3>
      <h4>Bèlgica: Brussel·les, Bruges i Gant</h4>
      <p>Els mercats de Nadall de Brussel·les, Bruges i Gant formen un triplet únic i imprescindible. A Brussel·les es munta un mercat espectacular, amb 250 casetes de fusta que es complementen amb mil i una propostes lúdiques. A Bruges l’esperit i la lluminositat de Nadal se sumen a una ciutat que ja sembla de conte. La gran pista de gel envaeix el centre de la plaça de Grote Markt i s’envolta de petites casetes de fusta que venen gofres, xocolates i elegants ornaments nadalencs. I a Gant, més de 150 casetes de fusta es reparteixen per la ciutat. Podreu passejar entre pins i avets mentre degusteu la gastronomia local i descobriu objectes d’artesania.</p>
      <figure>
        <a href="https://www.ara.cat/2019/11/25/premium/Ambientacio-nadalenc-Brusselles_2350575051_67635939_1500x993.jpg">
          <img src="https://www.ara.cat/2019/11/25/premium/Ambientacio-nadalenc-Brusselles_2350575051_67635939_1500x993.jpg"/>
        </a>
        <figcaption>Ambientació nadalenc a a Brussel·les / GETTY IMAGES</figcaption>
      </figure>
      <h4>Alemanya: Bremen, Colònia i Nuremberg</h4>
      <p>Triple proposta també a Alemanya, tot i que n’hi podríem sumar d’altres, com els de Munic, Berlín o Augsburg. Si ens fixem en el de Nuremberg, a més d’un mercat enorme i tradicional, s’organitzen diverses exposicions i espectacles, els restaurants ofereixen menús tradicionals, els carrers s’omplen de parades que ofereixen vi calent i aromàtic, pa d’espècies i salsitxes rostides. Bremen, per la seva banda, ofereix un dels mercats de Nadal més valorats d’Europa, per la il·luminació i l’oferta gastronòmica local, amb ametlles torrades, paradetes on serveixen vi calent o parades on la canyella és la protagonista. Finalment, a Colònia, set mercats d’advent omplen la ciutat, des del magnífic mercat de la plaça de la catedral, passant pel vell mercat, fins a un mercat específicament de Nadal situat en un vaixell a la vora del Rin.</p>
      <figure>
        <a href="https://www.ara.cat/2019/11/25/premium/centre-Bremen_2350575052_67636015_945x523.jpg">
          <img src="https://www.ara.cat/2019/11/25/premium/centre-Bremen_2350575052_67636015_945x523.jpg"/>
        </a>
        <figcaption>El centre de Bremen / GETTY IMAGES</figcaption>
      </figure>
      <h4>Àustria: Viena i Graz</h4>
      <p>La capital austríaca acull a la Rathausplatz o plaça de l’Ajuntament el seu principal mercat de Nadal, el Christkindlmarkt. Prop de 150 parades ofereixen regals nadalencs, ornaments per a l’arbre, dolços i begudes calentes. I si el que us agraden són els pessebres a mida real, el mercat de Graz no us decebrà. La ciutat austríaca porta promocionant la tradició de tallar les figures del pessebre en gel des del 1996.</p>
      <h4>Suècia: Estocolm i Göteborg</h4>
      <p>El mercat d’Estocolm és especial: més que una fira nadalenca sembla un museu a l’aire lliure amb els artesans treballant dins de les seves casetes. Els carrerons estrets del casc antic de la ciutat són el rerafons ideal per a les parades del mercat. A Göteborg, els mercats es fan al centre de la ciutat. És curiós també el del parc d’atraccions Liseberg. No té l’encant dels mercats de ciutat, però la seva oferta és molt àmplia i es crea un ambient molt nadalenc -amb totes les atraccions nevades, amb l’opció de saludar el Pare Noel, passejar amb els seus rens, menjar arengada, etc.</p>
      <figure>
        <a href="https://www.ara.cat/2019/11/25/premium/paradeta-mercat-suec_2350575053_67636095_1500x1000.jpg">
          <img src="https://www.ara.cat/2019/11/25/premium/paradeta-mercat-suec_2350575053_67636095_1500x1000.jpg"/>
        </a>
        <figcaption>Una paradeta d'un mercat suec / GETTY IMAGES</figcaption>
      </figure>
      <h4>Suïssa: Montreux</h4>
      <p>Aquesta petita ciutat suïssa ofereix una postal de Nadal idíl·lica. A la vora de l’estany, cada dia arriba al mercat el Pare Noel amb el seu trineu: des de l’aire es pot contemplar la figura del trineu tirat pels rens amb els Alps francesos i suïssos de fons. El mercat es completa amb una zona dedicada en exclusiva als nens i música en viu a la zona de restauració.</p>
      <h4>França: Lille, Estrasburg i Colmar</h4>
      <p>A Estrasburg es fa el mercat més antic de França -els seus orígens es remunten al 1570- i s’estén per tots els racons de la ciutat. El més emblemàtic és el Christkindelsmärik que s’instal·la al costat de la catedral i els edificis històrics, on la il·luminació nocturna impressiona per la seva bellesa. Visitar Colmar és també imprescindible. Una joia per a la vista i un delit per als sentits. Finalment, a Lille, el mercat agrupa 80 casetes de fusta amb objectes i ornaments nadalencs.</p>
      <h4>República Txeca: Praga</h4>
      <p>El centre històric de la capital s’engalana amb múltiples mercats i ofereix una imatge espectacular, tot i que els punts neuràlgics son les places Staromestske i Vaclavske. Un arbre de Nadal gegantí portat de les muntanyes de Krkonose i un pessebre de mida natural presideixen la plaça Vella, que s’omple de vistoses casetes de fusta que ofereixen tot tipus d’articles de decoració nadalenca i objectes artesanals, com joguines, curiositats de vidre o petites joies.</p>
      <figure>
        <a href="https://www.ara.cat/2019/11/25/premium/mercat-Praga-vist-des-aire_2350575054_67636224_1500x1000.jpg">
          <img src="https://www.ara.cat/2019/11/25/premium/mercat-Praga-vist-des-aire_2350575054_67636224_1500x1000.jpg"/>
        </a>
        <figcaption>El mercat de Praga, vist des de l'aire / GETTY IMAGES</figcaption>
      </figure>
      <h4>Estònia: Tallin</h4>
      <p>Tot i no tenir una llarga tradició, el mercat de Nadal de Tallin s’ha guanyat per mèrit propi ser un dels millors d’Europa. Situat en un ambient de conte de fades, a l’entorn medieval de la plaça empedrada de l’Ajuntament, reuneix més de 50 casetes de fusta al voltant d’un arbre de Nadal enorme. S’hi poden comprar des de bols de fusta o vímet fins a barrets de feltre i llana, passant per ceràmica, cristalleria o espelmes.</p>
      <h4>Croàcia: Zagreb</h4>
      <p>El mercat de Nadal principal de la capital de Croàcia s’ubica al cor de la ciutat, a la immensa plaça del rei Tomislav. Una magnífica pista de patinatge sobre gel és la seva principal atracció. Molt a prop escoltarem nadales a l’aire lliure al monumental Pavelló de Música i, als peus de la catedral, gaudirem d’un curiós pessebre vivent. Durant els dies d’Advent podreu degustar els dolços típics del país.</p>
      <h4>Portugal: Lisboa</h4>
      <p>El gran reclam d’aquest any serà visitar a Algés (una localitat pròxima a Lisboa) el que serà el parc temàtic dedicat al Nadal més gran d’Europa. Recrearà els paisatges de Lapònia (amb neu inclosa!) i comptarà amb un trenet que recorre tot el parc, un bosc on visitar els elfs, la gran sínia de l’Àrtic, un Palau de Gel, un gran llac, una pista de patinatge, zona de restauració i un mercat nadalenc solidari.</p>
    </article>
  </body>
</html>