<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563006/kentriki-epitropi-anasygkrotisis-systinei-o-syriza"/>
    <meta property="og:site_name" content="NOOZ."/>
    <meta property="article:published_time" content="2019-11-23T19:42:00+00:00"/>
    <meta property="og:title" content="Κεντρική επιτροπή ανασυγκρότησης συστήνει ο ΣΥΡΙΖΑ"/>
    <meta property="og:description" content="Η συγκρότηση της Κεντρικής Επιτροπής Ανασυγκρότησης (ΚΕΑ) απασχόλησε τη συνεδρίαση της Πολιτικής Γραμματείας του ΣΥΡΙΖΑ που συνεδρίασε χθες στα κεντρικά γραφεία του κόμματος στην Πλατεία Κουμουνδούρου υπό την προεδρία του Αλέξη Τσίπρα."/>
  </head>
  <body>
    <article>
      <h1>Κεντρική επιτροπή ανασυγκρότησης συστήνει ο ΣΥΡΙΖΑ</h1>
      <address>
        <time datetime="2019-11-23T19:42:00+00:00">23 Nov 2019, 19:42</time>
      </address>
      <p>
        <b>Η συγκρότηση της Κεντρικής Επιτροπής Ανασυγκρότησης (ΚΕΑ) απασχόλησε τη συνεδρίαση της Πολιτικής Γραμματείας του ΣΥΡΙΖΑ που συνεδρίασε χθες στα κεντρικά γραφεία του κόμματος στην Πλατεία Κουμουνδούρου υπό την προεδρία του Αλέξη Τσίπρα.</b>
      </p>
      <p>Οι ανακοινώσεις για τη σύνθεση του νέου οργάνου αναμένονται την επόμενη εβδομάδα, πιθανότατα την Τετάρτη. Λίγες ημέρες μετά, το ερχόμενο σαββατοκύριακο 30 Νοεμβρίου και 1η Δεκεμβρίου, θα πραγματοποιηθεί η πρώτη συνεδρίαση. Κατά τη συζήτηση στην Π.Γ. συμφωνήθηκε ότι η ΚΕΑ θα αποτυπώνει το εύρος της διεύρυνσης που επιδιώκεται και ως εκ τούτου θα είναι πολυπληθής. Σύμφωνα με τις ίδιες πηγές, το νέο όργανο θα απαρτίζεται από τα μέλη της Κ.Ε. του ΣΥΡΙΖΑ αλλά και γραμματείς των Νομαρχιακών Οργανώσεων του κόμματος.</p>
      <p>Σύμφωνα με την "Αυγή" θα αξιοποιηθούν στελέχη του κόμματος που αυτή τη στιγμή δεν έχουν κάποια κομματική «χρέωση», αρμοδιότητα και τομέα ευθύνης. Θα συμμετέχουν ακόμη πρώην βουλευτές αλλά και πρόσωπα που βρέθηκαν σε θέσεις ευθύνης κατά τη διακυβέρνηση του ΣΥΡΙΖΑ και έχουν απεύθυνση σε τοπικές κοινωνίες. Φυσικά στην ΚΕΑ θα συμμετέχουν πρόσωπα από τους συμμάχους του ΣΥΡΙΖΑ και της Προοδευτικής Συμμαχίας.</p>
      <p>Σύμφωνα με πληροφορίες, στην ΚΕΑ αναμένεται να συμμετέχουν και προσωπικότητες από τον ευρύτερο προοδευτικό χώρο που δεν ανήκουν στον ΣΥΡΙΖΑ ή στην Προοδευτική Συμμαχία, που θα σηματοδοτήσουν την ευρύτερη διεύρυνση που επιδιώκεται, κάτι που είχε εξαγγείλει ο Αλέξης Τσίπρας από την πρώτη στιγμή της έναρξης των διεργασιών της ανασυγκρότησης. Εκτός από την ΚΕΑ, συγκροτείται το Ενιαίο Πολιτικό Κέντρο, ένα μικρότερο σχήμα, που θα έχει συντονιστικό και λειτουργικό ρόλο για την καλύτερη οργάνωση της δουλειάς της ΚΕΑ.</p>
      <p>Όπως διευκρινίζουν κομματικοί αξιωματούχοι, η Κ.Ε. αλλά και η Π.Γ. του ΣΥΡΙΖΑ παραμένουν σε ισχύ. Μάλιστα, η Κ.Ε. προγραμματίζεται να συνεδριάσει με το νέο έτος με αντικείμενο την έγκριση του απολογισμού της προηγούμενης περιόδου. Επιπλέον, το διεθνές συνέδριο που έχει εξαγγελθεί με θέμα τον απολογισμό της διακυβέρνησης του ΣΥΡΙΖΑ και την εμπειρία της πρώτης αριστερής διακυβέρνηση στη σύγχρονη Ιστορία της Ε.Ε. αναμένεται να διεξαχθεί στα τέλη Φεβρουαρίου. Σύμφωνα με τις ίδιες πληροφορίες, το συνέδριο θα διεξαχθεί πιθανότατα μετά το Πάσχα</p>
      <related>
        <a href="https://www.nooz.gr/greece/1562756/i-wra-toy-prwthypoyrgoy-diastayrwsan-ta-xifi-toys-tsipras-kai-mitsotakis-vid-"/>
        <a href="https://www.nooz.gr/greece/1562810/o-alexis-tsipras-episkefthike-ton-manwli-glezo-sto-nosokomeio"/>
        <a href="https://www.nooz.gr/greece/1562824/tsipras-gia-fimes-peri-eklogwn-to-2020-an-to-kanoyn-tha-ylopoiisoyn-ti-dexia-parenthesi"/>
        <a href="https://www.nooz.gr/greece/1562144/tsipras-kata-kybernisis-tirei-epieiki-stasi-sta-egklimata-toy-leykoy-kolaroy"/>
      </related>
    </article>
  </body>
</html>