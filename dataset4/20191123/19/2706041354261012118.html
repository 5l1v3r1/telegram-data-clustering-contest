<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220913/obrovska-smola-slovenskeho-sampiona-v-lige-majstrov-tatran-prisiel-o-bod-golom-z-pokutoveho-hodu"/>
    <meta property="og:site_name" content="Športky.sk"/>
    <meta property="article:published_time" content="2019-11-23T19:55:00+00:00"/>
    <meta property="og:title" content="Obrovská smola slovenského šampióna v Lige majstrov: Tatran prišiel o bod gólom z pokutového hodu"/>
    <meta property="og:description" content="BRATISLAVA - Hádzanári Tatrana Prešov si v skupinovej fáze Ligy majstrov mužov 2019/2020 pripísali na konto šiestu prehru. Zverenci trénera Slavka Golužu, ktorí už minulý týždeň definitívne stratili ..."/>
  </head>
  <body>
    <article>
      <h1>Obrovská smola slovenského šampióna v Lige majstrov: Tatran prišiel o bod gólom z pokutového hodu</h1>
      <address>
        <time datetime="2019-11-23T19:55:00+00:00">23 Nov 2019, 19:55</time>
      </address>
      <p>BRATISLAVA - Hádzanári Tatrana Prešov si v skupinovej fáze Ligy majstrov mužov 2019/2020 pripísali na konto šiestu prehru. Zverenci trénera Slavka Golužu, ktorí už minulý týždeň definitívne stratili postupové šance, v sobotu dlho živili nádej na bodový zisk, ale napokon na pôde švédskeho IK Sävehof podľahli v rámci 9. kola C-skupiny tesne 29:30 (16:16). Prešovčania zostali v tabuľke na 5. mieste so ziskom 5 bodov, Sävehof je naďalej tretí, ale bodovo sa dotiahol na druhý Sporting CP Lisabon.</p>
      <p>Šarišania sa rozlúčia s účinkovaním v Lige majstrov na budúcu sobotu 30. novembra, keď od 18.00 h budú v Tatran handball aréne v priamom súboji o 4. priečku v "céčku" hostiť fínsky Cocks.</p>
      <p>Prvú časť úvodnej tridsaťminútovky lepšie zvládli domáci, v 10. min vyhrávali 5:3 a po necelej štvrťhodine 8:6. Prešovčania však potom otočili vývoj skóre, v 23. min mali k dobru tesný náskok 12:11, ale o vedenie do prestávky prišli. Tímy sa po I. polčase rozišli zmierlivo 16:16. Sävehof si v druhom dejstve vypracoval mierny náskok - 22:20 v 40. min, 27:25 v 53. min, ale Tatranu sa podarilo vyrovnať na 27:27 a dlho držať vyrovnaný stav. Domáci však napokon strelili víťazný gól z pokutového hodu.</p>
      <p><b>IK Sävehof (Švéd.) - Tatran Prešov (SR) 30:29 (16:16)</b><br/>Najviac gólov za Sävehof: Bogojevic 12<br/>Zostava a góly Tatrana: Čupryna, Cvitkovič - Rábek 2, Djerič, Lapajne 6, Muňoz Cabezón 2, L. Urban 4, Hozman 1, Vučko 1, M. Straňovský 5, Michalka, Grzentič, Carapkin 1, Afanou Gatine 7<br/>pok. hody: 2/2 - 2/2, vylúčení: 3 - 4, ČK: Lapajne a Rábek (obaja Prešov), rozhodovali: E. Vitaku a A. Vitaku (obaja Kosovo), 1012 divákov.</p>
      <p>
        <u>Hlasy:</u>
      </p>
      <p>Slavko Goluža (tréner Tatrana): <i><b>"Ďakujem chlapcom za dnešný zápasom a Sävehofu k víťazstvu. Škoda, že sme na začiatku druhého polčasu nezlomili zápas, keď sa nám nepodarilo odskočiť na tri góly. Podarilo sa nám mať gólovú sériu, ale rýchlo sme chceli nejaké situácie zakončovať, čo nebolo dobré. Na konci sme skúšali zahrať takticky, škoda že nám odpísali faul a inkasovali sme rozhodujúci gól."</b></i></p>
      <p>Martin Straňovský (kapitán Tatrana):<i><b> "Veľká škoda dnešnej prehry. Minimálne remízu sme si zaslúžili. Striedali sme sa so Sävehofom vo vedení. Na konci sme boli schopní vyrovnať, nezvesili sme hlavy, ale prehrali sme o gól, čo nás veľmi trápi. Škoda niektorých situácií aj v prvom polčase, že nevidíme prečíslenie v niektorých situáciách a nedáme tú loptu do konca, strieľame z nepripravených situácií. A takisto aj v obrane. Keď už sa v nej trápime minútu a príde hráč, ktorý vystrelí z pozície, v ktorej nie sme schopní ho postrážiť či sfaulovať. Aj rozhodujúci gól, ktorý nám strelila ich spojka podstrelom zo stredu, sme mohli ublokovať, alebo lepšou reakciou zlikvidovať.“</b></i></p>
      <p>Titouan Afanou Gatine (spojka Tatrana): <i><b>"Bol to bojovný zápas celých 60 minút. Je to Liga majstrov a v nej zápasy vyzerajú takto a rozhodujú ich skutočne maličkosti. Ale nemôžeme sa na zápas pozerať iba cez tie negatívne veci, ktoré boli. Urobili sme veľa dobrého, veľa pozitív. Čo je veľmi dôležité, nevzdávali sme sa a bojovali celý zápas. Na konci sme, žiaľ, prehrali gólom, na ktorý sme už nemohli odpovedať.“</b></i></p>
      <p>Januš Lapajne (spojka Tatrana): <i><b>"Bol to ťažký zápas. Spokojný som s tým, že sme ubehali škandinávsky tím, ktorého hra je známa tým, že veľa behajú. My sme dnes ale dali veľa gólov z rýchlych kontier a behaním. Niekedy to ale prinieslo aj chyby ako moje dve v druhom polčase, nejaká strela v tom prvom v situáciách, keď sme mohli ísť na viacgólový rozdiel. Oni dali možno päť gólov, o ktorých ani sami nevedia, ako im prešli. Je mi ľúto posledného útoku, kde som dal šancu rozhodcom, aby odpískali sedmičku. Ak by chceli, myslím, že ju pískať nemuseli."</b></i></p>
      <p>Leon Vučko (pivot Tatrana): <i><b>"Vedeli sme, čo Sävehof hrá. V Prešove hrali obranu 4-2 a na niečo podobné sme sa pripravovali. Myslím, že sme hrali dobre, keď sme hrali to, čo sme trénovali. Ale zase keď sme vymýšľali niečo svoje, vtedy sa to skončilo zle. Na konci sme mali šancu súperovi ujsť, nevyužili sme ju a potom to skončilo tak, ako to skončilo."</b></i></p>
      <p>Roman Carapkin (spojka Tatrana): <i><b>"V prvom rade ďakujem všetkým chlapcom, že hrali do konca, aj keď sme prehrávali. Škoda toho záveru, ale aj taký je šport. Keby sme hrali o trochu lepšie v obrane i útoku, tak by sme ten zápas zvládli lepšie. Ale teraz už o tom môžeme len rozprávať. Sami sme urobili chyby, ktoré nás v závere vyšli draho. Mali sme veľkú šancu bodovať, škoda, že náš posledný výjazd v Lige majstrov napokon dopadol takto. Chceli sme, aby bol úspešný. Ďakujeme najmä fanúšikov, ktorí nás tu prišli povzbudiť."</b></i></p>
      <p><b>Bidasoa Irun (Šp.) - Sporting CP Lisabon (Portug.) 32:32 (16:16)</b><br/>Cocks (Fín.) - HC Eurofarm Rabotnik Bitola (Sev. Mac.) 23:21 (13:13) - predohrali 20. 11.</p>
      <p><u>Tabuľka C-skupiny:</u><br/>1. Irun 9 6 3 0 274:221 15<br/>2. Sporting Lisabon 9 5 2 2 282:246 12<br/>3. Sävehof 9 6 0 3 248:251 12<br/>4. Cocks 9 3 0 6 220:260 6<br/>5. Prešov 9 2 1 6 230:260 5<br/>6. Rabotnik Bitola 9 2 0 7 240:256 4</p>
      <footer><b>Zdroj:</b> SITA<br/><b>Foto:</b> TASR – Milan Kapusta</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220075/hadzanari-tatrana-presov-v-lige-majstrov-neuspeli-po-krutom-debakli-zhasla-posledna-iskierka-nadeje"/>
        <a href="https://sportky.zoznam.sk/c/219707/slovensky-majster-siahal-po-obrovskom-prekvapeni-namiesto-vyhry-prisiel-zaverecny-skrat"/>
        <a href="https://sportky.zoznam.sk/c/219539/strajk-leteckych-zamestnancov-ovplyvni-aj-tatran-presov-hadzanari-budu-cakat-devat-hodin"/>
        <a href="https://sportky.zoznam.sk/c/217341/dalsie-sklamanie-pre-hadzanarskeho-sampiona-tatran-opat-neuspel-nad-jeho-sily-aj-savehof"/>
      </related>
    </article>
  </body>
</html>