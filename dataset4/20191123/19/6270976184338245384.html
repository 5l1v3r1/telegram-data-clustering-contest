<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/23/zagorodnyuk-zustrivsya-z-ministrom-oborony-kanady-shho-obgovoryuvaly/"/>
    <meta property="og:site_name" content="Рубрика"/>
    <meta property="article:published_time" content="2019-11-23T19:14:37+00:00"/>
    <meta property="og:title" content="Загороднюк зустрівся з міністром оборони Канади: що обговорювали"/>
    <meta property="og:description" content="Міністр оборони України Андрій Загороднюк під час візиту до Канади провів зустріч з канадським колегою Харджитом Сінгхом Саджаном, поінформувавши його про ситуацію на Донбасі. Про це сам Загороднюк повідомив на своїй сторінці у Facebook. “Зустрівся з міністром національної оборони Канади паном Харджитом Сінгхом Саджаном. Ми обговорили “сьогодні” та “завтра” оборонної співпраці між Україною та Канадою. “Сьогодення” – […]"/>
  </head>
  <body>
    <article>
      <h1>Загороднюк зустрівся з міністром оборони Канади: що обговорювали</h1>
      <address><time datetime="2019-11-23T19:14:37+00:00">23 Nov 2019, 19:14</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/14-26-860x544.jpg"/>
      </figure>
      <p>
        <b>
          <b>Міністр оборони України Андрій Загороднюк під час візиту до Канади провів зустріч з канадським колегою Харджитом Сінгхом Саджаном, поінформувавши його про ситуацію на Донбасі.</b>
        </b>
      </p>
      <p>Про це сам Загороднюк повідомив на своїй сторінці у Facebook.</p>
      <p>“Зустрівся з міністром національної оборони Канади паном Харджитом Сінгхом Саджаном. Ми обговорили “сьогодні” та “завтра” оборонної співпраці між Україною та Канадою. “Сьогодення” – це всебічна допомога Канади Збройним силам України, яку сам міністр на своїй сторінці у Facebook вже назвав “непохитною” (steadfast). Крім того, я поінформував пана Харджита Саджана про ситуацію на Сході України та наголосив, що Україна дуже цінує підтримку Канадою наших євроатлантичних прагнень”, – вказав Загороднюк.</p>
      <p><b>Канада є постійним українським союзником та партнером, і Україна готова ділитись своїми засвоєними уроками, отриманими під час 5-річної оборони від російських зазіхань.</b> Про це в інтерв’ю CTV News заявив міністр оборони України Андрій Загороднюк, який перебуває з візитом на Міжнародному безпековому форумі у Галіфаксі.</p>
      <p>“Канада один з наших найбільших союзників і партнерів увесь цей час… Багато підтримки і допомоги – як матеріальної, так і не матеріальної. Звичайно, розширення взаємовідносин – у наших інтересах. І оскільки ми вже маємо п’ять років досвіду боротьби з Росією, ми хотіли б допомогти нашим друзям за допомогою засвоєних уроків, досвіду. Я знаю, що Канада також зацікавлена у цьому”, – відзначив міністр.</p>
      <p>З приводу того, що місія Канади, яка допомагає з навчанням українських військових, продовжена до весни 2022 року, і чи є це достатнім, Загороднюк відзначив, що “думає, це повторювана програма”. “Не думаю, що ми вирішимо всі питання з Росією до того часу, але ми тренуємо наших солдатів, наближаємося до стандартів НАТО – це те, з чим Канада і наші союзники допомагають нам”, – вказав голова українського оборонного відомства.</p>
    </article>
  </body>
</html>