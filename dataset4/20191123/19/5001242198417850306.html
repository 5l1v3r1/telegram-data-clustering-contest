<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/gonimes-oi-synantiseis-tis-enosis-astynomikon-ypallilon-aitolias-deite-foto/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-23T19:17:37+00:00"/>
    <meta property="og:title" content="Γόνιμες συναντήσεις της Ένωσης Αστυνομικών Υπάλληλων Αιτωλίας (ΔΕΙΤΕ ΦΩΤΟ)"/>
    <meta property="og:description" content="Λίγο νωρίτερα είχαν συνάντηση με τον βουλευτή Αιτωλοακαρνανίας της ΝΔ Σπήλιο Λιβανό, με τον οποίο συζήτησαν το κτιριακό, τις πολλές αποσπάσεις αστυνομικών"/>
  </head>
  <body>
    <article>
      <h1>Γόνιμες συναντήσεις της Ένωσης Αστυνομικών Υπάλληλων Αιτωλίας (ΔΕΙΤΕ ΦΩΤΟ)</h1>
      <address><time datetime="2019-11-23T19:17:37+00:00">23 Nov 2019, 19:17</time> by <a rel="author">ΣΥΝΕΙΔΗΣΗ</a></address>
      <p>
        <b>Με τον Αρχηγό της ΕΛ.ΑΣ. συναντήθηκαν χθες τα μέλη του Διοικητικού Συμβουλίου της Ένωσης Αστυνομικών Υπαλλήλων Αιτωλίας, προκειμένου να του θέσουν σημαντικά ζητήματα που αφορούν την Διεύθυνση.</b>
      </p>
      <p>Λίγο νωρίτερα είχαν συνάντηση με τον<b> βουλευτή Αιτωλοακαρνανίας της ΝΔ Σπήλιο Λιβανό,</b> με τον οποίο συζήτησαν το κτιριακό, τις πολλές αποσπάσεις αστυνομικών από την Αιτωλία προς τα νησιά, την έλλειψη υλικοτεχνικής υποδομής,  αλλά και το θέμα της μεταστέγασης το<b>υ Α.Τ. Αιτωλικού</b> στο κτίριο του <b>ΟΑΕΔ</b> που βρίσκεται δίπλα από το γήπεδο. Ο κ. Λιβανός υποσχέθηκε ότι θα σταθεί στο πλευρό τους και μάλιστα θα καταθέσει ερώτηση στη Βουλή για όλα αυτά τα θέματα.</p>
      <p>Τα ίδια τέθηκαν και υπόψη του<b> Αρχηγού Μ. Καραμαλάκη</b>, ο οποίος σε ότι αφορά στο κτίριο ενημέρωσε το Δ.Σ. της Ένωσης ότι μόλις εκδοθεί η οικοδομική άδεια από την υπηρεσία Δόμησης του δήμου Μεσολογγίου και φθάσει στο Τεχνικό Τμήμα της ΕΛ.ΑΣ. θα εγκατασταθεί άμεσα ο εργολάβος για να ξεκινήσει τις εργασίες. Το Α.Τ. Αιτωλικού πρέπει να μεταφερθεί στο κτίριο που βρίσκεται κοντά στον καταυλισμό των Ρομά, ώστε να αισθανθούν και οι πολίτες πιο ασφαλείς, όπως τόνισε ο Αρχηγός.</p>
      <p>Σε ότι αφορά στις αποσπάσεις αστυνομικών από την Αιτωλία στα νησιά λόγω του μεταναστευτικού, μέσα στο επόμενο εξάμηνο θα σταματήσουν και όλοι οι αστυνομικοί θα επιστρέψουν στις θέσεις τους αφού θα προσληφθούν συνοριοφύλακες που θα υπηρετούν στα νησιά. Να σημειωθεί ότι αυτή τη στιγμή λείπουν από την Αιτωλία 30 αστυνομικοί, αριθμός που θα μπορούσε να επανδρώσει ένα ολόκληρο αστυνομικό τμήμα.</p>
      <p>Επιπλέον το επόμενο διάστημα θα γίνει προμήθεια οχημάτων, μερίδιο από τα οποία θα έχει και η <b>Αιτωλία</b>, όπως υποσχέθηκε ο κ. Καραμαλάκης.</p>
      <p>Στις συναντήσεις ήταν παρόντες <b>ο πρόεδρος της Ένωσης Χρήστος Τέγας, ο αντιπρόεδρος Αλέξανδρος Μπαλκούρας, ο γενικός γραμματέας Λεωνίδας Ντάλας και ο ταμίας Αντώνης Γιαννόπουλος.</b></p>
      <figure>
        <img src="http://sinidisi.gr/wpress/wp-content/uploads/2019/11/astynomikoi-etolia-4.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/astynomikoi-etolia-1.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/astynomikoi-etolia-2.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/astynomikoi-etolia-3.jpg"/>
      </figure>
      <p>aixmi-news.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/speira-ton-atm-ton-aytomaton-politon-kaysimon-xanachtypise-se-agrinio-mesologgi-foto/"/>
        <a href="http://sinidisi.gr/treis-syllipseis-methysmenon-odigon-agrinio/"/>
        <a href="http://sinidisi.gr/dimoskopisi-metron-analysis-kalpazoyn-nd-mitsotakis/"/>
        <a href="http://sinidisi.gr/dytiki-ellada-diarriktes-eginan-antiliptoi-toys-geitones-idioktiti/"/>
        <a href="http://sinidisi.gr/syneleysi-tis-o-m-naypaktias-syriza-tin-kyriaki/"/>
        <a href="http://sinidisi.gr/dytiki-ellada-minysi-ton-patera-stoys-mathites-poy-ton-xylokopisan-se-proaylio-scholeioy-pos-egine-to-peristatiko/"/>
      </related>
    </article>
  </body>
</html>