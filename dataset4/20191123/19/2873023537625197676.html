<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/athlitismos/podosfairo/220240_o-oyragos-panionios-frenare-ton-protoporo-olympiako"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T19:33:37+00:00"/>
    <meta property="og:title" content="Ο ουραγός Πανιώνιος «φρέναρε» τον πρωτοπόρο Ολυμπιακό"/>
    <meta property="og:description" content="Μπορεί να βρίσκεται στην τελευταία θέση του βαθμολογικού πίνακα, ωστόσο ο Πανιώνιος υποχρέωσε σε ισοπαλία τον Ολυμπιακό που βρίσκεται στην κορυφή του πρωταθλήματος. "/>
  </head>
  <body>
    <article>
      <h1>Ο ουραγός Πανιώνιος «φρέναρε» τον πρωτοπόρο Ολυμπιακό</h1>
      <address><time datetime="2019-11-23T19:33:37+00:00">23 Nov 2019, 19:33</time> by <a rel="author">efsyn.gr</a></address>
      <p>Μπορεί να βρίσκεται στην τελευταία θέση του βαθμολογικού πίνακα, ωστόσο ο <b>Πανιώνιος </b>υποχρέωσε σε ισοπαλία (τελικό σκορ: <b>1-1</b>) τον <b>Ολυμπιακό </b>που βρίσκεται στην κορυφή του πρωταθλήματος στη Super <b>League 1</b>.</p>
      <p>Σημειώνεται ότι η γκέλα αυτή των «ερυθρόλευκων» έρχεται μόλις μία αγωνιστική πριν από το μεγάλο <b>ντέρμπι </b>στο «Γ. Καραϊσκάκης» ανάμεσα στον Ολυμπιακό και τον <b>ΠΑΟΚ</b>.</p>
      <figure>
        <iframe data-src="https://twitter.com/Super_League_GR/status/1198322079373889536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Μετά το αποτέλεσμα αυτό, ο Ολυμπιακός ανέβηκε στους 27 βαθμούς και νιώθει την «<b>ανάσα</b>» του ΠΑΟΚ, ο οποίος ακολουθεί με 24 βαθμούς, έχοντας ωστόσο ένα ματς λιγότερο.</p>
      <p>Από την πλευρά του, ο Πανιώνιος έφτασε στους 3 βαθμούς και -έπειτα από αρκετό καιρό- έχει... συγκάτοικο στην τελευταία θέση, τον Παναιτωλικό.</p>
      <p>Στη Νέα Σμύρνη, λοιπόν, σημειώθηκε η έκπληξη της 11ης αγωνιστικής, με τους «ερυθρόλευκους» να έχουν την πρωτοβουλία στο ματς, να προηγούνται στο σκορ με τον <b>Βαλμπουενά </b>στο 55ο λεπτό (με τη συνδρομή του VAR), ωστόσο να βλέπουν τον <b>Εμμανουηλίδη </b>να πετυχαίνει ένα «παλικαρίσιο» γκολ δύο λεπτά πριν το τέλος της αναμέτρησης, προσφέροντας έναν πολύτιμο βαθμό στους γηπεδούχους.</p>
      <figure>
        <iframe data-src="https://twitter.com/Super_League_GR/status/1198323541420236802?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η αλήθεια πάντως είναι ότι ο Πανιώνιος δεν έδειχνε απειλητικός για την εστία του Σα, με τους φιλοξενούμενους να έχουν πιστέψει ότι θα περνούσαν ένα εύκολα απόγευμα, φτάνοντας άνετα στη νίκη, έστω και με το φτωχό 1-0.</p>
      <p>Οι «ερυθρόλευκοι» μάλλον έκαναν και <b>οικονομία δυνάμεων</b>, με δεδομένο πως ακολουθεί και το δύσκολο ματς με την <b>Τότεναμ </b>για το Champions League. Με άλλα λόγια, ο Ολυμπιακός έπαιξε με τη φωτιά και... κάηκε, κόντρα σε μια μαχητική ομάδα που έπαιξε με πάθος και δικαιώθηκε.</p>
      <p>Οι συνθέσεις των ομάδων:</p>
      <p><b>Πανιώνιος</b>: Μαλέρμπ, Παπαγεωργίου, Λυμπεράκης, Ευαγγέλου, Σταυρόπουλος, Παπανικολάου (80' Εμμανουηλίδης), Κόρμπος, Οικονομίδης (88' Γρίβας), Άρτσε, Μασούρας (52' Καμαρά), Αραμπούλι.</p>
      <p><b>Ολυμπιακός</b>: Σα, Γκασπάρ, Μεριά, Σεμέδο, Τσιμίκας, Καμαρά (90+1 Ελ Αραμπί), Μπουχαλάκης, Ποντένσε, Λοβέρα (46' Βαλμπουενά), Σουντανί (73' Μασούρας), Γκερέρο.</p>
      <related>
        <h4>Σχετικά Άρθρα</h4>
        <a href="https://www.efsyn.gr/athlitismos/podosfairo/181878_tessara-o-olympiakos-kontra-ston-panionio"/>
        <a href="https://www.efsyn.gr/athlitismos/podosfairo/165609_stis-kathysteriseis-patise-koryfi"/>
        <a href="https://www.efsyn.gr/athlitismos/podosfairo/102925_mia-niki-makria-apo-ton-olympiako"/>
        <a href="https://www.efsyn.gr/athlitismos/podosfairo/101390_aifnidiase-kai-diekdikei-protathlima"/>
        <a href="https://www.efsyn.gr/athlitismos/podosfairo/96899_moni-deyteri-i-xanthi-stamatise-o-pas-ton-panionio-video"/>
        <a href="https://www.efsyn.gr/athlitismos/podosfairo/93603_kerdos-apo-ti-hasoyra"/>
      </related>
    </article>
  </body>
</html>