<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rosja/191129710-Prezydent-Serbii-chwali-Putina-To-prawdziwy-przyjaciel.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T19:54:10+00:00"/>
    <meta property="og:title" content="Prezydent Serbii chwali Putina. „To prawdziwy przyjaciel”"/>
    <meta property="og:description" content="Prezydent Serbii Aleksandar Vučić nazwał swojego rosyjskiego odpowiednika Władimira Putina „prawdziwym przyjacielem” Serbii."/>
  </head>
  <body>
    <article>
      <h1>Prezydent Serbii chwali Putina. „To prawdziwy przyjaciel”</h1>
      <address><time datetime="2019-11-23T19:54:10+00:00">23 Nov 2019, 19:54</time> by <a rel="author">qm</a></address>
      <p>
        <b>Prezydent Serbii Aleksandar Vučić nazwał swojego rosyjskiego odpowiednika Władimira Putina „prawdziwym przyjacielem” Serbii.</b>
      </p>
      <p>Swój komentarz Vučić wygłosił, gdy w sobotę zapytano go o jego najbliższą wizytę w Soczi.</p>
      <p>- Jeśli chodzi o prezydenta Putina i moją wizytę, przygotowujemy się. Będziemy mieć dużą i wysoką rangą delegację, ponieważ jest to dla nas wyjątkowo ważne spotkanie - powiedział dziennikarzom Vučić. - Wierzę, że prezydent Putin jest szczerym przyjacielem Serbii. Jako prezydent Serbii muszę chronić interesy swojego kraju i będę nadal to robić - dodał.</p>
      <p>Vučić przypomniał, że Serbia jest „jednym z niewielu krajów, które nie nałożyły sankcji na Rosję. Dodał, że Belgrad wspiera Moskwę na poziomie międzynarodowym i współpracuje w dziedzinie wojskowej, organizując wspólne gry wojenne.</p>
      <p>- „Jesteśmy bardzo blisko na każdym polu i nie widzę żadnego powodu, aby spotkanie nie odbywało się w atmosferze zaufania - powiedział.</p>
      <p>Zaledwie dwa dni temu Vučić osobiście poinformował o wykryciu siatki rosyjskich szpiegów w Serbii. Prezydent potwierdził, że doszło do spotkania rosyjskiego oficera wywiadu z emerytowanym serbskim wojskowym, podczas którego ten ostatni otrzymał pieniądze. Mężczyzna po otrzymaniu gotówki przelicza ją następnie w samochodzie. Do spotkania doszło w grudniu, a sprawa wyszła na jaw, gdy na YouTubie opublikowano nagranie z niego.</p>
      <figure>
        <iframe src="https://www.youtube.com/embed/yawNh1SwYts" width="640" height="360" data-service="Youtube" scrolling="no"/>
      </figure>
      <p>Według Vučicia za publikacją filmu nie stoją serbscy agenci. Ale według jednej z teorii autorami nagrania są pracownicy serbskiego wywiadu, sfrustrowani bezsilnością swojego szefostwa wobec działań rosyjskich szpiegów.</p>
      <p>Prezydent Serbii już dwa dni temu mówił, że sprawa nie wpłynie na bliskie stosunki jego państwa z Rosją. Zaznaczył przy tym, że jest pewien, iż „prezydent Władimir Putin nie został poinformowany o działaniach rosyjskich agentów”. - Nie zmienimy naszej polityki wobec Rosji, którą postrzegamy jako braterski i przyjazny kraj (...) ale wzmocnimy naszą własną obronę wywiadowczą - powiedział.</p>
    </article>
  </body>
</html>