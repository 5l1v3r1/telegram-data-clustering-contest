<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779134/%D9%84%D8%B2%D9%88%D9%85-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%87%D8%A7-%D8%AF%D8%B1-%D8%A7%D8%B3%D8%AA%D8%A7%D9%86-%D8%A8%D9%88%D8%B4%D9%87%D8%B1-%D9%86%D8%B8%D8%A7%D8%B1%D8%AA-%D9%87%D8%A7-%D8%A8%DB%8C%D8%B4%D8%AA%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T19:40:26+00:00"/>
    <meta property="og:title" content="استاندار بوشهر: لزوم جلوگیری از افزایش قیمت‌ها در استان بوشهر/ نظارت‌ها بیشتر شود"/>
    <meta property="og:description" content="بوشهر - استاندار بوشهر بر لزوم جلوگیری از افزایش قیمت‌ها در استان تاکید کرد و گفت: حل مشکلات مردم و جلوگیری از افزایش قیمت‌ها یک ضرورت است و باید نظارت‌های بیشتری صورت گیرد."/>
  </head>
  <body>
    <article>
      <h1>استاندار بوشهر: لزوم جلوگیری از افزایش قیمت‌ها در استان بوشهر/ نظارت‌ها بیشتر شود</h1>
      <address>
        <time datetime="2019-11-23T19:40:26+00:00">23 Nov 2019, 19:40</time>
      </address>
      <p>به گزارش <a href="https://www.mehrnews.com/">خبرنگار مهر</a>، عبدالکریم گراوند شنبه‌شب در نشست شورای برنامه ریزی و توسعه استان بوشهر اظهار داشت: مردم استان بوشهر به خوبی صف خود را با اغتشاش‌گران جدا کردند و اخلال‌گری‌ها را محکوم کردند.</p>
      <p>وی با اشاره به اینکه مردم استان بوشهر همواره در تامین امنیت نقش بسیار مهم و تاثیرگذاری داشته‌اند، اضافه کرد: مردم بوشهر با حماسه حضور خود برگ زرین دیگری در کارنامه استان بوشهر ثبت کردند.</p>
      <p>استاندار بوشهر با اشاره به اینکه حضور به‌موقع مردم باعث ناکامی دشمنان شده است، تصریح کرد: دشمن برای ناپایداری امنیتی برنامه‌ریزی ویژه‌ای کرده بود که مردم با حضور خود آنها را ناکام گذاشتند.</p>
      <p>وی با اشاره به اینکه همدلی خوب بین مردم، مسئولان، دستگاه‎های انتظامی، قضایی و امنیتی باعث عبور از این وضعیت شده است، ادامه داد: برخی بانک‌ها و فروشگاه‌ها مورد حمله اخلال‌گران قرار گرفت که خسارت بالایی وراد شد.</p>
      <p>گراوند با اشاره به اینکه از انتقاد و اعتراض منطقی حمایت می‌کند و نظام اسلامی مشکلی با این موارد ندارد، افزود: هر وقت اعتراض منجر به تخریب اموال عمومی و مردم شود، پذیرفتنی نیست.</p>
      <p>وی با اشاره به تلاش همه مسئولان برای رفع مشکلات مردم، اضافه کرد: حل مشکلات مردم و جلوگیری از  افزایش قیمت‌ها یک ضرورت است و همه مسئولان باید در این راستا برنامه‌ریزی و تلاش کنند.</p>
      <p>استاندار بوشهر بیان کرد: سفر سال گذشته رئیس جمهور به استان بوشهر برکات بسیار زیادی داشته و دو هزار و ۵۳ میلیارد تومان پروژه تصویب شد که تاکنون ۵۱۳ میلیارد تومان آن ابلاغ شده است.</p>
    </article>
  </body>
</html>