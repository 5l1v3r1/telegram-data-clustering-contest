<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260389/g20-oi-ipa-einai-i-megalyteri-pigi-astatheias-pagkosmios-leei-o-ypeks-tis-kinas"/>
    <meta property="og:site_name" content="LiFO"/>
    <meta property="article:published_time" content="2019-11-23T19:13:00+00:00"/>
    <meta property="og:title" content="G20: Οι ΗΠΑ είναι η μεγαλύτερη πηγή αστάθειας παγκοσμίως, λέει ο ΥπΕξ της Κίνας"/>
    <meta property="og:description" content="Ως τη μεγαλύτερη πηγή αστάθειας παγκοσμίως χαρακτήρισε τις ΗΠΑ ο Κινέζος υπουργός Εξωτερικών"/>
  </head>
  <body>
    <article>
      <h1>G20: Οι ΗΠΑ είναι η μεγαλύτερη πηγή αστάθειας παγκοσμίως, λέει ο ΥπΕξ της Κίνας</h1>
      <h2>Ως τη μεγαλύτερη πηγή αστάθειας παγκοσμίως χαρακτήρισε τις ΗΠΑ ο Κινέζος υπουργός Εξωτερικών</h2>
      <address><time datetime="2019-11-23T19:13:00+00:00">23 Nov 2019, 19:13</time> by <a rel="author">NEWSROOM</a></address>
      <p>
        <b>Οι <a href="https://www.lifo.gr/tags/%CE%97%CE%A0%CE%91">ΗΠΑ</a> είναι η μεγαλύτερη πηγή αστάθειας παγκοσμίως και οι πολιτικοί της περιφέρονται στον κόσμο δυσφημίζοντας αβάσιμα την <a href="https://www.lifo.gr/tags/%CE%9A%CE%AF%CE%BD%CE%B1">Κίνα</a>, είπε σήμερα ο υπουργός Εξωτερικών της Κίνας, που καταφέρθηκε εναντίον της Ουάσιγκτον από το περιθώριο της συνόδου της <a href="https://www.lifo.gr/tags/G20">G20</a> στην Ιαπωνία.</b>
      </p>
      <p>Σε συνάντησή του με τον Ολλανδό ομόλογό του Στεφ Μπλοκ, στο περιθώριο της συνόδου των ΥΠΕΞ της G20 στην ιαπωνική πόλη Ναγκόγια, ο Ουανγκ Γι επέκρινε δριμύτατα τις ΗΠΑ. «Οι ΗΠΑ ευρέως επιδίδονται στις μονομερείς ενέργειες και τον προστατευτισμό και καταστρέφουν την πολυμερή προσέγγιση και το πολυμερές εμπορικό σύστημα. Έχουν ήδη αναδειχθεί στον μεγαλύτερο παγκοσμίως παράγοντα αποσταθεροποίησης» είπε ο Ουάνγκ, σύμφωνα με μια ανακοίνωση του κινεζικού υπουργείου Εξωτερικών.</p>
      <p>Σύμφωνα με τον ίδιο, οι ΗΠΑ, για πολιτικούς λόγους, χρησιμοποιούν τον μηχανισμό του κράτους για να καταπνίξουν τις κινεζικές επιχειρήσεις και έχουν ήδη απαγγείλει αβάσιμες κατηγορίες εναντίον τους, κάτι που συνιστά ενέργεια εκφοβισμού. «Ορισμένοι Αμερικανοί πολιτικοί δυσφημίζουν την Κίνα παντού στον κόσμο, όμως δεν έχουν παρουσιάσει αποδείξεις».</p>
      <p>Επιπλέον, οι ΗΠΑ έχουν χρησιμοποιήσει την εγχώρια νομοθεσία τους για να «επεμβαίνουν χυδαία» στις εσωτερικές υποθέσεις της Κίνας, προσπαθώντας να καταστρέψουν «μια χώρα, δύο συστήματα» και τη σταθερότητα και ευημερία του Χονγκ Κονγκ, συμπλήρωσε ο Ουανγκ Γι.</p>
      <p>
        <i>Με πληροφορίες από ΑΠΕ-ΜΠΕ/Reuters</i>
      </p>
    </article>
  </body>
</html>