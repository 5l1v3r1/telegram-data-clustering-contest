<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806888/%DA%A9%D8%B1%DB%8C%D8%B3%D8%AA%D8%A7%D9%84-%D9%BE%D8%A7%D9%84%D8%A7%D8%B3-%DB%B1-%DB%B2-%D9%84%DB%8C%D9%88%D8%B1%D9%BE%D9%88%D9%84-%D8%AA%DB%8C%D9%85-%DA%A9%D9%84%D9%88%D9%BE-%D9%82%D8%B5%D8%AF-%D8%AA%D9%88%D9%82%D9%81-%D9%86%D8%AF%D8%A7%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T19:12:00+00:00"/>
    <meta property="og:title" content="لیگ انگلیس؛ کریستال پالاس ۱ - ۲ لیورپول؛ تیم کلوپ قصد توقف ندارد"/>
    <meta property="og:description" content="لیورپول در دیداری دشواری ۱-۲ پالاس را مغلوب کرد و روند پیروزی‌های این تیم ادامه یافت."/>
  </head>
  <body>
    <article>
      <h1>لیگ انگلیس؛ کریستال پالاس ۱ - ۲ لیورپول؛ تیم کلوپ قصد توقف ندارد</h1>
      <h2>لیورپول در دیداری دشواری ۱-۲ پالاس را مغلوب کرد و روند پیروزی‌های این تیم ادامه یافت.</h2>
      <address>
        <time datetime="2019-11-23T19:12:00+00:00">23 Nov 2019, 19:12</time>
      </address>
      <p>به گزارش گروه ورزشی <a href="https://snn.ir/">خبرگزاری دانشجو</a>، لیورپول در دیداری که مانند همیشه بازی نکرد و پالاس فرصت های خوبی را روی دروازه این تیم خلق کرد، باز هم در دقایق پایانی موفق به گلزنی شد تا صدرنشینی خود را تثبیت کرده و 37 امتیازی شود.</p>
      <p>اولین فرصت بازی در دقیقه 12 و برای پالاس ایجاد شد، اما ضربه زمینی میلنوویچ با عکس العمل آلیسون همراه بود و خطر از دروازه لیورپول رفع شد.</p>
      <p>دقایقی بعد و روی ارسال یک ضربه ایستگاهی، پالاس تا آستانه زدن گل اول پیش رفت و بدشانس بود که ضربه سر گری کیهیل به دیرک دروازه آلیسون برخورد کرد.</p>
      <p>در اواسط نیمه اول و روی کرنر لیورپولی ها، فن دایک روی توپ اثر گذاشت و در ادامه روبرتو فیرمینو صاحب موقعیت خوبی برای گلزنی شد که نتوانست از آن استفاده کند و این فرصت از دست رفت.</p>
      <p>در دقیقه 42 پالاس توسط تامکینز در دهانه دروازه به گل رسید، اما این گل مردود اعلام شد تا نیمه اول کم افت و خیز با تساوی بدون گل دو تیم به اتمام برسد.</p>
      <p>در همان ابتدای نیمه دوم لیورپول تا آستانه زدن گل اول پیش رفت، اما پاس زیبای هندرسون و ضربه زمینی سادیو مانه از کنار دروازه پالاس به بیرون رفت.</p>
      <p>اما در دقیقه 49 لیورپول به گل اول دست یافت. روی پاس اندی رابرتسون و تاثیرگذاری فیرمینو، سادیو مانه در محوطه صاحب موقعیت گلزنی شد و ضربه چکشی او بعد از برخورد به دیرک وارد دروازه پالاس شد.</p>
      <p>پالاس خیلی زود در صدد جبران برآمد و می توانست در دقیقه 53 به گل تساوی دست یابد، اما ضربه محکم تاوسند از گوشه محوطه با مهار تماشایی آلیسون همراه شد.</p>
      <p>دقایقی بعد و روی ارسال کرنر از سمت چپ، لوورن در مقابل دروازه خالی صاحب فرصت شد اما توپ از مقابل سر این مدافع کروات گذشت. در دقیقه 67 و با همکاری رابرتسون و فیرمینو، ستاره برزیلی صاحب موقعیت گلزنی شد اما ضربه او با مهار زیبای گایتا همراه بود.</p>
      <p>در دقیقه 79 پالاس باز هم فرصت بسیار خوبی برای گلزنی داشت، اما ضربه آکروباتیک کریستن بنتکه با اختلاف کمی از کنار دروازه لیورپول به بیرون رفت.</p>
      <p>اما در دقیقه 81 پالاس بالاخره به گل رسید. روی پاس تاوسند ویلفرد زاها در محوطه جریمه صاحب موقعیت شد و با یک ضربه زمینی و دقیق در نهایت موفق شد آلیسون را مغلوب کرده و گل تساوی را به ثمر برساند.</p>
      <p>اما لیورپول در دقیقه 84 موفق به زدن گل دوم شد. در شلوغی مقابل دروازه، روبرتو فیرمینو صاحب موقعیت شد و با یک ضربه دقیق زننده گل دوم تیمش لقب گرفت.</p>
      <p>در دقیقه 91 زاها صاحب بهترین بخت برای زدن گل تساوی پالاس شد، اما ضربه او با بی دقتی از بالای دروازه لیورپول به بیرون رفت.</p>
    </article>
  </body>
</html>