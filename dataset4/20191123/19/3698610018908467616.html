<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-okupovanomu-krimu-vidsluzhili-traurnu-panahidu-za-zhertvami-golodomoru-330699_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T19:48:00+00:00"/>
    <meta property="og:title" content="В окупованому Криму відслужили траурну панахиду за жертвами Голодомору"/>
    <meta property="og:description" content="Ніхто ніколи заради власних ідей, амбіцій, і теорій не може жертвувати людьми, - нагадав архієпископ Климент."/>
  </head>
  <body>
    <article>
      <h1>В окупованому Криму відслужили траурну панахиду за жертвами Голодомору</h1>
      <h2>"Ніхто ніколи заради власних ідей, амбіцій, і теорій не може жертвувати людьми", - нагадав архієпископ Климент.</h2>
      <address>
        <time datetime="2019-11-23T19:48:00+00:00">23 Nov 2019, 19:48</time>
      </address>
      <p>Архієпископ Кримської єпархії Православної церкви України Климент провів у кафедральному соборі Володимира і Ольги в окупованому Росією Сімферополі траурну панахиду за <b><a href="https://dt.ua/UKRAINE/zapali-svichku-pam-yati-v-ukrayini-sogodni-vshanovuyut-pam-yat-zhertv-golodomoriv-330659_.html">жертвам голодоморів</a></b>, повідомляють "<a href="https://ru.krymr.com/a/news-simferopol-pcu-panihida/30287974.html">Крим.Реалії</a>".</p>
      <p>"Сьогодні вся Україна вшановує пам'ять жертв голодомору 32-33 років. Це трагічна дата дня Голодомору в Україні... У ті роки, з одного боку, знищили нашу націю, а з іншого – зміцнили нашу націю сьогодні, тому що пам'ять про ті події не дає нам загинути як нації, як державі сьогодні", - підкреслив священик.</p>
      <p>Климент закликав пам'ятати, "до чого призводить безбожна влада, мета якої тільки всесвітня влада, всесвітнє управління".</p>
      <p>Таким чином архієпископ провів паралель між радянською владою, яка організувала Голодомор, і її наступницею Росією, яка окупувала український півострів і розв'язала війну в Донбасі.</p>
      <p>"Життя людини безцінне, ніхто з можновладців ніколи заради власних ідей, амбіцій, і теорій не може жертвувати людьми", - резюмував він.</p>
      <aside>Голодомор 1932–33 років забрав життя понад 7 000 000 людей. Щохвилини від штучного голоду помирало 26 людей. Зникали не лише сім’ї, а й цілі села. 23 листопада – важливий для України та кожного громадянина день. Четверта субота листопада – пам’ятний день, коли ми, запалюючи свічки та покладаючи горщики із зерном до пам’ятників та меморіалів, вшановуємо жертв Голодомору.</aside>
      <p>В <b><a href="https://dt.ua/UKRAINE/zapali-svichku-pam-yati-v-ukrayini-sogodni-vshanovuyut-pam-yat-zhertv-golodomoriv-330659_.html">Україні сьогодні вшановують пам'ять жертв голодоморів</a></b> 1921-1922, 1932-1933 і 1946-1947 років. Цього дня в українських церквах проходять поминальні богослужіння. У меморіальних заходах беруть участь офіційні особи та представники іноземних делегацій. До пам'ятників жертвам Голодомору приносять лампади, символічні горщики з зерном та фрукти.</p>
      <p>О 16:00, після загальнонаціональної хвилини мовчання, українці запалюють свічки біля меморіалів голодомору та на підвіконнях у своєму житлі.</p>
      <p>Докладніше <b><a href="https://dt.ua/HISTORY/svitova-cina-ukrayinskogo-golodu-330577_.html">читайте в матеріалі Ярослави Музиченко "Світова ціна українського Голоду"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>