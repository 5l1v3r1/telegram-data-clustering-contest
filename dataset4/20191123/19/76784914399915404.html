<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/11/23/hol_nincs_a_fegyver/"/>
    <meta property="og:site_name" content="Index.hu"/>
    <meta property="article:published_time" content="2019-11-23T19:32:44+00:00"/>
    <meta property="og:title" content="Kommandósok a csantavéri bérgyilkos fegyverének nyomában. Ha nem bírja az adrenalint, ne kattintson!"/>
    <meta property="og:description" content="Mindeközben - Továbbra is keresi a rendőrség a csantavéri bérgyilkos fegyverét és hangtompítóját, amelyet állítása szerint a várban re..."/>
  </head>
  <body>
    <article>
      <h1>Kommandósok a csantavéri bérgyilkos fegyverének nyomában. Ha nem bírja az adrenalint, ne kattintson!</h1>
      <address><time datetime="2019-11-23T19:32:44+00:00">23 Nov 2019, 19:32</time> by <a rel="author" href="https://index.hu/szerzo/zaborszky_ede" target="_blank">Záborszky Ede</a></address>
      <p>T<a href="https://index.hu/belfold/2019/11/21/budapesten_van_egy_bergyilkos_fegyvere_elrejtve/">ovábbra is keresi a rendőrség a csantavéri bérgyilkos fegyverét és hangtompítóját</a>, amelyet állítása szerint a várban rejtett el, miután végzett V. Lászlóval egy parkolóban. Szombaton fel is vitték a férfit a várba, hogy mutassa meg, hol ásta el a bizonyítékot. </p>
      <p>A hajszáról egy fotósorozatot is közzétettek, amin keresztül részt vehetünk a fegyver felkutatásának izgalmaiban, akár mintha magunk is ott lennénk. <b>Nyugalom megzavarására alkalmas képsorok következnek!</b></p>
      <figure>
        <img src="https://kep.cdn.indexvas.hu/1/0/3048/30483/304831/30483171_d4461de643fb652438ec2d0f261afa37_wm.jpg"/>
        <figcaption>
          <cite>Fotó: Mihádák Zoltán / MTI</cite>
        </figcaption>
      </figure>
      <p>Első felvonás: 11 ember, 7 fa, 0 fegyver. Hiába túrták az avart bőszen a rend őrei, egy kanyi fegyvert sem találtak ezen a helyen. De legalább egy szép őszi napot a szabadban tölthettek. <i>Elhull a virág, eliramlik a fegyver.</i></p>
      <figure>
        <img src="https://kep.cdn.indexvas.hu/1/0/3048/30483/304831/30483187_36bda89656f74b31f66af3243ecf66e2_wm.jpg"/>
        <figcaption>
          <cite>Fotó: Mihádák Zoltán / MTI</cite>
        </figcaption>
      </figure>
      <p><b>A fegyver meg nem találása második rész: a fegyvernek nyoma vész.</b> Megtévesztő némileg, hogy ezen a képen több fegyver is van, de egyik sem A FEGYVER. <i>Fegyver - Hatóságok 2:0</i></p>
      <figure>
        <img src="https://kep.cdn.indexvas.hu/1/0/3048/30483/304831/30483191_9732b67bad05a63abcce02a2aae3b939_wm.jpg"/>
        <figcaption>
          <cite>Fotó: Mihádák Zoltán / MTI</cite>
        </figcaption>
      </figure>
      <p>Hoppá! Hengeres, fekete, és nem szívesen nyúl hozzá az ember. Nem, nem egy fegyverről van szó, ez csak egy köztéri kuka.</p>
      <aside>DAMN YOU FEGYVER!</aside>
      <p>Hol bujkálsz? Dombokon? Hegyeken? Kibelezett kőbányák üregében?</p>
      <figure>
        <img src="https://kep.cdn.indexvas.hu/1/0/3048/30483/304831/30483195_6e8c38241661c90f195c9fd4f763f101_wm.jpg"/>
        <figcaption>
          <cite>Fotó: Mihádák Zoltán / MTI</cite>
        </figcaption>
      </figure>
      <p>Búcsú a fegyverektől: kupaktanácsot tartanak a kommandósok, majd csalódottan hazaindulnak. </p>
      <p>A férfi ügyvédje a sikertelen (vagy a fegyver szemszögéből nézve sikeres) bújócskát követően azt mondta, hogy lehet valaki kiásta a bizonyítékot, vagy az eső mosta ki, azért nem sikerült megtalálni. </p>
      <p>
        <i>Plusz jó tanács: Ha esetleg a várban sétálva egy hangtompítós pisztolyba botlik értesítse a rendőrséget, és a saját érdekében ne nyúljon hozzá. </i>
      </p>
    </article>
  </body>
</html>