<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/helsingborg/trots-intensiv-anstormning-rogle-foll-mot-skelleftea"/>
    <meta property="og:site_name" content="SVT Nyheter"/>
    <meta property="article:published_time" content="2019-11-23T19:51:47+00:00"/>
    <meta property="og:title" content="Trots intensiv avslutning – Rögle föll mot Skellefteå"/>
    <meta property="og:description" content="Trots en intensiv avslutning från Rögle kunde Skellefteå hålla undan till seger med 5–2 i SHL. Det var andra raka segern för tabellsjuan."/>
  </head>
  <body>
    <article>
      <h1>Trots intensiv avslutning – Rögle föll mot Skellefteå</h1>
      <address><time datetime="2019-11-23T19:51:47+00:00">23 Nov 2019, 19:51</time> by <a rel="author">Thomas Eriksson/TT</a></address>
      <p>
        <b>Trots en intensiv avslutning från Rögle kunde Skellefteå hålla undan till seger med 5–2 i SHL.<br/>Det var andra raka segern för tabellsjuan.</b>
      </p>
      <p>Hemmalaget Skellefteå rivstartade och såg ut att gå mot en enkel seger men Skånelaget avslutade starkt.</p>
      <p>Efter en svag period med många förluster var det nu ett helt annat Skellefteå som kom till spel.</p>
      <p>Tillbaka var farten, tillbaka var intensiteten och attacken mot mål.</p>
      <p>Dessutom kom omgående utdelningen i form av mål.</p>
      <h3>Tidigt ledningsmål</h3>
      <p>Redan efter dryga minuten stod det 1–0 till hemmalaget. Ett snabbt anfall avslutades med ett vackert växelspel där Tom Pyatt spelade fram Jonatan Berggren som distinkt satte upp pucken i nättaket.</p>
      <p>I förra matchen spräckte Berggren sin målnolla i SHL, nu kom mål nummer två. Men lyckan varade bara några minuter. Sedan skadades det unga jättelöftet i axeln och tvingades utgå.</p>
      <p>Skellefteå fortsatte ändå att dominera. 2–0 kom i slutet av perioden, även det efter en snabb omställning signerad Oscar Möller. Skellefteås lagkapten tog pucken från egen zon mot mål, fintade skott men passade i stället Patrik Norén som nu kunde göra sitt första mål för säsongen.</p>
      <p>En bit in i mittenperioden utökade så Jesper Frödén hemmalagets ledning med en man mer på isen. Men målet kom ändå på en kontring och efter ett skott som Röglemålvakten Christoffer Rifalk inte hann uppfatta.</p>
      <h3>Vassa räddningar</h3>
      <p>Målet såg ut att bli en väckarklocka för Rögle som nu tog över dominansen. Skånelaget har en lika svart period som Skellefteå bakom sig och efter Skånelagets lysande start på serien har förlusterna radats upp.</p>
      <p>Helt plötsligt var det ändå Rögle som nu var både etta och tvåa på alla puckar. Trycket var stundtals enormt i mittenperioden men Skellefteåmålvakten Gustaf Lindvall gjorde några makalösa räddningar och släppte endast en puck bakom sig.</p>
      <p>Målet kom i numerärt överläge mitt i perioden och var ett direktskott från Daniel Zaar efter en passning genom boxen av Kodie Curran.</p>
      <p>Nu var Skellefteås propagandaspel från inledningen som bortblåst och i stället hade Rögle skaffat sig momentum.</p>
      <p>Efter 9.16 i den tredje perioden kom ytterligare en reducering för Rögle, även denna gång i numerärt överläge.</p>
      <p>Målskytt den här gången var Nils Höglander och efter 3–2-målet var Skellefteå ordentligt i gungning.</p>
      <p>Men med två mål av Andreas Wingerli i tom kasse klarade Skellefteå av att hålla undan till seger.</p>
    </article>
  </body>
</html>