<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806890/%D9%84%DA%AF%D8%A7%D9%86%D8%B3-%DB%B1-%DB%B2-%D8%A8%D8%A7%D8%B1%D8%B3%D9%84%D9%88%D9%86%D8%A7-%D9%81%D8%B1%D8%A7%D8%B1-%D8%A7%D8%B2-%D9%85%D8%A7%D8%AF%D8%B1%DB%8C%D8%AF-%D8%A8%D8%A7-%DA%A9%DB%8C%D9%86%DA%AF-%D8%A2%D8%B1%D8%AA%D9%88%D8%B1"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T19:28:00+00:00"/>
    <meta property="og:title" content="لالیگا؛ لگانس ۱-۲ بارسلونا؛ فرار از مادرید با کینگ آرتور"/>
    <meta property="og:description" content="بارسا به لطف گل دقیقه ۷۸ آرتور ویدال که در نیمه دوم وارد زمین شده بود توانست از ورزشگاه بوتارکه مادرید با سه امتیاز خارج شود."/>
  </head>
  <body>
    <article>
      <h1>لالیگا؛ لگانس ۱-۲ بارسلونا؛ فرار از مادرید با کینگ آرتور</h1>
      <h2>بارسا به لطف گل دقیقه ۷۸ آرتور ویدال که در نیمه دوم وارد زمین شده بود توانست از ورزشگاه بوتارکه مادرید با سه امتیاز خارج شود.</h2>
      <address>
        <time datetime="2019-11-23T19:28:00+00:00">23 Nov 2019, 19:28</time>
      </address>
      <p>به گزارش گروه ورزشی <a href="https://snn.ir/">خبرگزاری دانشجو</a>، بارسلونا صدرنشین لالیگا تا پایان هفته 13 امروز در ورزشگاه بوتارکه میهمان تیم قعرجدولی لگانس بود. تیم مادریدی که اخیرا خاویر آگیره را به عنوان سرمربی منصوب کرده بود و به دنبال کسب حداقل امتیاز برابر کاتالان ها بود.</p>
      <p>بارسا برای این بازی جوردی آلبا، سرجی روبرتو و نلسون سمدو را در اختیار نداشت و به اجبار جونیور فیرپو و موسی واگه در سمت چپ و راست از ابتدا در ترکیب قرار گرفتند.</p>
      <p>بارسا مطابق انتظار بازی را از همان شروع در دست گرفت ولی در ده دقیقه ابتدایی موقعیت خاصی روی دروازه لگانس ایجاد نکرد. </p>
      <p>دقیقه 11 بر خلاف روند بازی میزبان به گل رسید. با اشتباه هافبک های بارسا توپ از دست رفت و النصیری در سمت راست صاحب توپ شد. او با یک کنترل خوب و با فریب پیکه و اومتیتی موفق شد با یک ضربه پای چپ تماشایی از گوشه محوطه جریمه دروازه تراشتگن را باز کند.</p>
      <p>سه دقیقه بعد اسکار با تراشتگن تک به تک شد ولی شوت او کم دقت بود و با اختلاف اندک از کنار دروازه راهی اوت شد.</p>
      <p>اولین موقعیت بارسا دقیقه 22 خلق شد. سوارز در مصاف تک به تک با گلر لگانس نتوانست موفق عمل کند. کوئیار زودتر به توپ رسید و با ضربه زدن به آن و برخورد توپ به خود سوارز راهی اوت شد و فرصت از دست رفت.</p>
      <p>یک دقیقه بعد النصیری با تراشتگن تک به تک شد و او را دریبل زد ولی توپ راهی اوت شد.</p>
      <p>بارسا دقیقه 30 می توانست کار را برابر کند اما ضربه سر سوارز روی سانتر دمبله با واکنش خوب گلر لگانس به کرنر رفت. در دقایق دیگر موقعیت خاصی روی دروازه ها ایجاد نشد و نیمه اول با برتری یک گله میزبان به اتمام رسید.</p>
      <p>بارسا نیمه دوم را هجومی آغاز کرد و دقیقه 47 می توانست به گل تساوی برسد اما ضربه سر پیکه روی کرنر مسی به تیر برخورد کرد و بخت مناسبی از دست رفت.</p>
      <p>5 دقیقه بعد بارسا به گل تساوی رسید. روی ارسال لیونل مسی این سوارز بود که با یک ضربه سر دقیق توپ را از زیر دستان گلر لگانس عبور داد و حساب کار 1-1 شد.</p>
      <p>ارنستو والورده در ادامه برای رسیدن به گل دوم ویدال و راکیتیچ را همزمان وارد زمین کرد اما حملات بارسا راه به جایی نمی برد تا اینکه دقیقه 78 ویدال توانست کار را به سود بارسا کند.</p>
      <p>روی یک ضربه کرنر توپ به پای بازیکن لگانس برخورد کرد و به ویدال رسید تا او از دهانه دروازه گلزنی کند. گل مشکوک به آفساید بود ولی در بازبینی وی ای آر تایید شد.</p>
      <p>در دقایق باقیمانده توپی از خط دروازه ها عبور نکرد و بارسا به لطف گل ویدال توانست سه امتیازی ارزشمند را کسب کند و همچنان در صدر بماند.</p>
    </article>
  </body>
</html>