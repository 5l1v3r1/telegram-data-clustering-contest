<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348081.html"/>
    <meta property="og:site_name" content="אנדי ראה? צמד ובישול לווייסמן, 1:4 לוולפסברגר"/>
    <meta property="article:published_time" content="2019-11-23T19:56:00+00:00"/>
    <meta property="og:title" content="אנדי ראה? צמד ובישול לווייסמן, 1:4 לוולפסברגר"/>
    <meta property="og:description" content="החלוץ שלא קיבל הרבה קרדיט מול פולין וצפון מקדוניה כבר עם 14 שערים ב-15 משחקים באוסטריה אחרי הצגה מול מאטרסבורג. ביטון לא שותף בניצחון סלטיק"/>
  </head>
  <body>
    <article>
      <h1>אנדי ראה? צמד ובישול לווייסמן, 1:4 לוולפסברגר</h1>
      <h2>החלוץ שלא קיבל הרבה קרדיט מול פולין וצפון מקדוניה כבר עם 14 שערים ב-15 משחקים באוסטריה אחרי הצגה מול מאטרסבורג. ביטון לא שותף בניצחון סלטיק </h2>
      <address><time datetime="2019-11-23T19:56:00+00:00">23 Nov 2019, 19:56</time> by <a rel="author">מאת מערכת ONE</a></address>
      <figure>
        <img src="https://images.one.co.il/images/d/dmain/ms/gg1434475.jpg"/>
        <figcaption>שון וייסמן (רויטרס)</figcaption>
      </figure>
      <p># פגרת הנבחרות האחרונה לא היטיבה עם נבחרת ישראל, שכבשה שער אחד בלבד ב-180 דקות בשני ההפסדים לפולין (2:1) ולצפון מקדוניה (1:0). מה שהיה חסר לחבורה של אנדי הרצוג זה שחקן שיכניס את הכדור לשער, ומי שלא ממש נספר היה חלוץ וולפסברגר <b>שון וייסמן</b>, שקיבל רק 22 דקות בסקופיה וכלל לא שיחק בארץ מול הפולנים. הערב (שבת) וייסמן אותת למאמן האוסטרי ממדינתו, כשכבש צמד שערים והוביל את קבוצתו ל-1:4 על מאטרסבורג. החלוץ הישראלי כבש את הראשון ואת השלישי במשחק, הוסיף בישול לשער הרביעי וקבוצתו התאוששה מההפסד לרד בול זלצבורג במחזור האחרון.</p>
      <p># בבולגריה, <b>דן ביטון</b> עלה כמחליף בדקה ה-84 ב-1:2 של לודוגורץ, מוליכת הטבלה, על לוקומוטיב פלובדיב, שהייתה במקום השני ערב המחזור ועלולה לרדת למקום השלישי בסיומו. בזכות הניצחון, הגדילה אלופת בולגריה את הפער בצמרת ל-9 נקודות. הקשר הישראלי נכנס כשהתוצאה כבר הייתה 1:2, בעוד <b>מאוויס צ’יבוטה</b> נותר על הספסל 90 דקות ו<b>טאלב</b><b> טוואטחה</b> לא היה בסגל.</p>
      <p># בסקוטלנד, <b>ניר ביטון</b> ישב על הספסל 90 דקות ב-0:4 של סלטיק על ליבינגסטון. הבויז נהנו משערים של אודסונה אדוארד, סקוט בראון וג’יימס פורסט (צמד) ופתחו פער של 3 נקודות מהיריבה הגדולה ריינג’רס, שתשחק מחר מול המילטון. <b>חאתם עבד אלחמיד </b>הפצוע לא היה בסגל.</p>
      <figure>
        <img src="https://images.one.co.il/images/one/450_250/gg1427566.jpg"/>
        <figcaption>ניר ביטון במדי סלטיק. לא שיחק הפעם (רויטרס)</figcaption>
      </figure>
      <p># עדיין בסקוטלנד, גם שוער נבחרת ישראל <b>אופיר מרציאנו</b> ישב על הספסל 90 דקות ב-1:3 של היברניאן על מאת’רוול, ניצחון שהעלה את קבוצתו של השוער הישראלי למקום השישי.</p>
      <p># בליגה השנייה באנגליה, <b>תומר חמד ובירם כיאל</b> הפצועים לא היו בסגל צ’רלטון, שאיבדה יתרון 0:2 בבית מול קרדיף במשחק שהסתיים ב-2:2. בעקבות איבוד הנקודות, ירדה צ’רלטון למקום ה-13, כשבמאזנה 23 נקודות.</p>
      <p># בקפריסין, <b>חן עזרא</b> ישב על הספסל ולא שותף במשך 90 דקות ב-0:2 של קבוצתו אומוניה ניקוסיה על פראלימני של <b>בוריס קליימן</b>, שלא נכלל בסגל בשל פציעה בשריר התאומים ברגלו הימנית, והוא צפוי לחזור לכשירות בימים הקרובים.</p>
      <p># בבלגיה,<b> עומרי בן הרוש</b> ישב על הספסל של לוקרן, שסיימה ב-1:1 מול בירחוסט במסגרת המחזור ה-16 בליגת המשנה. מגן נבחרת ישראל וקבוצתו שקועים במקום הלפני אחרון בטבלה, ונמצאים בסכנת ירידה נוספת.</p>
    </article>
  </body>
</html>