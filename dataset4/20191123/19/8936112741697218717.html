<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/legia-warszawa-gornik-zabrze-wynik-na-zywo-i-relacja-live-pko-ekstraklasa,987754.html"/>
    <meta property="og:site_name" content="TVN24"/>
    <meta property="article:published_time" content="2019-11-23T19:38:00+00:00"/>
    <meta property="og:title" content="Legia ograna. Szczecin ma lidera"/>
    <meta property="og:description" content="Koncert Pogoni i Adama Buksy w Szczecinie. Portowcy pokonali Legię 3:1 w 16. serii spotkań i zostali nowym liderem ekstraklasy. Buksa strzelił dwa gole."/>
  </head>
  <body>
    <article>
      <h1>Legia ograna. Szczecin ma lidera</h1>
      <address>
        <time datetime="2019-11-23T19:38:00+00:00">23 Nov 2019, 19:38</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/d5fbab73-f3f4-44d5-ad2a-85eae9b0c457-480p.mp4"/>
        <figcaption>Pogoń ograła Legię Foto: PAP/Marcin Bielecki | Video: PAP</figcaption>
      </figure>
      <h3>Koncert Pogoni i Adama Buksy w Szczecinie. Portowcy pokonali Legię 3:1 w 16. serii spotkań i zostali nowym liderem ekstraklasy. Buksa strzelił dwa gole.</h3>
      <p>To był hit kolejki i mecz o fotel lidera. Przed dwutygodniową przerwą na kadrę Legia wygrała cztery spotkania z rzędu i prowadziła, ale nad trzecią Pogoń miała ledwie punkt przewagi. Scenariusz przed sobotą był klarowny - kto wygra w Szczecinie, będzie patrzył na resztę ligi z góry. <br/><br/>- Zawsze, gdy grała Legia, to była faworytem. Teraz ciężko takiego wskazać - odgrażał się trener Portowców Kosta Runjaić. <br/><br/>On miał apetyt na kolejne zwycięstwo z warszawskim zespołem. Na początku sezonu (obecnie awansem rozgrywane są kolejki rundy rewanżowej) ograł go w stolicy.</p>
      <h3>Buksa rozpoczął strzelanie</h3>
      <p>W Szczecinie zaczęło się od wymiany ciosów, ale głównie niecelnych. Jako pierwszy legionistów postraszył Adam Buksa, ale za mocno wypuścił sobie piłkę i ubiegł go bramkarz Radosław Majecki. U gości największe zagrożenie stwarzał nieoczekiwanie obrońca Artur Jędrzejczyk. Raz nawet strzelał przewrotką.</p>
      <p>W końcu dopięła swego Pogoń. Arvydas Novikovas nie nadążył za dośrodkowującym Davidem Stecem, piłka dotarła do Adama Buksy, a pilnujący go Mateusz Wieteska się poślizgnął i najlepszy strzelec Pogonił dopełnił formalności. To jego szósty gol w sezonie. Była 37. minuta.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/f6ab78fb-a456-4902-9495-82edbcea5523.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Hubert Matynia powstrzymał atak Marko Vesovicia<cite>Źródło: PAP/Marcin Bielecki</cite></figcaption>
      </figure>
      <p>Legia irytowała nieporadnością, w niczym nie przypominała zespołu, który niedawno zdemolował Wisłę Kraków (7:0) i Górnika Zabrze (5:1). Wystarczyło uprzykrzyć życie odpowiedzialnym za kreowanie gry Andre Martinsowi i Luquinhasowi oraz podciąć jej skrzydła, czyli przypilnować Pawła Wszołka i Novikovasa. Jej najpoważniejsze argumenty zostały wytrącone.</p>
      <p>Litwin chwilę przed przerwą powinien wyrównać. Dostał podanie od Jędrzejczyka, do bramki miał blisko, był w polu karnym, ale koszmarnie przestrzelił. Nie trafić w takiej sytuacji to grzech.</p>
      <h3>Legia napierała, strzeliła Pogoń</h3>
      <p>Trener Aleksandar Vuković próbował coś zmienić w swojej apatycznie grającej i przede wszystkim nieskutecznej drużynie. Wprowadził młodego Michała Karbownika, odkrycie ostatnich miesięcy, aczkolwiek ostatnio mocno eksploatowanego w meczach kadry do lat 19. <br/><br/>Karbownik ożywił poczynania gości, wywalczył rzut wolny, po którym bardzo blisko wyrównania był Walerian Gwilia. Jakimś cudem piłkę odbił fantastycznie dysponowany tego dnia Chorwat Dante Stipica.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/90cc1b6f-7e5f-415a-9517-471ce6751dd2.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Dante Stipica postawił się Legii<cite>Źródło: PAP/Marcin Bielecki</cite></figcaption>
      </figure>
      <p>Legia napierała, ale gola strzeliła Pogoń. Srdjan Spiridonović dostał podanie od Buksy i nic sobie nie robiąc z próbującego go powstrzymać Jędrzejczyka, pokonał Majeckiego efektownym lobem. <br/><br/>To nie wszystko. Karnego na gola zamienił Buksa, a wszystko to w odstępie siedmiu minut. Sędziemu w decyzji pomógł VAR. Powtórki pokazały, że Jędrzejczyk znów się nie popisał. Tym razem sfaulował Sebastiana Kowalczyka. Pogoń prowadziła 3:0. To była demolka.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/b0bf6faa-b1c3-4571-acb9-48543e5488da.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Adam Buksa bohaterem Pogoni<cite>Źródło: PAP/Marcin Bielecki</cite></figcaption>
      </figure>
      <p>Legia o honor walczyła do końca. Wreszcie trafił Jarosław Niezgoda, który wcześniej dwukrotnie strzelał obok bramki. Pogoń sprowadziła legionistów na ziemię i jest nowym liderem ekstraklasy.</p>
      <p><b>Pogoń - Legia 3:1<br/>Bramki: </b>1:0 Adam Buksa (38), 2:0 Srdjan Spiridonovic (68), 3:0 Adam Buksa (73-karny), 3:1 Jarosław Niezgoda (82).<br/><br/><b>Pogoń Szczecin: </b>Dante Stipica - David Stec, Kostas Triantafyllopoulos, Benedikt Zech, Hubert Matynia - Adam Frączczak (61. Santeri Hostikka), Zvonimir Kozulj, Tomas Podstawski, Sebastian Kowalczyk, Srdjan Spiridonovic (86. Damian Dąbrowski) - Adam Buksa<br/><b>Legia Warszawa: </b>Radosław Majecki - Marko Vesovic, Igor Lewczuk, Mateusz Wieteska (46. Michał Karbownik), Artur Jędrzejczyk - Paweł Wszołek (66. Jose Kante), Walerian Gwilia, Andre Martins, Luquinhas (75. Salvador Agra), Arvydas Novikovas - Jarosław Niezgoda.</p>
      <p>Autor: twis / Źródło: eurosport.pl</p>
    </article>
  </body>
</html>