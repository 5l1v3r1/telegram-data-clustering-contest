<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159242_1031.html"/>
    <meta property="og:site_name" content="Novsport"/>
    <meta property="article:published_time" content="2019-11-23T19:48:00+00:00"/>
    <meta property="og:title" content="РБ Лайпциг се приближи на точка от върха след разгром (ВИДЕО)"/>
    <meta property="og:description" content="Тимът на Нагелсман има вече 12 успеха от 18 срещи във всички турнири този сезон"/>
  </head>
  <body>
    <article>
      <h1>РБ Лайпциг се приближи на точка от върха след разгром (ВИДЕО)</h1>
      <address><time datetime="2019-11-23T19:48:00+00:00">23 Nov 2019, 19:48</time> by <a rel="author">Пламен Димитров Спортал</a></address>
      <p>РБ Лайпциг спечели с 4:1 домакинството си на Кьолн от 12-ия кръг на Първа Бундеслига и съкрати до една точка аванса на лидера Борусия (Мьонхенгладбах). </p>
      <p> <br/>Така Лайпциг има вече 12 успеха от 18 срещи във всички турнири от началото на сезона. В рамките на германския шампионат Разенбалшпорт е с най-добрата голова разлика (+20) и дели с Байерн първата позиция за най-резултатно нападение (33 гола). Само за последните си пет срещи изобщо играчите на Юлиан Нагелсман са забили 24 попадения.<br/> <br/>Големите герои тази вечер бяха Емил Форшберг и Кристофър Нкунку. Първият реализира два гола от статични положения - в 32-ата от дузпа и в 79-ата от пряк свободен удар, а вторият асистира за едно попадение и спечели нарушението за наказателния удар. И този път не се мина без гол на Тимо Вернер, като именно германският национал откри резултата в 22-ата минута. Конрад Лаймер направи 3:0 в 37-ата, а веднага след това Рафаел Шихос се разписа за Кьолн.<br/> <br/>Тимо Вернер стана най-младият играч с 200 мача в Бундеслигата, като той записа това постижение на 23 години и 262 дни.<br/> <br/>В сряда Лайпциг приема Бенфика в следващия си двубой от Шампионската лига, а след това ще гостува на Падерборн 07.<br/> <br/>Този мач на Кьолн беше дебютен за новия наставник Маркус Гисдол, който беше назначен преди дни. Отборът записа четвърта поредна загуба в елита и остава в зоната на изпадащите.</p>
    </article>
  </body>
</html>