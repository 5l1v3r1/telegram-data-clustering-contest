<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/593969/%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%AA%E0%A7%8D%E0%A6%B0%E0%A6%B6%E0%A6%82%E0%A6%B8%E0%A6%BE%E0%A7%9F-%E0%A6%AC%E0%A6%BE%E0%A6%A8-%E0%A6%95%E0%A6%BF-%E0%A6%AE%E0%A7%81%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T19:00:00+00:00"/>
    <meta property="og:title" content="প্রধানমন্ত্রীর প্রশংসায় বান কি মুন"/>
    <meta property="og:description" content="রোহিঙ্গাদের আশ্রয় ও অর্থনৈতিক উন্নয়নে বলিষ্ঠ ভূমিকা রাখায় প্রধানমন্ত্রী শেখ হাসিনা ও সরকারের প্রশংসা করলেন ঢাকা সফররত জাতিসংঘের সাবেক মহাসচিব বান কি মুন। তিনি বলেন, অনেক প্রতিবন্ধকতা থাকা সত্ত্বেও রোহিঙ্গাদের আশ্রয় দিয়ে মানবিক দৃষ্টান্ত স্থাপন করেছে বাংলাদেশ। শনিবার (২৩ নভেম্বর) দুপুরে..."/>
  </head>
  <body>
    <article>
      <h1>প্রধানমন্ত্রীর প্রশংসায় বান কি মুন</h1>
      <address><time datetime="2019-11-23T19:00:00+00:00">23 Nov 2019, 19:00</time> by <a rel="author">বিদেশ ডেস্ক</a></address>
      <p>
        <b>রোহিঙ্গাদের আশ্রয় ও অর্থনৈতিক উন্নয়নে বলিষ্ঠ ভূমিকা রাখায় প্রধানমন্ত্রী শেখ হাসিনা ও সরকারের প্রশংসা করলেন ঢাকা সফররত জাতিসংঘের সাবেক মহাসচিব বান কি মুন। তিনি বলেন, অনেক প্রতিবন্ধকতা থাকা সত্ত্বেও রোহিঙ্গাদের আশ্রয় দিয়ে মানবিক দৃষ্টান্ত স্থাপন করেছে বাংলাদেশ। শনিবার (২৩ নভেম্বর) দুপুরে পররাষ্ট্রমন্ত্রী এ কে আব্দুল মোমেনের সঙ্গে রাজধানীর একটি হোটেলে আলাপকালে এ কথা বলেন তিনি।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/c1efec642e04582101cb941b0c0a4b92-5dd981a0a0ebb.jpg"/>
      </figure>
      <p>২০১৭ সালের ২৫ আগস্ট রাখাইনের কয়েকটি নিরাপত্তা চৌকিতে হামলার পর পূর্ব-পরিকল্পিত ও কাঠামোবদ্ধ সহিংসতা জোরালো করে মিয়ানমারের সেনাবাহিনী। হত্যা-ধর্ষণসহ বিভিন্ন ধারার সহিংসতা ও নিপীড়ন থেকে বাঁচতে বাংলাদেশে পালিয়ে আসে রোহিঙ্গা জনগোষ্ঠীর সাত লাখেরও বেশি মানুষ। জাতিসংঘসহ বিভিন্ন মানবাধিকার সংগঠন এ ঘটনায় খুঁজে পেয়েছে জাতিগত নিধন ও গণহত্যার আলামত। মাত্র কয়েকশো রোহিঙ্গা এ পর্যন্ত মিয়ানমারে ফেরত গেলে বাদবাকিরা বৌদ্ধ সংখ্যাগরিষ্ঠ দেশটিতে ফিরে গেলে আরও বেশি নির্যাতনের মুখে পড়ার ভয় পাচ্ছে। </p>
      <p>দেশ ও বিশ্বের জন্য প্রধানমন্ত্রী শেখ হাসিনার প্রয়াসের ভূয়সী প্রশংসা করেছেন বান কি মুন। তিনি বলেন, শেখ হাসিনা বিশ্বের অল্প কয়েকজন নেতার মধ্যে একজন যিনি চিরায়ত ধারণার বাইরে গিয়ে কাজ করতে পেরেছেন। </p>
      <p>শেখ হাসিনা সরকারের আমলে বাংলাদেশের আর্থ-সামাজিক খাতে বাংলাদেশের অর্জনের প্রশংসা করে বান কি মুন বলেন, শেখ হাসিনার নেতৃত্বে বাংলাদেশে অন্যান্য দেশের জন্য মডেল হয়ে দাঁড়িয়েছে।</p>
      <p>এছাড়া নিপীড়নের শিকার রোহিঙ্গাদের প্রতি সমবেদনা জানিয়ে তাদের পাশে দাঁড়ানোর জন্য বাংলাদেশকে ধন্যবাদ জানিয়েছেন জাতিসংঘের সাবেক এই মহাসচিব।</p>
      <footer>/এমএইচ/</footer>
    </article>
  </body>
</html>