<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/cronaca/perde-il-controllo-dell-auto-e-sbanda-muore-pensionato-a-lastra-a-signa-1.4902320"/>
    <meta property="og:site_name" content="La Nazione"/>
    <meta property="article:published_time" content="2019-11-23T19:47:00+00:00"/>
    <meta property="og:title" content="Perde il controllo dell'auto e sbanda: muore pensionato a Lastra a Signa"/>
    <meta property="og:description" content="L'incidente questa mattina in via Gramsci. Forse un malore la causa del sinistro"/>
  </head>
  <body>
    <article>
      <h1>Perde il controllo dell'auto e sbanda: muore pensionato a Lastra a Signa</h1>
      <address>
        <time datetime="2019-11-23T19:47:00+00:00">23 Nov 2019, 19:47</time>
      </address>
      <p>Firenze, 23 novembre 2019 - Ha perso il controllo della sua auto ed è finito contro una vettura in sosta. È morto così, intorno alle 9.40 di stamattina, un <b>pensionato di 68 anni, di Lastra a Signa</b>. L’incidente è avvenuto in via Gramsci, vicino all’incrocio con via Fermi. L’uomo, nato a Scandicci viveva da tempo a Lastra e da anni si era trasferito nel Centro sociale per anziani di via Togliatti, non molto lontano dal luogo dell’incidente.</p>
      <p>Secondo i rilievi dei vigili, sarebbe sbandato lateralmente, travolgendo una seconda vettura in sosta sulla quale, per fortuna, non erano presenti persone. Non è chiaro cosa possa aver causato l’incidente: se <b>un </b><b>guasto tecnico, un attimo di distrazione, oppure un malore del conducente</b>, anche se quest’ultima ipotesi sembra la più probabile. Dopo l’allarme lanciato da alcuni cittadini della zona alla centrale del 118 sul posto è intervenuta l’ambulanza con medico a bordo della Pubblica assistenza di Signa. Dottore e volontari hanno subito tentato le manovre di rianimazione, ma l’anziano è morto pochi minuti dopo il loro arrivo. La salma è stata quindi affidata alla Misericordia di Lastra a Signa, mentre la polizia municipale locale ha effettuato i rilievi dell’incidente.</p>
      <p>L’uomo, molto conosciuto in zona, viveva da solo al Centro sociale, in uno dei numerosi appartamenti che caratterizzano la struttura comunale, dove gli anziani vivono in modo autonomo ma beneficiando di alcuni servizi condivisi. La mattina era solito svolgere alcune commissioni e sembra che anche stamani stesse tornando da fare la spesa.</p>
      <p>
        <b>Lisa Ciardi</b>
      </p>
      <p>© Riproduzione riservata</p>
    </article>
  </body>
</html>