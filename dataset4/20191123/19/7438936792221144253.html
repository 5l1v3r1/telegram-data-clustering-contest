<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Plzen-Na-Skvrnanech-by-mohly-pribyt-zelen-hriste-ci-nova-kavarna-604421"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T19:36:00+00:00"/>
    <meta property="og:title" content="Plzeň: Na Skvrňanech by mohly přibýt zeleň, hřiště či nová kavárna"/>
    <meta property="og:description" content="V sále M-klubu na Skvrňanech se v úterý 19. listopadu sešlo na 80 místních obyvatel, aby se seznámili s návrhem revitalizace veřejného prostranství v ulici Karla Steinera."/>
  </head>
  <body>
    <article>
      <h1>Plzeň: Na Skvrňanech by mohly přibýt zeleň, hřiště či nová kavárna</h1>
      <address>
        <time datetime="2019-11-23T19:36:00+00:00">23 Nov 2019, 19:36</time>
      </address>
      <p>
        <b>V sále M-klubu na Skvrňanech se v úterý 19. listopadu sešlo na 80 místních obyvatel, aby se seznámili s návrhem revitalizace veřejného prostranství v ulici Karla Steinera.</b>
      </p>
      <p>Pracovníci Útvaru koncepce a rozvoje města Plzně, kteří návrh zpracovali, je seznámili s výsledky průzkumu, z něhož vzešlo zadání pro vytvoření studie. Setkání se zúčastnili také starosta Městského obvodu Plzeň 3 David Procházka a místostarosta obvodu Petr Baloun.</p>
      <p>Lidé mohli v  průběhu letošního května a června vyjádřit svůj názor k současnému stavu prostranství i k případným změnám, ke kterým by mělo dojít, a to jak v on line anketě, tak i při osobním setkání, které se uskutečnilo 14. května.</p>
      <p>„Obyvatelé si v místě nejvíce přáli více zeleně, rozšíření vodního prvku a také umístění nějaké kavárny či cukrárny, která jim zde velmi chybí a která by dle jejich názoru prostor znovu oživila,“ uvedl Richard Jedon z Útvaru koncepce a rozvoje města Plzně.</p>
      <p>Návrh revitalizace zohlednil většinu požadavků občanů. Výrazně se v něm mění poměr zpevněných a nezpevněných ploch. V návrhu je doplněna zeleň, a to jak trávníky, tak i nové stromy, které by v letních měsících měli přinést stín.  Návrh však nezapomíná ani na stromy, které již na tomto  území rostou. „Současné stromy nemají dobré podmínky pro život. Je potřeba se postarat o jejich kořenový systém, aby měl dostatek prostoru a vláhy. Jen tak může zeleň prosperovat,“ řekl architekt Josef Váně. „Proto jsme v rámci revitalizace navrhli i způsob, jakým upravit podloží. Zejména jsme mysleli na kvalitní zasakování, které má stromům a zeleni celkově dodat potřebnou vodu, místo toho, aby bezúčelně odtekla do kanalizace,“ dodal.</p>
      <p>V návrhu nechybí ani hřiště, které je oproti současnému stavu otevřenější. Architekti doplnili i možnost umístění parkourového hřiště, hřiště na pétanque či prostor pro nový interaktivní vodní prvek, který si místní v průzkumu také velmi přáli. Přibýt by mimo jiné měl i altán, pod který je možné umístit například mobilní kavárnu. Navazující dřevěná paluba pak poskytne místo pro venkovní posezení.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Plzenane-se-pristi-rok-dockaji-modernich-tramvaji-od-Skody-Transportation-604353"/>
        <a href="https://www.parlamentnilisty.cz/politika/obce-volicum/Plzen-Slovanska-ulice-bude-kompletne-otevrena-1-prosince-604187"/>
        <a href="https://www.parlamentnilisty.cz/politika/obce-volicum/Desitky-Plzenanu-dostaly-sanci-na-restart-pomoc-mesta-bude-pokracovat-603847"/>
        <a href="https://www.parlamentnilisty.cz/politika/obce-volicum/Plzen-vybudovala-nove-zazemi-na-svem-stadionu-ve-Skvrnanech-603516"/>
      </related>
    </article>
  </body>
</html>