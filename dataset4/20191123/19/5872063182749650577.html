<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561099/teetak-diergasies-me-voles-kai-aihmes/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T19:55:24+00:00"/>
    <meta property="og:title" content="ΤΕΕ/ΤΑΚ: Διεργασίες με «βολές» και αιχμές"/>
    <meta property="og:description" content="Σκληρή ανακοίνωση από την παράταξη “openTEE”, που στρέφει τα “βέλη” της κυρίως κατά της ΑΜΑΚ"/>
  </head>
  <body>
    <article>
      <h1>ΤΕΕ/ΤΑΚ: Διεργασίες με «βολές» και αιχμές</h1>
      <address><time datetime="2019-11-23T19:55:24+00:00">23 Nov 2019, 19:55</time> by <a rel="author">Σαββίδης Μπάμπης</a></address>
      <p>
        <b>Σκληρή ανακοίνωση από την παράταξη “openTEE”, που στρέφει τα “βέλη” της κυρίως κατά της ΑΜΑΚ</b>
      </p>
      <p>“Σύννεφα”, βολές και αιχμές ξεπροβάλλουν στο σκηνικό κατά τις πρώτες διεργασίες και ζυμώσεις για τη συγκρότηση της<a href="https://www.neakriti.gr/article/kriti/1559860/teetak-poioi-eklegodai-sti-nea-dioikisi/"> νέας διοίκησης στο ΤΕΕ/ΤΑΚ μετά τις εκλογές της 3ης Νοεμβρίου</a>.</p>
      <p>Εκλογές, ως γνωστόν, που ανέδειξαν ως πρώτη δύναμη την ΑΜΑΚ με ποσοστό 40,8%, ποσοστό που δεν της δίνει αυτοδυναμία.</p>
      <p>Για μια ακόμα φορά, η μη αυτοδυναμία της πρώτης παράταξης στην κάλπη του Παραρτήματος Ανατολικής Κρήτης του Τεχνικού Επιμελητηρίου Ελλάδος ορθώνει την πρόκληση του σχηματισμού συνεργασιών και συμμαχιών για την ανάδειξη της νέας Διοικούσας Επιτροπής, μεταξύ κατά βάση των τριών πρώτων παρατάξεων, δηλαδή της παράταξης των “Αυτόνομων Μηχανικών Ανατολικής Κρήτης” (ΑΜΑΚ), της “Δημοκρατικής Κίνησης Μηχανικών” (ΔΚΜ) και της παράταξης “openTEE”.</p>
      <p>Το πού θα κάτσει τελικά η “μπίλια”, αν δηλαδή οι διεργασίες και οι ζυμώσεις θα καταλήξουν σε μια συνεργασία μεταξύ δύο εκ των τριών πρώτων παρατάξεων ή και των τριών μαζί μένει να το δούμε στην πράξη.</p>
      <p>Πάντως, ως είθισται κατά παράδοση, ο δρόμος των διεργασιών προς τη σύνθεση, ώστε να βρεθούν και οι αναγκαίες συνθήκες πλειοψηφίας για την προεδρία και τις υπόλοιπες θέσεις, δεν είναι εύκολος. Χαρακτηριστική ήταν η ανακοίνωση, σε σκληρή γλώσσα, που εξέδωσε χθες η παράταξη “openTEE”, με επικεφαλής τον Γιώργο Ταβερναράκη, με φόντο τα όσα διαδραματίστηκαν τις προάλλες στην πρώτη συνάντηση των παρατάξεων του ΤΕΕ/ΤΑΚ για τη συγκρότηση της νέας διοίκησης, που συγκαλέστηκε με πρωτοβουλία της ΑΜΑΚ.</p>
      <p>Η πλευρά της παράταξης Ταβερναράκη κατηγόρησε ευθέως την ΑΜΑΚ για επικοινωνιακού χαρακτήρα πρωτοβουλία και μια συνάντηση άνευ πραγματικής ουσίας και προτάσεων για την επόμενη ημέρα στο Τεχνικό Επιμελητήριο Ανατολικής Κρήτης.</p>
      <p>Δεν παρέλειψε, επίσης, να εκτοξεύσει βολές και κατά της 2ης σε ποσοστό παράταξης, της ΔΚΜ, κατηγορώντας τα μέλη της ότι έχουν επικεντρωθεί μονάχα στο μοίρασμα θέσεων.</p>
      <p>Βεβαίως, εν μέσω “βολών” και αιχμών, η παράταξη “openTEE” έσπευσε στην ίδια ανακοίνωση να δηλώσει με νόημα ότι παραμένει ανοιχτή σε προτάσεις για διάλογο, σύνθεση και συναινέσεις.</p>
      <p>
        <b>Η αιχμηρή ανακοίνωση: «Καμιά απολύτως πρόταση για το πλαίσιο αρχών και κατευθύνσεων σύγκλισης»</b>
      </p>
      <p>«Με τη συμμετοχή όλων των παρατάξεων που μετείχαν στις εκλογές για την τοπική αντιπροσωπία του ΤΕΕ/ΤΑΚ έγινε η συνάντηση στο ΤΕΕ/ΤΑΚ, μετά την πρωτοβουλία της πλειοψηφούσας παράταξης με την “διά του Τύπου” πρόσκλησής της.</p>
      <p>Στη συνάντηση αυτή, την οποία χαιρετίσαμε από την πρώτη στιγμή για την αμεσότητα και το επίσημο άνοιγμα των “μετεκλογικών διεργασιών”, μετείχε ενεργά η παράταξή μας με πενταμελή εκπροσώπηση και επικεφαλής τον Γιώργο Ταβερναράκη. Ήταν χρέος μας να είμαστε εκεί. Σε μια πολιτισμένη συζήτηση, όπως αρμόζει στους μηχανικούς, ανταλλάχθηκαν απόψεις μεταξύ των παρατάξεων για την “επόμενη μέρα” στο ΤΕΕ/ΤΑΚ. Κάπου εδώ, όμως, παύει η επικοινωνιακή διαχείριση κι αρχίζει η ουσία, η οποία τελικά είναι αυτή που αφορά τον μηχανικό, το ΤΕΕ και την κοινωνία.</p>
      <p>Από την πρώτη παράταξη, την ΑΜΑΚ, που είχε και την πρωτοβουλία της συνάντησης, ΔΕΝ παρουσιάστηκε καμιά απολύτως πρόταση για το πλαίσιο αρχών και κατευθύνσεων σύγκλισης για την “επόμενη μέρα” του Επιμελητηρίου. Η σκέψη και η έγνοια τους ήταν για την - αόριστη - αναλογική διανομή των θέσεων στα όργανα διοίκησης, υποστηρίζοντας ότι, κατόπιν της συμφωνίας για τις καρέκλες, θα προκύψει κι αυτό ως προϊόν της συμφωνίας. Ενώ για τα όποια θέματα θα διαμορφώνονται κατά το δοκούν και τη συγκυρία οι πλειοψηφίες μεταξύ των παρατάξεων, λες κι αυτό δεν αντανακλά στις πράξεις της διοίκησης. Ομοίως, στην ίδια κατεύθυνση, χωρίς προγραμματική πυξίδα έγινε και η τοποθέτηση των εκπροσώπων της δεύτερης παράταξης, της ΔΚΜ, η οποία επικεντρώθηκε στο ενδιαφέρον για τις θέσεις διοίκησης», αναφέρει χαρακτηριστικά η ανακοίνωση της παράταξης “openTEE” και συνεχίζει: «ΔΕΝ αρνούμαστε, βέβαια, κανενός είδους συμφωνία ουσίας που οδηγεί σε συνεργασία. Αρνούμαστε όμως ένα “απλό μοίρασμα ρόλων”.</p>
      <p>ΔΕ θα απέχουμε από τις διαδικασίες σύνθεσης και η ιστορία μας, τουλάχιστον, έχει δείξει ότι ΔΕ φοβηθήκαμε ποτέ τις συνεργασίες, κι ας το έχουμε πληρώσει ακριβά. Ούτε και τώρα σκοπεύουμε να αποποιηθούμε την ευθύνη που έχουμε και για τον λόγο αυτό ανταποκριθήκαμε στο “κάλεσμα”.</p>
      <p>Όμως δεν μπορούμε να λειτουργήσουμε και πολύ περισσότερο να δρούμε με τον τρόπο που προτάθηκε σήμερα. Αλλιώς θέλουμε να βλέπουμε την επόμενη μέρα. Με ανακοίνωσή μας, δύο μέρες πριν, δημοσιοποιήσαμε ανοικτά το πώς σκεφτόμαστε εμείς το νέο ΤΑΚ. Αν προσέξατε, δεν αναφέρουμε πουθενά “μοίρασμα θέσεων”, μάλιστα τονίζουμε ότι αυτό είναι το “εύκολο” μέρος.</p>
      <p>Επικεντρωθήκαμε στο “δύσκολο” του εγχειρήματος, δηλαδή στην περιγραφή ενός ΠΛΑΙΣΙΟΥ, στο οποίο θέλουμε και επιδιώκουμε να κινηθεί η νέα διοίκηση του ΤΑΚ. Δεν είμαστε κάθετοι κι απόλυτοι σε αυτό, έτσι κι αλλιώς ως #open που είμαστε απέχουμε από κάθε λογής δογματισμό. Όμως το θεωρούμε ως την πρώτη, αλλά ουσιαστική προσέγγιση για τον θεμέλιο λίθο της όποιας συμφωνίας για συνεργασία.</p>
      <p>Περιθωριοποιώντας λοιπόν τους κάθε λογής πολιτικούς που πιστεύουν ότι μπορούν να μας επηρεάσουν, ένα έχουμε να δηλώσουμε: “Ας συμφωνήσουμε πρώτα στο τι ΤΕΕ θέλουμε και σίγουρα θα τα βρούμε και στον τρόπο που θα διοικηθεί το ΤΑΚ”».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1559860/teetak-poioi-eklegodai-sti-nea-dioikisi/"/>
        <a href="https://www.neakriti.gr/article/kriti/1559611/ekloges-teetak-niki-gia-tous-amak-alla-gia-proedro-to-2020/"/>
        <a href="https://www.neakriti.gr/article/kriti/1559504/ekloges-tee-sarose-i-dklm-me-brostari-to-giorgo-stasino-analutika-ola-ta-ta-apotelesmata/"/>
        <a href="https://www.neakriti.gr/article/kriti/1559498/teetak-brosta-oi-amak-stin-anatoliki-kriti-proti-i-dkm-sto-tee/"/>
        <a href="https://www.neakriti.gr/article/kriti/1559471/teetak-stis-kalpes-oi-mihanikoi-tis-kritis/"/>
      </related>
    </article>
  </body>
</html>