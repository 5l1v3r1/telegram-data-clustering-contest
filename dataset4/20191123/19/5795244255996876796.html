<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/novini-psihologiji-yak-nam-breshe-nash-mozok-50055154.html"/>
    <meta property="og:site_name" content="НВ"/>
    <meta property="article:published_time" content="2019-11-23T19:03:00+00:00"/>
    <meta property="og:title" content="Ми живемо в омані. Як нас обманює власний мозок"/>
    <meta property="og:description" content="Чим більше ми думаємо про червону машину, тим більше червоних машин бачимо навколо"/>
  </head>
  <body>
    <article>
      <h1>Ми живемо в омані. Як нас обманює власний мозок</h1>
      <h2>Чим більше ми думаємо про червону машину, тим більше червоних машин бачимо навколо</h2>
      <address>
        <time datetime="2019-11-23T19:03:00+00:00">23 Nov 2019, 19:03</time>
      </address>
      <p>
        <a href="https://nv.ua/ukr/opinion_author/kadya.html">Наталія Кадя<br/>Партнер юридичної компанії Danevych.Law, експертка з нейроменеджменту, коуч з розвитку лідерства</a>
      </p>
      <p>Чому ми всі індивідуально сприймаємо те, що бачимо, чуємо? Чому кожен із нас сприймає об'єктивну реальність по-своєму, суб'єктивно? Сьогодні про те, як ми живемо в омані — не з боку нашого оточення, а від нашого ненадійного партнера — мозку.</p>
      <p>Ми сприймаємо навколишнє середовище через п’ять органів чуття: зір, слух, нюх, смак, дотик. У результаті еволюції людський мозок набув здатності передбачати — не на рівні пророкувань футурологів, а на абсолютно прикладних речах, на тому, що ми бачимо, чуємо, нюхаємо, — що це означає для нас.</p>
      <p>Мозок, випереджаючи свого власника (нас із вами), передбачає події, як тільки ми стикаємось із зоровим образом, куштуємо, нюхаємо чи торкаємось чогось.</p>
      <p>Мозок «добудовує» загальну картинку того, що ми сприймаємо через органи чуттів, у той час, як сигнал передається до відповідного відділу головного мозку. Це саме завдяки такій здатності мозку ми підскакуємо від голосного виляску чи крику, миттєво можемо ухилитися від удару баскетбольного м’яча, відсмикуємо палець, коли торкаємось гарячої сковорідки.</p>
      <aside>Уважно слідкуйте за тим, чим «годуєте» мозок</aside>
      <p>Сітківка ока помічає об'єкт і мозок моментально реагує. Те саме із іншими органами чуттів. Те, як ми реагуємо — це найбільш релевантний вибір нашого мозку відповідно до поміченого образу. Саме тому багато речей, які бачимо протягом дня, ми просто не помічаємо: вони, на думку нашого мозку, не важливі для нас. І навпаки, коли ми думаємо про якусь річ, то починаємо помічати її в абсолютно незвичних до того обсягах. Захотіли червоне авто — і бачимо, як багато за мить з’явилось червоних авто.</p>
      <p>Сприймати інформацію — це по факту інтерпретувати інформацію із навколишнього середовища через органи чуттів.</p>
      <p>Здатність мозку інтерпретувати інформацію залежить від:</p>
      <p>— того, яким досвідом ми будемо годувати мозок. Всю інформацію, яку мозок споживає, він надалі використовує для інтерпретації того, що сприймає через органи чуттів.</p>
      <p>— того, як і про що ми думаємо. Якщо ми довгий час тримаємо фокус уваги на певних думках, мозок інтерпретує те, що ми бачимо чи чуємо, через призму того, як побачене відповідає нашому фокусу уваги.</p>
      <p>Думаємо, що люди навколо сумні — помічаємо всюди сумних людей; думаємо про те, що не можемо схуднути — бачимо всюди інформацію про те, що спорт корисний не для всіх, а дієти не працюють.</p>
      <p>— того, хто в нашому оточенні. Тут іще простіше: наше оточення визначає наш спосіб мислення, уподобання, смаки. Тому, про що говоримо найчастіше з друзями, бачимо всюди підтвердження.</p>
      <p>Із попередніх пунктів випливає абсолютно простий план дій.</p>
      <p><b>1. Уважно слідкуй</b><b>те за тим, чим «годуєте» мозок</b>: що читаєте, які фільми дивитесь, яку музику слухаєте.</p>
      <p><b>2. Подорожуйте частіше — це найлегший спосіб наповнювати мозок новим досвідом.</b> Чим різноманітніший досвід, тим ширша палітра для інтерпретацій мозком того, що бачитимемо і чутимемо.</p>
      <p><b>3. Думайте про думання.</b> Саме так. Усвідомте, що наші думки — це завдання для мозку зосереджуватись на чомусь. Про що думаємо — на тому і зосереджує мозок увагу для інтерпретації.</p>
      <p>Ми не здатні керувати мозком. Ми здатні керувати у великій мірі тим, що він споживає і який досвід отримує.</p>
      <p>Базою для того, як ми сприймаємо світ, є наше знання і передбачення про цей світ. Що думаємо і у що віримо — те мозок і вихоплює із мільярдів інших сигналів.</p>
      <p>Допоможімо йому помічати красиве і він віддячить нам красивим і наповненим кольорами радості життям.</p>
      <p>
        <i>Текст публікується з дозволу авторки</i>
      </p>
      <p>
        <i>
          <a href="https://www.facebook.com/natalya.kadja/posts/10206841502951384">Оригінал</a>
        </i>
      </p>
      <p>
        <i>
          <b>Приєднуйтесь до нашого телеграм-каналу <a href="https://t.me/nv_opinion">Мнения НВ</a></b>
        </i>
      </p>
      <p>
        <b>
          <i>Більше блогів <a href="https://style.nv.ua/blogs.html">тут</a></i>
        </b>
      </p>
      <p>
        <i>
          <a href="https://ru.depositphotos.com/166737606/stock-photo-woman-reading-newspaper.html">Depositphotos</a>
        </i>
      </p>
    </article>
  </body>
</html>