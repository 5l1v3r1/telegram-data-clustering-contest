<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/tapte-mot-kipchoge/71853602"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T19:06:22+00:00"/>
    <meta property="og:title" content="Tapte mot Kipchoge"/>
    <meta property="og:description" content="Karsten Warholm nådde ikke opp i kåringen av årets utøver i verden."/>
  </head>
  <body>
    <article>
      <h1>Tapte mot Kipchoge</h1>
      <h2>Karsten Warholm nådde ikke opp i kåringen av årets utøver i verden.</h2>
      <address><time datetime="2019-11-23T19:06:22+00:00">23 Nov 2019, 19:06</time> by <a rel="author">Magnus Gamlem</a></address>
      <p>Friidrettseliten er samlet til en stjernespekket fest i Monaco i kveld. Der skal årets mannlige og årets kvinnelige utøver i verden kåres.</p>
      <p>Til stede er Karsten Warholm (23), som er blant de aller største favorittene til å stikke av med prisen. Han er nominert sammen med maratonkongen Eliud Kipchoge, 10 000-mester Joshua Cheptegei, verdens beste stavhopper Sam Kendricks og 200-meterløper Noah Lyles. Det er Det internasjonale friidrettsforbundet som står bak kåringen.</p>
      <p>
        <b>Spenningen var stor da vinneren ble ropt opp, men Warholm ble ikke tidenes første norske vinner av prisen. Kipchoge, som har verdensrekorden på maraton, stakk til slutt av med seieren.</b>
      </p>
      <p>Jakob Ingebrigtsen var nominert til årets gjennombrudd - eller «Rising Star» - i friidretten, men måtte se seg slått av Selemon Barega, som tok sølv på 5000 meter i VM. I det løpet endte Ingebrigtsen på 5.-plass. Yaroslava Mahuchikh fra Ukraina stakk avgårde med den samme prisen på kvinnesida.</p>
      <h3>Vraker VM-seieren</h3>
      <p>Warholm har hatt en fenomenal sesong. Etter et 2018 der Abderrahaman Samba knuste han gang på gang, slo sunnmøringen brutalt tilbake i år.</p>
      <p>
        <b>23-åringen går ut av 2019 som ubeseiret, og kronet verket med VM-gull i Doha i oktober. Når han mimrer tilbake til årets som har gått, er det imidlertid et annet løp han setter aller høyest.</b>
      </p>
      <p>- Jeg må si at Zürich var høydepunktet. Det var et sykt løp mot Rai (Benjamin, jour.anm.). Han løp på 46.98, og hadde også fortjent å vinne. Det var ekstraordinært å være med i et slikt løp og få lage et slikt show. Jeg tror det må være tidenes beste konkurranse på 400 meter hekk, sier Warholm til <a href="https://www.worldathletics.org/awards/live/world-athletics-athlete-awards-2019">Det internasjonale friidrettsforbundet</a>.</p>
      <p>Warholm vant på tiden 46.92 i Zürich - tidenes nest raskeste løp på distansen.</p>
      <h3>Eksklusiv klubb</h3>
      <p>Shelly-Ann Fraser-Pryce, Sifan Hassan, Brigid Kosgei, Dalilah Muhammad og Yulimar Rojas kjemper om å bli årets kvinnelige utøver i verden. Muhammad, som satt verdensrekord på 400 meter hekk i år, ble vinneren.</p>
      <p>- Det har vært et utrolig år. Takk til trenerne mine, fansen og familien min. Dette hadde jeg aldri trodd, jeg er så glad, sa hun fra scenen.</p>
      <p>Prisen har blitt delt ut hvert år siden 1988 og det er kun et lite knippe utøvere som har gått til topps mer enn en gang. Usain Bolt har dominert stort i nyere tid, og har vunnet kåringen hele seks ganger.</p>
      <p>400-meterløperen Sanya Richards-Ross vant den to ganger, Hicham El Guerrouj tre, Carl Lewis to og Michael Johnson to.</p>
      <p>Kipchoge vant prisen i fjor også, og har nå blitt medlem av den eksklusive klubben.</p>
    </article>
  </body>
</html>