<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ad%ce%bd%ce%bf%cf%80%ce%bb%ce%b5%cf%82-%ce%b4%cf%85%ce%bd%ce%ac%ce%bc%ce%b5%ce%b9%cf%82-%ce%b1%cf%83%ce%ba%ce%ae%cf%83%ce%b5%ce%b9%cf%82-%ce%ba%ce%b1%ce%b9-%cf%84%cf%89%ce%bd-%cf%84%cf%81%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T19:29:19+00:00"/>
    <meta property="og:title" content="Ένοπλες Δυνάμεις: Ασκήσεις και των τριών όπλων με συμμαχικές χώρες – Στρατιωτική συνεργασία με τις ΗΠΑ «ταράζει» την Άγκυρα – Εικόνες"/>
    <meta property="og:description" content="Οι Ελληνικές Ειδικές Δυνάμεις, αποστέλλουν μήνυμα ισχύος προς κάθε εχθρό της χώρας, συμμετέχοντας σε αλλεπάλληλες ασκήσεις με συμμαχικές χώρες."/>
  </head>
  <body>
    <article>
      <h1>Ένοπλες Δυνάμεις: Ασκήσεις και των τριών όπλων με συμμαχικές χώρες – Στρατιωτική συνεργασία με τις ΗΠΑ «ταράζει» την Άγκυρα – Εικόνες</h1>
      <address>
        <time datetime="2019-11-23T19:29:19+00:00">23 Nov 2019, 19:29</time>
      </address>
      <p>
        <b>Οι Ελληνικές Ειδικές Δυνάμεις, αποστέλλουν μήνυμα ισχύος προς κάθε εχθρό της χώρας, συμμετέχοντας σε αλλεπάλληλες ασκήσεις με συμμαχικές χώρες.</b>
      </p>
      <p>Σε εκπαιδευτική «φρενίτιδα» οι Ελληνικές Ένοπλες Δυνάμεις στέλνουν ηχηρό μήνυμα ισχύος.</p>
      <p>Αλλεπάλληλες ασκήσεις και των τριών όπλων μέσα στο Νοέμβριο με συμμαχικές χώρες. «Μουδιασμένη» παρακολουθεί η Άγκυρα τον καταιγιστικό ρυθμό με τον οποίο φωνάζουν ‘’παρών’’ όλες οι μονάδες και οι σχηματισμοί της χώρας. Εντυπωσιασμένοι  από την έως τώρα συνεκπαίδευση με τα Ελληνικά «κόκκινα μπερέ» της 71ης Αερομεταφερόμενης Ταξιαρχίας δηλώνουν σύμφωνα με πληροφορίες οι επίλεκτοι Αμερικανοί Αλεξιπτωτιστές της 173ης Αερομεταφερόμενης Ταξιαρχίας όπως γράφει ο Κώστας Σαρικάς για το newpost.gr.</p>
      <p>
        <b>Μαζί και SEALS</b>
      </p>
      <p>Ανάμεσά τους μάλιστα βρίσκονται και άνδρες της περιβόητης και ίσως πιο ποιοτικής Αμερικανικής μονάδας Ειδικών Επιχειρήσεων, των US NAVY SEALS, οι οποίοι εκπαιδεύουν αλλά και εκπαιδεύονται στο πλαίσιο της συνεργασίας των δύο μονάδων. Και μόνο η συμμετοχή των Seals, οι οποίοι έχουν συμμετάσχει στις πλέον επικίνδυνες αποστολές σε κάθε γωνιά του πλανήτη, αποδεικνύει το υψηλό επίπεδο εκπαίδευσης που έχουν σχεδιάσει Έλληνες και Αμερικανοί επιτελείς. H άσκηση-συνεκπαίδευση Ελλήνων και Αμερικανών με την άκρως συμβολική ονομασία «ΣΙΔΗΡΑ ΞΥΗΛΗ»-η οποία παραπέμπει στο περίφημο ξίφος των Λακεδαιμόνιων μαχητών και υπενθυμίζει τη μακρά πολεμική μας παράδοση-βρίσκεται σε πλήρη εξέλιξη στα εδάφη της Μακεδονίας.</p>
      <figure>
        <img src="https://www.pentapostagma.gr/wp-content/uploads/2019/11/3z84le1574507812370.jpg"/>
      </figure>
      <p>Έπειτα από σύντομη εξοικείωση των Αμερικανών επίλεκτων Airborne και των σκληροτράχηλων Seals, Έλληνες και Αμερικανοί μπήκαν κατευθείαν στα «βαθιά».</p>
      <p>Την ερχόμενη Δευτέρα μάλιστα αναμένεται να εκτελεστούν στη περιοχή ευθύνης της 71ης Αερομεταφερόμενης Ταξιαρχίας στο Κιλκίς σενάρια μάχης τα οποία θα λάβουν χαρακτήρα επιδείξεως παρουσία τόσο του Αρχηγού ΓΕΣ Αντιστράτηγου Καμπά όσο και Αμερικανών ανώτατων επιτελών. Τα εδάφη της Μακεδονίας εξαιτίας της ανομοιομορφίας και τραχύτητάς τους, με τα ψηλά βουνά να εναλλάσσονται με πεδινές περιοχές, αποτελούν για τους Αμερικανούς ιδανικό χώρο εκπαίδευσης.</p>
      <p>Χαρακτηριστικό της σημασίας που δίνει η Αμερικανική πλευρά στην άσκηση είναι και το γεγονός ότι λίγο μετά την έναρξή της ,η πρεσβεία των ΗΠΑ έσπευσε να την παρουσιάσει μέσω του επίσημου λογαριασμού της στο Twitter αναρτώντας φωτογραφίες από την «IRON SWORD» όπως τη μετέφρασαν.</p>
      <p>Η «ΣΙΔΗΡΑ ΞΥΗΛΗ» εκτελείται πριν καλά-καλά «καθίσει» ο κουρνιαχτός στην ίδια περιοχή από τις διελεύσεις των ελικοπτέρων της Αεροπορίας Στρατού αλλά και των στελεχών χερσαίων δυνάμεων από Ελλάδα, Βουλγαρία, Κύπρο, Ρουμανία, Ουκρανία και Σερβία.</p>
      <p>Είχε προηγηθεί η άσκηση «ΤΑΛΩΣ 2019» με βασικό αντικείμενο την αξιολόγηση του Πολυεθνικού Σχηματισμού HELBROG BG υπό την Ελληνική ηγεσία στο πλαίσιο της Ευρωπαϊκής Ένωσης.</p>
      <p>Η δύναμη ταχείας αντίδρασης αποτελεί βασικό ‘’εργαλείο’’ της Ένωσης για την αντιμετώπιση καταστάσεων ανθρωπιστικής κρίσης. Και σε αυτή την άσκηση τα ‘’κόκκινα μπερέ’’ απέδειξαν τον ηγετικό τους ρόλο στο σχηματισμό.</p>
      <p>Ο καταδρομέας Διοικητής της 1ης Στρατιάς Αντιστράτηγος Φλώρος παρακολουθούσε μαζί με τους επίσημους καλεσμένους την εξέλιξη των εκπαιδευτικών δραστηριοτήτων. Προσομοίαζαν έκρυθμη κατάσταση, με τις δυνάμεις να αντιμετωπίζουν εξτρεμιστικές ομάδες οι οποίες έχουν πάρει τον έλεγχο μιας περιοχής.</p>
      <p>Στο Στεφανοβίκειο του Βόλου βρίσκονται ήδη Αμερικανικά ελικόπτερα Apache και BlackHawk μαζί με περίπου τετρακόσιους Αμερικανούς, χειριστές, τεχνικούς και βοηθητικό προσωπικό εδάφους. Για τους επόμενους μήνες θα εκπαιδεύονται μαζί με το προσωπικό και τα εναέρια μέσα της 1ης Ταξιαρχίας Αεροπορίας Στρατού.</p>
      <p>Τους πρώτους μήνες του 2020 στην περιοχή της Μαγνησίας έχει επίσης προγραμματιστεί να πραγματοποιηθεί για μία ακόμη χρόνια και η άσκηση «ΜΕΓΑΣ ΑΛΕΞΑΝΔΡΟΣ» με συμμετοχή Αμερικανών MARINES και της 32ηςΤαξιαρχίας Πεζοναυτών «ΜΟΡΑΒΑΣ».</p>
      <figure>
        <img src="https://www.pentapostagma.gr/wp-content/uploads/2019/11/4blav1574507825320.jpg"/>
      </figure>
      <p>Οι Ελληνικές Ένοπλες Δυνάμεις μέσα στο Νοέμβριο έχουν πάρει «φωτιά». Πριν από τις συνεκπαιδεύσεις με τους Αμερικανούς προηγήθηκε η μεγάλη αεροναυτική άσκηση «ΜΕΔΟΥΣΑ» με συμμετοχή Κύπρου και Αιγύπτου ενώ τα Ελληνικά «γεράκια» για δύο εβδομάδες έδωσαν στο Ισραήλ «διαπιστευτήρια» επιχειρησιακών ικανοτήτων κατά τη διάρκεια της αεροπορικής άσκησης «BLUE FLAG».</p>
      <p>Τη Δευτέρα αρχίζει στο Αιγαίο και η μεγάλη ναυτική άσκηση συνεργασίας «ΝΗΡΗΙΣ» με συμμετοχή πλοίων του ΝΑΤΟ αλλά και του Ισραήλ. Ταυτόχρονα δυνάμεις Ειδικών Επιχειρήσεων(SOF) της χώρας μας εκτελούν μακριά από τα φώτα της δημοσιότητας μια σειρά από εκπαιδευτικά σενάρια υψηλής δυσκολίας αλλά και συμβολισμού.</p>
      <figure>
        <img src="https://www.pentapostagma.gr/wp-content/uploads/2019/11/7j1c141574507825320.jpg"/>
      </figure>
      <p>Η εντυπωσιακή δραστηριότητα των Ελληνικών Ενόπλων Δυνάμεων αλλά και ο επικοινωνιακός αντίκτυπος από την ισχυρή στρατιωτική συνεργασία τόσο με τις ΗΠΑ όσο και με άλλες συμμαχικές χώρες έχουν προκαλέσει έντονο εκνευρισμό στην Άγκυρα.</p>
    </article>
  </body>
</html>