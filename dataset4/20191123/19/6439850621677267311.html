<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462719/%E0%A6%8F%E0%A6%AC%E0%A6%BE%E0%A6%B0-%E0%A6%9C%E0%A7%87%E0%A6%8F%E0%A6%B8%E0%A6%A1%E0%A6%BF%E0%A6%A4%E0%A7%87-%E0%A6%AD%E0%A6%BE%E0%A6%99%E0%A6%A8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-23T19:25:00+00:00"/>
    <meta property="og:title" content="এবার জেএসডিতে ভাঙন"/>
    <meta property="og:description" content="স্টাফ রিপোর্টার ॥ নিজেদের আসল জাতীয় সমাজতান্ত্রিক দল (জেএসডি) দাবি করে আগামী ১১ জানুয়ারি কনভেনশন ডেকেছে দলটির সাধারণ সম্পাদক আবদুল মালেক রতন পন্থীরা। আজ শনিবার জাতীয় প্রেসক্লাবের তফাজ্জল হোসেন মানিক মিয়া হলে আয়োজিত এক সংবাদ সম্মেলনে এ তথ্য জানানো হয়। এরমধ্য দিয়ে ছোট ছোট বাম রাজনৈতিক ..."/>
  </head>
  <body>
    <article>
      <h1>এবার জেএসডিতে ভাঙন</h1>
      <address>
        <time datetime="2019-11-23T19:25:00+00:00">23 Nov 2019, 19:25</time>
      </address>
      <figure>
        <img src="http://www.dailyjanakantha.com/files/201911/1574540337_66.jpg"/>
      </figure>
      <p>স্টাফ রিপোর্টার ॥ নিজেদের আসল জাতীয় সমাজতান্ত্রিক দল (জেএসডি) দাবি করে আগামী ১১ জানুয়ারি কনভেনশন ডেকেছে দলটির সাধারণ সম্পাদক আবদুল মালেক রতন পন্থীরা।</p>
      <p>আজ শনিবার জাতীয় প্রেসক্লাবের তফাজ্জল হোসেন মানিক মিয়া হলে আয়োজিত এক সংবাদ সম্মেলনে এ তথ্য জানানো হয়। এরমধ্য দিয়ে ছোট ছোট বাম রাজনৈতিক দলগুলোর মধ্যে আরেক দফা বিভক্তি স্পষ্ট হলো। এর আগে জাসদ ইনু, ওয়ার্কার্স পার্টি সহ বিভিন্ন রাজনৈতিক দলে নেতৃত্বের কোন্দলে ভাঙন দেখা দেয়।</p>
      <p>সংবাদ সম্মেলনে লিখিত বক্তব্যে দলটির যুগ্ম সাধারণ সম্পাদক আতাউল করিম ফারুক বলেন, ‘আপনারা জানেন যে জেএসডি সব অন্যায়, অবিচার, জাতীয় স্বার্থবিরোধী পদক্ষেপ এবং ক্রিয়াকর্মের বিরুদ্ধে প্রতিবাদী দল হিসেবে পরিচিত। এই পরিচয় অর্জন করতে গিয়ে কর্নেল তাহের ফাঁসির মঞ্চে ঝুলেছেন এবং সিদ্দিক মাস্টার, অ্যাডভোকেট মোশারফ হোসেনসহ প্রায় ২৪ হাজার নেতাকর্মীকে জীবন দিতে হয়েছে।</p>
      <p>অথচ জেএসডি নেতৃত্বের একাংশ আজ মুক্তিযুদ্ধের চেতনাবিরোধী দল ও গোষ্ঠীর সঙ্গে আঁতাত করেছে। প্রথমে একে নির্বাচনি ঐক্য বলা হলেও নির্বাচনের পর এটি আরও ঘনিষ্ঠ থেকে ঘনিষ্ঠতর হচ্ছে। তারা দলের ভেতরে গণতন্ত্র চর্চা বাদ দিয়ে ব্যক্তিতন্ত্র, পরিবারতন্ত্র ও কোটারিতন্ত্রের দিকে ঝুঁকে পড়েছে। গঠনতন্ত্রবিহীনভাবে কাউন্সিল করে ব্যক্তির ইচ্ছামত নেতৃত্ব নির্ধারণ করার দিকে এগুচ্ছে যা দলের নেতাকর্মীরা মেনে নেননি। তাই তাদের প্রেরণাতেই আমরা আগামী ১১ জানুয়ারি জাতীয় কনভেনশন করার ঘোষণা দিচ্ছি।</p>
      <p>এর আগে বৃহস্পতিবার রতন বলেন, দলের গঠনতন্ত্র না থাকায় কাউন্সিলের কোনও বৈধতা থাকে না। আমরা বলেছিলাম, আগে গঠনতন্ত্র তৈরি হোক, এরপর কাউন্সিল করা যাবে। কিন্তু রব ভাই তা মানলেন না। ফলে আমরা নতুন করে আগে কনভেনশন করবো। সেখানে গঠনতন্ত্র, মেনিফেস্টো নিয়ে আলোচনার মাধ্যমে সবকিছু চূড়ান্ত করে কাউন্সিল করবো। আগের গঠনতন্ত্রকে অনুমোদন দিয়েও কাউন্সিল করা যেতো। কিন্তু কোনোটিই করতে রাজি নন রব ভাই। ফলে ২৮ ডিসেম্বরের কাউন্সিল অবৈধ।</p>
      <p>দলের এই ভাঙ্গনের জন্য কে দায়ি সাংবাদিকদের প্রশ্নের জবাবে আব্দুল মালেক রতন বলেন, এই অবস্থার জন্য দলের নেতৃত্বের একাংশ দায়ি। আমি যেহেতু দলের সাধারণ সম্পাদক। একটা দলের নেতৃত্বে আরেকটা অংশ থাকে। সেটা কে তা আপনারাই বুঝতে পারেন। সংবাদ সম্মেলনে জেএসডির সিনিয়র সহ-সভাপতি এম এ গোফরানসহ অন্য নেতারা উপস্থিত ছিলেন।</p>
      <p>এর আগে, জেএসডির কেন্দ্রীয় কাউন্সিল আহ্বান করা হয়েছিল আগামী ২৮ ডিসেম্বর। এ নিয়ে গত ১২ নবেম্বর গণমাধ্যমে পাঠানো এক বিবৃতিতে জেএসডি সাধারণ সম্পাদক আব্দুল মালেক রতনসহ দলের শীর্ষ আট নেতা ওই কাউন্সিলকে অবৈধ বলে দাবি করেন।</p>
      <p>জাতীয় ঐক্যফ্রন্টের শরিক দল গণফোরামে ভাঙনের পর এবার আ স ম রবের নেতৃত্বাধীন জাতীয় সমাজতান্ত্রিক দলেও (জেএসডি) ভাঙন দেখা দিয়েছে। ইতোমধ্যে দলটির সভাপতি আ স ম আব্দুর রব ও সাধারণ সম্পাদক আব্দুল মালেক রতনের মধ্যে নেতৃত্বের দ্বন্দ চরম পর্যায়ে পৌঁছেছে। মূলত দলটির আগামীতে হাল ধরাকে কেন্দ্র করেই দুই শীর্ষ নেতার মধ্যে বিভেদ তৈরী হয়।</p>
      <p>১২ নবেম্বর গণমাধ্যমে পাঠানো এক বিবৃতিতে জেএসডি সাধারণ সম্পাদক আব্দুল মালেক রতনসহ দলের শীর্ষস্থানীয় আট নেতা বলেন, জেএসডি ঘোষিত ২৮ ডিসেম্বরের কাউন্সিল-২০১৯ সম্পূর্ণ অবৈধ। গত ২০১৬ সালে অনুষ্ঠিত কাউন্সিলে কোনো গঠনতন্ত্র উপস্থাপিত ও অনুমোদন হয়নি। জাতীয় পরিষদের সভা ডেকে পরবর্তীতে সব ঠিক করে নেয়া হবে বলার চার বছর পার করে দেয়া হয়েছে অথচ আজও তা করা হয়নি। এর মধ্যে আগের গঠনতন্ত্রকেও লংঘন করে সাত সদস্যের স্টিয়ারিং কমিটি গঠন করা হয় যা অনুমোদিত নয় ও সম্পূর্ণ অগঠনতান্ত্রিক। এ কমিটির মাধ্যমে গঠিত কাউন্সিল প্রস্তুতি কমিটি ও দলের সিনিয়র সহ-সভাপতি সাবেক এমপি এম এ গোফরানকে বল প্রয়োগের মাধ্যমে বহিষ্কার ঘোষণা সবই অবৈধ। কাজেই এ কাউন্সিল অগণতান্ত্রিকভাবে ব্যক্তি বিশেষের অবৈধ কর্তৃত্ব প্রতিষ্ঠার প্রয়াস ছাড়া কিছুই নয়।</p>
    </article>
  </body>
</html>