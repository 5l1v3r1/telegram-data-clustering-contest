<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232835/"/>
    <meta property="og:site_name" content="Українська правда"/>
    <meta property="article:published_time" content="2019-11-23T19:14:45+00:00"/>
    <meta property="og:title" content="Глава &quot;Нафтогазу&quot; готовий дати свідчення щодо Джуліані у США"/>
    <meta property="og:description" content="Голова правління НАК “Нафтогаз України” Андрій Коболєв готовий дати свідчення у федеральному розслідуванні США щодо адвоката Дональда Трампа Руді Джуліані."/>
  </head>
  <body>
    <article>
      <h1>Глава "Нафтогазу" готовий дати свідчення щодо Джуліані у США</h1>
      <address>
        <time datetime="2019-11-23T19:14:45+00:00">23 Nov 2019, 19:14</time>
      </address>
      <p>Голова правління НАК "Нафтогаз України" Андрій Коболєв готовий дати свідчення у федеральному розслідуванні США щодо адвоката Дональда Трампа Руді Джуліані.</p>
      <p><b>Джерело</b>: інтерв'ю Коболєва американському виданню <a href="https://time.com/5737518/ukraine-naftogaz-ceo-preparing-giuliani-probe-testimony/">Time </a>у п'ятницю</p>
      <p><b>Пряма мова</b> Коболєва: "З великою ймовірністю мене запросять для дачі свідчень у цій справі".</p>
      <p>"Якби мене покликали, я був би готовий приїхати і дати свідчення".</p>
      <p><b>Деталі</b>: За повідомленнями ЗМІ, федеральні прокурори розслідують можливі порушення Джуліані щодо фінансування виборчих кампаній і незаконного лобіювання.</p>
      <p>Зазначалося, що розслідування пов'язане з федеральним справою проти двох соратників Джуліані, Ігоря Фрумана і Лева Парнаса, яким минулого місяця були пред'явлені звинувачення в можливому порушенні законів про фінансування виборчої кампанії.</p>
      <p>Заплановані закриті свідчення Коболєва, про які раніше не повідомлялося, можуть пролити світло на недавні твердження керівників енергетичних служб США і України про те, що Парнас і Фруман намагалися використовувати свої зв'язки з Джуліані та адміністрацією Трампа для заміни керівництва Нафтогазу, пише Time.</p>
      <p>На питання, чи готовий він надати прокурорам інформацію про Джуліані чи про Парнаса і Фрумана, Коболєв відповів: "Обох. Все пов'язано".</p>
      <p>При цьому глава правління "Нафтогазу" не став говорити, що саме готовий розповісти слідчим.</p>
      <p>"Я не хотів би випереджати мої свідчення", - сказав він.</p>
      <p>Видання зазначає, що свідчення Коболєва можуть з'явитися після свідчень іншого керівника "Нафтогазу", Андрія Фаворова, які він дав слідчим у четвер в Нью-Йорку.</p>
      <p>Коболєв перервав інтерв'ю в своєму офісі в Києві, сказавши, що хоче подзвонити Фаворову і запитати, як пройшла його бесіда з федеральними слідчими.</p>
      <p>"Він закінчив вчора… Він сказав, що це був дуже незвичайний досвід... Він сказав, що ніколи не проходив подібних питань. Я також чув, що ці хлопці дуже, дуже жорсткі, прокурори південного округу. Вони одні з кращих у штатах", - сказав Коболєв після телефонної розмови в середині інтерв'ю.</p>
      <p>
        <b>
          <i>Знати більше: </i>
        </b>
        <a href="https://www.pravda.com.ua/articles/2019/10/10/7228742/">
          <b>
            <i>Фруман і Парнас. Чим відомі бізнесмени, які фінансували кампанію Трампа</i>
          </b>
        </a>
      </p>
      <p>
        <b>Передісторія:</b>
      </p>
      <ul>
        <li>10 жовтня у США <a href="https://www.pravda.com.ua/news/2019/10/11/7228773/">заарештували двох бізнесменів</a> Льва Парнаса й Ігоря Фрумана – уродженців України й Білорусі, – які були спонсорами виборчої кампанії чинного президента США Дональда Трампа. Їх звинувачують у порушенні правил фінансування виборчих кампаній.</li>
        <li>За даними ЗМІ, з кінця 2018 року Фруман і Парнас представили Джуліані декільком українським прокурорам для обговорення справи Хантера Байдена – сина "демократа" Джо Байдена.</li>
        <li>Медіа повідомляли, що колишні генпрокурори України Віктор Шокін і Юрій Луценко <a href="https://www.pravda.com.ua/news/2019/07/24/7221861/">"злили" Трампу компромат</a> на його потенційного конкурента на виборах 2020 року Джо Байдена.</li>
        <li>Фруман і Парнас лобіювали <a href="https://www.pravda.com.ua/news/2019/10/11/7228775/">звільнення посла США</a> в Україні Марі Йованович, яку Трамп зняв з посади цієї весни. За даними журналістів, Парнас і Фруман шукали зустрічі з Володимиром Зеленським під час його інавгурації.</li>
        <li>За даними Reuters, Парнас і Фруман <a href="https://www.pravda.com.ua/news/2019/10/12/7228873/">працювали </a>на українського олігарха Дмитра Фірташа.</li>
        <li>За даними Associated Press, Фруман і Парнас намагались впливати на призначення членів правління "Нафтогазу" з метою подальшого підписання вигідних контрактів для своїх компаній. Вони нібито просували ідею заміни Андрія Коболєва на посаді голови правління НАК Нафтогаз на Андрія Фаворова, менеджера газової компанії.</li>
        <li>Міністр енергетики США Рік Перрі <a href="https://www.eurointegration.com.ua/news/2019/10/7/7101638/">спростував </a>повідомлення про те, що США тиснули на Україну з метою ввести певних людей до складу правління "Нафтогазу", заявивши, що він лише рекомендував деякі фігури на прохання українського уряду.</li>
        <li>12 жовтня стало відомо, що прокуратура в США <a href="https://www.pravda.com.ua/news/2019/10/12/7228876/">розслідує </a>можливе порушення закону з боку Рудольфа Джуліані під час його діяльності в Україні.</li>
        <li>Соратники Джо Байдена ініціювали процедуру <a href="https://www.pravda.com.ua/news/2019/09/24/7227246/">імпічменту Трампа</a>.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/19/7232356/"/>
        <a href="https://www.epravda.com.ua/news/2019/11/18/653828/"/>
        <a href="https://www.pravda.com.ua/news/2019/11/17/7232231/"/>
      </related>
    </article>
  </body>
</html>