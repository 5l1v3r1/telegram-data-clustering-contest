<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/locuitorii-din-sectoarele-1-si-5-nu-vor-avea-caldura-si-apa-calda-in-parametrii-normali-din-cauza-unei-avarii-la-elcen-cte-grozavesti.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T19:54:59+00:00"/>
    <meta property="og:title" content="Locuitorii din sectoarele 1 și 5 nu vor avea căldură și apă caldă în parametrii normali, din cauza unei avarii la ELCEN-CTE Grozăveşti"/>
    <meta property="og:description" content="RADET anunţă că, din cauza unei avarii la ELCEN-CTE Grozăveşti, nu poate furniza către locuitorii din sectoarele 1 şi 5 apă caldă şi căldură la parametrii"/>
  </head>
  <body>
    <article>
      <h1> Locuitorii din sectoarele 1 și 5 nu vor avea căldură și apă caldă în parametrii normali, din cauza unei avarii la ELCEN-CTE Grozăveşti </h1>
      <address><time datetime="2019-11-23T19:54:59+00:00">23 Nov 2019, 19:54</time> by <a rel="author">Redacția</a></address>
      <p>RADET anunţă că, din cauza unei avarii la ELCEN-CTE Grozăveşti, nu poate furniza către locuitorii din sectoarele 1 şi 5 apă caldă şi căldură la parametrii contractuali, termenul de remediere fiind de 24 – 48 de ore, transmite <a href="https://www.news.ro/social/radet-anunta-urmare-unei-avarii-elcen-cte-grozavesti-furniza-catre-locuitorii-sectoarele-1-5-apa-calda-caldura-parametrii-contractuali-termenul-remediere-24-48-ore-1922403923192019112119178646">News.ro.</a></p>
      <p>”RADET anunţă că, urmare a unei avarii la ELCEN-CTE Grozăveşti, entitate în subordinea Ministerului Economiei şi a livrării agentului termic sub parametrii solicitaţi de către RADET, în subordinea PMB, suntem în imposibilitatea de a furniza către consumatorii din sectoarele 1 şi 5 apa caldă de consum şi căldură la parametrici contractuali. În momentul de faţă facem toate manevrele necesare în sistem pentru ca aria de alimentarea a CET – Grozăveşti să fie preluată de celelalte CET-uri de pe raza Municipiului Bucureşti, în limita posibilităţilor tehnice proiectate, astfel încât disconfortul resimţit de clienţii RADET să fie cât mai redus. Odată cu furnizarea sub parametri din acest CET suntem obligaţi să asigurăm agentul termic din DOAR trei CET-uri pentru tot Bucureştiul. Termenul estimat de remediere a avariei dat de ELCEN Bucureşti este de 24– 48 ore”, anunţă regia.</p>
      <p>Reprezentanţii RADET reamintesc că sistemul de termoficare a fost proiectat iniţial cu şase CET-uri mari, însă CET Titan şi CET Pipera au fost închise, acum mulţi ani de zile, de aici pornind şi dificultăţile în furnizarea agentului termic în sectoarele 2 şi 3 ale Capitalei.<br/>”Din cauza acestei avarii suntem nevoiţi să furnizăm agent termic primit de la trei CET-uri mari, şi nu din cele şase iniţiale, în condiţiile în care numărul consumatorilor a rămas relativ acelaşi”, anunţă RADET.</p>
      <p>De asemenea, precizează că RADET Bucureşti administrează doar reţeaua de termoficare, practic transportul, furnizarea şi distribuţia agentului termic, CET-urile mari, producătoare de agent termic, fiind în administrarea ELCEN Bucureşti, în subordinea ministerului de resort.</p>
    </article>
  </body>
</html>