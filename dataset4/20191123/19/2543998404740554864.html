<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/170808/nismo-iznenadjeni-slava-covek-mestu-komsije-hvale-heroja-velike-plane-koji-savladao-napadaca-sprecio-tragediju"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T19:41:00+00:00"/>
    <meta property="og:title" content="NISMO IZNENAĐENI, SLAVA JE ČOVEK NA MESTU: Komšije hvale heroja iz Velike Plane koji je savladao napadača i sprečio tragediju"/>
    <meta property="og:description" content="&quot;On je čovek, što se kaže, skroz na mestu. Prosto nisam iznenađena da je tako nešto uradio&quot;, kaže komšinica Slavoljuba Stojadinovića, profesora fizičkog koji je juče razoružao muškarca koji je sa automatskom puškom i eksplozivom upao u srednju školu u Velikoj Plani."/>
  </head>
  <body>
    <article>
      <h1>NISMO IZNENAĐENI, SLAVA JE ČOVEK NA MESTU: Komšije hvale heroja iz Velike Plane koji je savladao napadača i sprečio tragediju</h1>
      <h2>"On je čovek, što se kaže, skroz na mestu. Prosto nisam iznenađena da je tako nešto uradio", kaže komšinica Slavoljuba Stojadinovića, profesora fizičkog koji je juče razoružao muškarca koji je sa automatskom puškom i eksplozivom upao u srednju školu u Velikoj Plani.</h2>
      <address><time datetime="2019-11-23T19:41:00+00:00">23 Nov 2019, 19:41</time> by <a rel="author">blic.rs, Republika</a></address>
      <p>Goran Todorović (46) iz sela Livadice kod Velike Plane uhapšen je juče nakon što je naoružan automatskom puškom upao u učionicu u Ekonomsko-ugostiteljsku školu "Vuka Karadžić" u tom gradu.</p>
      <p>Napadaču je, pre nego što je uhapšen, profesor fizičkog vaspitanja u toj školi Slavoljub Stojadinović oduzeo pušku!</p>
      <p>Drama se, dogodila tokom šestog časa. Todorović je, bez otpora, ušao u školu noseći u rukama automatsku pušku i torbu koja je bila puna eksploziva. Ušetao je u jednu od učionica i prekinuo čas koji je bio u toku.</p>
      <h3>Direktorka: Nemamo obezbeđenje</h3>
      <p>Aleksandra Ilić, direktorka Ekonomske škole, potvrdila je da škola nema obezbeđenje.</p>
      <p>- U ovom ružnom događaju, na svu sreću, niko nije povređen, ni od učenika ni od nastavnika. Policija još uvek vrši uviđaj, deca su na bezbednom i sigurno su istraumirana. Sreća da se ništa nije ružno desilo.</p>
      <p>Tada je, praktično, uzeo za taoce učenike i profesora koji je držao nastavu, seo među njih - na stolicu do katedre - držeći pušku i eksploziv u rukama, na vidljivom mestu. Talačka kriza trajala je nekih 15 minuta, tokom kojih Todorović nije izneo nijedan zahtev, već je na pitanja nastavnika i dece odgovarao nerazumljivo.</p>
      <p>Utoliko je jedna od učenica uspela da pozove profesora fizičkog vaspitanja u školi, razrednog starešinu Slavoljuba Stojadinovića. Stojadinović je u trenutku upada Todorovića u školu bio u fiskulturnoj sali, na času.</p>
      <figure>
        <img src="https://www.republika.rs/data/images/2019-11-22/124584_n.-mandic_f.jpg?1574534182"/>
        <figcaption>Škola u kojoj se odigrala drama<cite>ST/N. MANDIĆ</cite></figcaption>
      </figure>
      <p>O tome što se dogodilo u učinioci ispričao je za "Blic" iz bolničke sobe:</p>
      <p>- Čuo sam decu kako vrište i odmah sam dotrčao iz fiskulturne sale. Rekao sam đacima da beže napolje iz učionice pa sam skočio na njega i oteo mu automatsku pušku - prepričava detalje drame Stojadinović i dodaje da je tokom rvanja povredio ruku. Kako kaže, drama se dogodila u toku šestog časa na času logike.</p>
      <related>
        <h4>Pročitajte još:</h4>
        <a href="http://republika.rs/hronika/hronika/170574/Ministarstvo-prosvete-Stabilno-stanje-srednjoj-skoli-Velikoj-Plani"/>
        <a href="http://republika.rs/hronika/hronika/170560/Ovako-hrabri-profesor-sprecio-masakr-srednjoj-skoli-Napadac-oruzjem-napravio-malu-gresku-koju-Slavoljub-spretno-iskoristio"/>
        <a href="http://republika.rs/vesti/drustvo/169287/BRUKA-DJaci-Srbiji-nemaju-osnovna-znanja-nacionalnoj-istoriji-Mesaju-kraljeve-znaju-Draza-Tito"/>
      </related>
      <p>- Počeo sam da pričam sa njim. On je u jednom trenu okrenuo pogled ka tabli i tada sam skočio na pušku. Počeli smo da se rvemo, uspeo sam da mu otmem oružje. Gledao sam samo kako da mu otmem pušku. U tom trenutku on je zapucao i ispalio je dva hica, srećom u plafon - rekao je on za "Blic" iz bolnice.</p>
      <p>Ubrzo je stigla i policija koja je privela Todorovića. Prema rečima onih koji su upoznati sa istragom i dece koja su preživela užasan šok, Todorović je ipak izneo određene zahteve.</p>
      <p>- On je tražio da razgovara sa predsednikom republike i državnom bezbednošću. Uporno je ponavljao da mu prete, da neko želi da ubije njegovu ženu i decu. Izgledao je i ponašao se kao da nije pri sebi - kažu naši izvori.</p>
      <h3>Napadaču otac bio sekretar škole u koju je upao</h3>
      <p>O Goranu Todoroviću ne zna se mnogo. Reporteri "Blica" posetili su juče po podne Livadice, selo u kom živi, i od komšija saznali da ima suprugu i dvoje odrasle dece.</p>
      <p>- Otac mu je bio sekretar upravo Ekonomske škole u koju je upao! Već je imao ovakvih ispada - kažu komšije. Prema nezvaničnim informacijama, od osoba upoznatih sa istragom talačke krize, Todorović ima istoriju psihičkih bolesti. Kod njega je, u trenutku hapšenja, nađen veći arsenal oružja, zbog čega mu se, bar za sada, na teret stavlja nelegalno posedovanje oružja i izazivanje opšte opasnosti. Istragu vodi Više tužilaštvo u Smederevu.</p>
      <p>Reporter "Blica" razgovarao je i sa učenicima III/3 Ekonomske škole, koji su i dalje bili u šoku zbog svega što se dogodilo.</p>
      <p>- Bio je šesti čas, imali smo logiku kod profesora Igora. Učionica je na drugom spratu, u levom krilu škole. Nasred časa je u učionicu ušao čovek pod punom ratnom opremom! Imao je neke bombe, pušku i pištolj. Počeo je da se žali kako njemu neko preti, kako ga progone, kako neko želi da ubije njegovu ženu, decu. Tražio je da ga spojimo sa državnom bezbednošću, predsednikom, ministrom policije - pričaju učenici.</p>
      <figure>
        <img src="https://www.republika.rs/data/images/2019-11-22/124583_n.-mandic-4_f.jpg?1574534203"/>
        <figcaption>Reagovala policija<cite>ST/N. MANDIĆ</cite></figcaption>
      </figure>
      <p>Jedna od njihovih drugarica iz razreda uspela je da pošalje poruku razrednom starešini, profesoru Slavi, kako ga zovu.</p>
      <p>- On je dotrčao i posle nekog vremena počeo je da se rve s njim. Priskočili su i neki učenici, ali onda je odjeknuo pucanj i oni su se sklonili. Svi smo u šoku, a najpre smo mislili da je vežba - kažu učenici.</p>
      <h3>Komšije: "Drago mi je da je to uradio naš komšija"</h3>
      <p>"Blic" je razgovarao i sa komšijama heroja, koji su bili prijatno iznenađeni situacijom.</p>
      <p>- On je naš komšija, trenutno je u Velikoj Plani, ali kad god je tu, mi se družimo. On je čovek, što se kaže, skroz na mestu. Prosto nisam iznenađena da je tako nešto uradio - rekla je za "Blic" jedna od komšinica Slavoljuba iz Starog Sela, odakle je on.</p>
      <p>Neke od komšija, sa kojima su reporteri "Blica" razgovarali, nisu ni bili svesni šta se dogodilo, a kada je novinar to ispričao, ostali su prosto zatečeni, ali i ponosni da je njihov komšija uspeo da savlada napadača.</p>
      <p>- Nisam znao ni da se to desilo. Baš mi je drago da je to uradio naš komšija, prosto ne mogu da verujem - rekao je jedan od komšija.</p>
    </article>
  </body>
</html>