<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/tris-no-cetriem-latvijas-klubiem-libl-maca-laukumu-atstaj-ka-uzvaretaji.d?id=51663417"/>
    <meta property="og:site_name" content="DELFI"/>
    <meta property="article:published_time" content="2019-11-23T19:04:31+00:00"/>
    <meta property="og:title" content="Trīs no četriem Latvijas klubiem LIBL mačā laukumu atstāj kā uzvarētāji "/>
    <meta property="og:description" content="Latvijas komandas &quot;Pafbet&quot; Latvijas-Igaunijas Basketbola līgā (LIBL) spēlēs sestdien svinēja uzvaras trijos no četriem Latvijas - Igaunijas dueļiem."/>
  </head>
  <body>
    <article>
      <h1>Trīs no četriem Latvijas klubiem LIBL mačā laukumu atstāj kā uzvarētāji </h1>
      <address><time datetime="2019-11-23T19:04:31+00:00">23 Nov 2019, 19:04</time> by <a rel="author">LETA</a></address>
      <p>
        <b>Latvijas komandas "Pafbet" Latvijas-<a href="https://www.delfi.lv/temas/igaunija">Igaunijas</a> Basketbola līgā (LIBL) spēlēs sestdien svinēja uzvaras trijos no četriem Latvijas - Igaunijas dueļiem.</b>
      </p>
      <p>Vissīvākā izvērtās cīņa <a href="https://www.delfi.lv/temas/jurmala">Jūrmalas</a> valsts sporta ģimnāzijas zālē, kur "Jūrmala"'/"Betsafe" pagarinājumā ar 76:75 (15:20, 13:22, 13:14, 30:15, 5:4) pieveica Jura Umbraško vadīto Rakveres "Tarvas" komandu, svinot otro uzvaru pēc kārtas.</p>
      <p>Mājinieku labā Jūrmalas valsts sporta ģimnāzijas zālē "double-double" sakrāja Deniss Krestiņins, kuram 19 punkti un 11 atlēkušās bumbas. 16 punktus guva Uģis Pinete, 14 - Džordanam Grāntam, 12 - Ervīnam Jonātam, bet Edgars Jeromanovs bez astoņiem punktiem izcīnīja deviņas bumbas zem groziem un trīsreiz rezultatīvi piespēlēja.</p>
      <p>Viesu rindās 19 punktus guva Devins Lī Heriss, pievienojot arī piecas bumbas zem groziem un sešas rezultatīvas piespēles, 17 punkti Tomasam Hamiltonam, 15 punkti un sešas piespēles Rainam Veidemanam.</p>
      <p>Mājinieki izvirzījās vadībā pēc Kristiāna Šulca precīza trīspunktnieka, taču tad uz ilgu laiku atdeva vadības grožus pretinieku rokās, kuri iekrāja gandrīz 20 punktu pārsvaru. Tomēr jūrmalnieki pretiniekus panāca pamatlaika beigās, 36.minūtē pēc Krestiņina divpunktu metiena panākot 63:62. Pēc Jeromanova trīspunktnieka un Krestiņina viena realizēta soda metiena mājinieki panāca pat 67:62, taču Hemiltons ar diviem soda metieniem panāca 71:71.</p>
      <p>Pagarinājumā Veidemans un Heriss panāca 75:71 viesu labā, bet jūrmalnieki atbildēja ar Dzjaņa Vikencjeva diviem punktiem, precīzu Grānta soda metienu un Pinetes divpunktnieku 26 sekundes pirms mača beigām. Trīs sekundes pirms spēles beigām caurgājienā no labas pozīcijas zem groza garām meta Heriss, un "Jūrmala"'/"Betsafe" varēja svinēt piekto uzvaru deviņās cīņās, apsteidzot divas komandas, tai skaitā savus šodienas pretiniekus, un paceļoties uz piekto vietu turnīra tabulā.</p>
      <p>"Ogre" savā laukumā ar 100:66 (21:24, 17:13, 31:16, 31:13) sagrāva "Valga-Valka"/"Maks&amp;Moorits" komandu.</p>
      <p>24 punktus uzvarētājiem guva Rihards Zēbergs, "double-double" Rinaldam Sirsniņam, kurš bez 19 punktiem un desmit rezultatīvām piespēlēm vēl arī pārķēra četras bumbas. 11 punkti Kārlim Apsītim, pa desmit - Džeimsam Beitemonam un Kristapam Dārgajam, kura rēķinā arī deviņas atlēkušās bumbas.</p>
      <p>Viesiem rezultatīvākais ar 18 punktiem bija Emīls Krūmiņš, Ričardam Danielam Vanagam 14 , bet Elvim Šukterim nedaudz vairāk nekā 18 minūtēs pie punktiem tikt neizdevās, samierinoties ar četrām atlēkušajām bumbām un divām rezultatīvām piespēlēm.</p>
      <p>Pirmās divas ceturtdaļas pagāja līdzīgā spēlē, bet otrajā puslaikā mājinieku piedāvāto tempu pierobežas komanda nespēja izturēt. Ogrēnieši izcīnīja 11.uzvaru tikpat spēlēs, saglabājot līderpozīcijas līgā.</p>
      <p>LIBL čempione "<a href="https://www.delfi.lv/temas/ventspils">Ventspils</a>" viesos Raplā ar 91:69 (24:23, 24:11, 21:17, 22:18) apspēlēja "Avis Utilitas" vienību.</p>
      <p>Klāvs Čavars guva 17, Māris Gulbis 16, Jānis Kaufmanis 15 punktus, bet Raienam Luteram "double-double" - 14 punkti un desmit atlēkušās bumbas. Vienas rezultatīvas piespēles līdz līdzīgam sasniegumam pietrūka Tomotijam Šortsam II, kurš guva arī 13 punktus.</p>
      <p>Mājiniekiem Indreks Kajupanks guva 15 punktus, Raitam-Līvo Lānem 13 punkti, bet varens "double-double" Montejam Glenam - 11 punkti un 18 bumbas zem groziem.</p>
      <p>Šajā mačā līdzīgi noritēja pirmā ceturtdaļa. Pēc tam līdz otrā puslaika sākumam ventspilnieki panāca izšķirošo pārsvaru, turpinājumā pārsvara pieaugumam kļūstot krietni lēnākam. Ar bilanci 8-2 ventspilnieki saglabāja trešo vietu līgā.</p>
      <p>Vēl "<a href="https://www.delfi.lv/temas/valmiera">Valmiera</a> Glass"/"Vidzemes Augstskola" izbraukumā ar 79:98 (26:28, 8:31, 23:22, 22:17) atzina Mareka Jurevičus pārstāvētās Tallinas "Kalev"/TLU pārākumu.</p>
      <p>Viesu rindās "double-double" Robertam Blumbergam - 15 punkti un 11 bumbas zem groziem. 14 punkti Klāvam Dubultam, pa 12 - Valteram Vēverim un Robertam Krastiņam.</p>
      <p>Tallinas kluba labā Maikls Bjūkenens guva 22 punktus, pievienojot astoņas atlēkušās bumbas, 17 punkti Maiklam Baloganam.</p>
      <p>Vienīgo reizi vadībā viesi izvirzījās pēc Elkšņa divpunktu metiena sestajā minūtē - 14:13. Tad pārsvaru līdz pat trešās ceturtdaļas beigām turpināja audzēt mājinieki, pārsvaram pārsniedzot 30 punktu robežu un beigās nedaudz samazinoties.</p>
      <p>Valmieras klubs ar trim uzvarām 11 cīņās saglabāja 12.vietu turnīra tabulā.</p>
      <p>Latvijas-Igaunijas Basketbola līgas čempionātā 2019./20.gada sezonā piedalās 15 komandas - septiņas Latvijas vienības - "Ventspils", "<a href="https://www.delfi.lv/temas/vef-riga">VEF Rīga</a>", "Ogre", "Jūrmala"/"Betsafe", "<a href="https://www.delfi.lv/temas/latvijas-universitate">Latvijas Universitāte</a>", "Valmiera Glass"/"Vidzemes Augstskola" un "<a href="https://www.delfi.lv/temas/liepaja">Liepāja</a>", kā arī astoņas Igaunijas komandas - Tallinas "Kalev"/"Cramo", "<a href="https://www.delfi.lv/temas/tartu-universitate">Tartu Universitāte</a>", Raplas "Avis Utilitas", Tallinas "Taltech", Pērnavas "Sadam", "Valga-Valka"/"Maks&amp;Moorits", Tallinas "Kalev"/TLU un Rakveres "Tarvas".</p>
      <p>No 27.septembra līdz 2020.gada 22.martam komandas sacentīsies divu apļu turnīrā. Astoņas labākās kvalificēsies ceturtdaļfinālam, kur sacentīsies sērijās līdz divām uzvarām. Līgas čempionus noskaidros "Final 4" turnīrā 3. un 4.aprīlī, pēc tam notiks abu valstu čempionātu izslēgšanas turnīri.</p>
      <p>Pirmajā Latvijas un Igaunijas apvienotās līgas turnīrā 2018./2019.gada sezonā 15 komandu konkurencē gan pamatturnīrā, gan "Final 4" uzvarēja "Ventspils".</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/vef-riga-ar-uzvaru-par-pernavas-komandu-turpina-pakaldzisanos-kopvertejuma-liderei-ogrei.d?id=51658505"/>
        <a href="https://www.delfi.lv/sports/news/basketbols/dargais-vef-riga-un-ventspils-sogad-ir-pieveicami.d?id=51658385"/>
        <a href="https://www.delfi.lv/sports/news/basketbols/vef-riga-galotne-pielauj-rupjas-kludas-un-izlaiz-drosu-parsvaru-par-tenerife.d?id=51651333"/>
      </related>
    </article>
  </body>
</html>