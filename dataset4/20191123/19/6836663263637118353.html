<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/nazory/komentar-martina-cabana-hledani-top-09-den-prvni-1364481"/>
    <meta property="og:site_name" content="E15.cz"/>
    <meta property="article:published_time" content="2019-11-23T19:08:00+00:00"/>
    <meta property="og:title" content="Komentář Martina Čabana: Hledání TOP 09, den první"/>
    <meta property="og:description" content="První den celostátního sněmu TOP 09 moc informací o druhé nejmenší parlamentní straně nepřinesl. Nejen o tom, kdo se stane v nedělním souboji předsedou, ale ani o tom, jak na tom strana vlastně je."/>
  </head>
  <body>
    <article>
      <h1>Komentář Martina Čabana: Hledání TOP 09, den první</h1>
      <address><time datetime="2019-11-23T19:08:00+00:00">23 Nov 2019, 19:08</time> by <a rel="author">Martin Čaban</a></address>
      <p>
        <b>První den celostátního sněmu TOP 09 moc informací o druhé nejmenší parlamentní straně nepřinesl. Nejen o tom, kdo se stane v nedělním souboji předsedou, ale ani o tom, jak na tom strana vlastně je.</b>
      </p>
      <p>Jiří Pospíšil v projevu na jeho poměry nadmíru emotivním poděkoval za čest stranu po dva roky vést. Zdůraznil své úspěchy ve volbách, varoval před oligarchií a komunisty a zdůraznil potřebu proevropských politických sil.</p>
      <p>Karel Schwarzenberg pochválil oba kandidáty na předenickou funkci a slíbil jim podporu, ať vyhraje kdokoli. Miroslav Kalousek, který mluvil z pozice předsedy poslaneckého klubu, si postěžoval, že sedmička poslanců topky to nemá ve sněmovně lehké, ale dělá, co může. Všechno fajn. O tom, kde se strana momentálně nachází a kam a jak by měla zamířit, se toho ovšem nikdo moc nedozvěděl.</p>
      <related>
        <a href="https://www.e15.cz/rozhovory/czernin-top-09-se-musi-pripravit-na-dobu-po-babisovi-chci-vytvorit-stinovou-vladu-1361465"/>
      </related>
      <p>Ony to taky nejsou lehké otázky. Předseda Pospíšil převzal stranu poté, co jen s odřenýma ušima proklouzla do Poslanecké sněmovny. V následujících dvou letech prošel se stranou dvojími volbami, z nichž ani jedny nedopadly úplnou katastrofou. V komunálních volbách TOP 09 sice hodně tratila, ale uspěla v důležité Praze. Také výsledek evropských voleb lze vzhledem k průběžnému vývoji považovat za úspěch. Jenže to jsou prostě volby, které strana takříkajíc umí.</p>
      <p>Volební preference za Jiřího Pospíšila žádnou hitparádu nepředvedly a strana si zblízka prohlíží pětiprocentní hranici přežití tu shora, tu zdola. Situaci strany by s trochou nadsázky šlo označit zlidovělými slovy ze seriálu Černobyl: „Not great, not terrible.“ S mírným realistickým příklonem k „terrible“. Proto se Pospíšilovo působení nejen straníkům těžko zcela jednoznačně hodnotí. Nejde jej ani odstřelit, ani obdivovat. Proto se na něj také bude špatně navazovat – nelze jej ani zcela popřít, ani v něm beze švů pokračovat.</p>
      <related>
        <a href="https://www.e15.cz/domaci/pospisil-skonci-jako-sef-top-09-na-jeho-misto-chce-kandidovat-pekarova-adamova-1361839"/>
      </related>
      <p>Vyřešit podobná bezčasí pomáhají stranám na jejich volebních setkáních diskuze. Ta sice byla v sobotním programu sněmu TOP 09 moudře předřazena nedělní volbě předsedy, ale dopadla zcela tristně. Z pléna delegátů se do ní nepřihlásil nikdo, čtyři příspěvky, které zazněly, se týkaly zcela odlišných témat. A pak byl konec. Řádově více času věnovali delegáti volbě Celostátní revizní komise, což je sice v demokratické straně důležitý orgán, ale volby se s ním fakt nevyhrávají.</p>
      <related>
        <a href="https://www.e15.cz/nazory/komentar-petra-peska-iluze-spojene-opozice-1364354"/>
      </related>
      <related>
        <h4>Související články</h4>
        <a href="https://www.e15.cz/domaci/starostove-a-top-09-vytvori-koalici-pro-evropske-volby-jednickou-bude-pospisil-1356223"/>
        <a href="https://www.e15.cz/nazory/glosa-martina-cabana-nesmele-krucky-1360807"/>
        <a href="https://www.e15.cz/nazory/glosa-petra-peska-pirati-a-jejich-cena-1362409"/>
        <a href="https://www.e15.cz/domaci/pospisil-skonci-jako-sef-top-09-na-jeho-misto-chce-kandidovat-pekarova-adamova-1361839"/>
        <a href="https://www.e15.cz/domaci/spojene-sily-prazskou-koalici-neopusti-chteji-ale-jednat-o-politice-primatora-hriba-1361367"/>
      </related>
    </article>
  </body>
</html>