<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546444/Zbog-duga-gradjaninu-od-pre-40-godina-avion-Tanzanije-zaplenjen-u-Kanadi.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T19:15:00+00:00"/>
    <meta property="og:title" content="Zbog duga građaninu od pre 40 godina avion Tanzanije zaplenjen u Kanadi"/>
    <meta property="og:description" content="Jedan nov putnički avion koji je trebalo da bude isporučen Tanzaniji, zaplenjen je u Kanadi po tužbi Tanzanijca,..."/>
  </head>
  <body>
    <article>
      <h1>Zbog duga građaninu od pre 40 godina avion Tanzanije zaplenjen u Kanadi</h1>
      <address>
        <time datetime="2019-11-23T19:15:00+00:00">23 Nov 2019, 19:15</time>
      </address>
      <p>Jedan nov putnički avion koji je trebalo da bude isporučen Tanzaniji, zaplenjen je u Kanadi po tužbi Tanzanijca, vlasnika zemljišta koji zahteva 33 miliona dolara odštete zbog nacionalizacije svoje farme 1980-ih godina, objavilo je danas Ministarstvo spoljnih poslova u Dar es Salamu.</p>
      <p>To je drugi put da je ove godine zaplenjen neki tanzanijski avion u vezi s tim slučajem. Avgusta je u Johannesburgu, u Južnoj Africi, zaplenjen veliki putnički "erbas A220-300" "Er Tanzanije", ali je septembra vraćen na osnovu sudske odluke.</p>
      <p>Ovog puta je pred isporuku Tanzaniji zaplenjen putnički avion kanadske proizvodnje "bombardije K400". </p>
      <p>"Ista osoba koja je se obratila sudu u Južnoj Africi i izazvala zaplenu 'erbasa' u avgustu, dovela je je do zaplene po odluci kanadskog suda", rekao je ministar spoljnih poslova Tanzanije, Palamagamba Kabudi.</p>
      <p>"Pobedili smo tog čoveka u Južnoj Africi", rekao je ministar na sastanku Vlade, preneli su državni mediji.</p>
      <p>"Pitam se zašto je onda ta osoba intervenisala u Kanadi, ali naši advokati su spremni" da mu se suprotstave, dodao je on.</p>
      <p>Kabudi je rekao da je pozvao ambasadora Kanade u Tanzaniji da mu kaže da je vlada Tanzanije "gnevna" zbog zaplene.</p>
      <p>"Kanada bi trebalo da zna da nije jedini proizvođač aviona na svetu", zapretio je ministar. Vlasnik zemljišta koji pokreće sudske postupke protiv vlasti Tanzanije, ima 86 godina, a njegov identitet nije obelodanjen.</p>
      <p>Kada je njegova prostrana farma nacionalizovana 1980-ih godina, zaplenjeno mu je 250 vozila i 12 malih aviona.</p>
      <p>Trebao je da za sve to dobije od države Tanzanije finansijsko obeštećenje od 33 miliona dolara, ali mu je deceniju kasnije isplaćeno samo 20 miliona dolara.</p>
      <p>On od tada raznim pravnim potezima pokušava da dobije i ostatak.</p>
    </article>
  </body>
</html>