<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321881/FBK-Games-krijgt-met-Gold-Status-prominente-plek-in-nieuwe-Continental-Tour"/>
    <meta property="og:site_name" content="RTV Oost"/>
    <meta property="article:published_time" content="2019-11-23T19:06:57+00:00"/>
    <meta property="og:title" content="FBK Games krijgt met Gold Status prominente plek in nieuwe Continental Tour"/>
    <meta property="og:description" content="In de nieuwe World Ahletics Continental Tour krijgt de FBK Games een prominente plek. Dat werd vandaag bekendgemaakt voorafgaand aan het World Athletics Gala in Monaco. De Continental Tour zal uit drie niveaus gaan bestaan: goud, zilver en brons. De FBK Games, een jaarlijkse internationale atletiekwedstrijd in Hengelo, zal behoren tot Continental Tour Gold."/>
  </head>
  <body>
    <article>
      <h1>FBK Games krijgt met Gold Status prominente plek in nieuwe Continental Tour</h1>
      <address>
        <time datetime="2019-11-23T19:06:57+00:00">23 Nov 2019, 19:06</time>
      </address>
      <slideshow>
        <figure>
          <img src="https://imgo.rgcdn.nl/4c7fdade696d4ec0bd58d360c43a2974/opener/Dafne-Schippers-is-een-graag-geziene-gast-op-de-FBK-Games-Foto-RTV-Oost-Jori-Meenhuis.jpg?v=3tCOVbA4tRileK7zp-q3iQ2"/>
        </figure>
        <figure>
          <img src="https://imgo.rgcdn.nl/4c7fdade696d4ec0bd58d360c43a2974/opener/Dafne-Schippers-is-een-graag-geziene-gast-op-de-FBK-Games-Foto-RTV-Oost-Jori-Meenhuis.jpg?v=3tCOVbA4tRileK7zp-q3iQ2"/>
        </figure>
        <figcaption>Dafne Schippers is een graag geziene gast op de FBK Games (Foto: RTV Oost / Jori Meenhuis)</figcaption>
      </slideshow>
      <p>In de nieuwe World Ahletics Continental Tour krijgt de FBK Games een prominente plek. Dat werd vandaag bekendgemaakt voorafgaand aan het World Athletics Gala in Monaco. De Continental Tour zal uit drie niveaus gaan bestaan: goud, zilver en brons. De FBK Games, een jaarlijkse internationale atletiekwedstrijd in Hengelo, zal behoren tot Continental Tour Gold.</p>
      <p>De World Athletics Continental Tour Gold vormt het op één na hoogste niveau, net onder de Diamond League. Hengelo schaart zich hiermee in een rijtje atletiekgrootmachten, zoals Tokyo, Nanjing, Ostrava, Turku, Kingston, Boedapest, Chorzow en Zagreb. De eerstvolgende FBK Games vinden plaats op 1 juni 2020.</p>
      <p>Hans Kloosterman laat namens de organisatie van de FBK Games weten: "De afgelopen jaren hebben we met een nieuwe opzet flink geïnvesteerd in wedstrijden die aantrekkelijk zijn voor het publiek. Dat wordt nu beloond met een plek in het één na belangrijkste wedstrijdcircuit ter wereld. Hengelo wordt vaak genoemd als voorbeeld van vernieuwing. De publieksgerichte opzet van het circuit is daar een voorbeeld van. Daar zijn we best trots op."</p>
      <p>
        <b>Prijzengeld</b>
      </p>
      <p>Het prijzengeld voor de FBK Games stijgt naar 200.000 dollar, wat de wedstrijd nog aantrekkelijker moet maken voor internationale topatleten. Daarnaast is er meer internationale exposure dankzij de gezamenlijke verkoop van internationale TV- en mediarechten, wat de commerciële waarde van het evenement vergroot.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=FBK+Games+krijgt+met+Gold+Status+prominente+plek+in+nieuwe+Continental+Tour">06 - 57 03 33 33</a>.</aside>
    </article>
  </body>
</html>