<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260390/gennimata-sto-synedrio-toy-pasok-na-ksanakanoyme-tin-parataksi-megali-mideniki-anoxi-stin-esostrefeia"/>
    <meta property="og:site_name" content="LiFO"/>
    <meta property="article:published_time" content="2019-11-23T19:53:00+00:00"/>
    <meta property="og:title" content="Γεννηματά στο συνέδριο του ΠΑΣΟΚ: Να ξανακάνουμε την παράταξη μεγάλη - Μηδενική ανοχή στην εσωστρέφεια"/>
    <meta property="og:description" content="«Να ξανακάνουμε την παράταξη μεγάλη» δήλωσε από το βήμα του συνεδρίου του ΠΑΣΟΚ η Φώφη Γεννηματά"/>
  </head>
  <body>
    <article>
      <h1>Γεννηματά στο συνέδριο του ΠΑΣΟΚ: Να ξανακάνουμε την παράταξη μεγάλη - Μηδενική ανοχή στην εσωστρέφεια</h1>
      <h2>«Να ξανακάνουμε την παράταξη μεγάλη» δήλωσε από το βήμα του συνεδρίου του ΠΑΣΟΚ η Φώφη Γεννηματά</h2>
      <address><time datetime="2019-11-23T19:53:00+00:00">23 Nov 2019, 19:53</time> by <a rel="author">NEWSROOM</a></address>
      <p>
        <b>«Να ξανακάνουμε την παράταξη μεγάλη, το <a href="https://www.lifo.gr/tags/%CE%A0%CE%91%CE%A3%CE%9F%CE%9A">ΠΑΣΟΚ</a> ξανά υπερήφανο», υπογράμμισε η <a href="https://www.lifo.gr/tags/%CE%A6%CF%8E%CF%86%CE%B7+%CE%93%CE%B5%CE%BD%CE%BD%CE%B7%CE%BC%CE%B1%CF%84%CE%AC">Φώφη Γεννηματά</a> κατά την ομιλία της στο <a href="https://www.lifo.gr/tags/%CE%A3%CF%85%CE%BD%CE%AD%CE%B4%CF%81%CE%B9%CE%BF">συνέδριο </a>του κόμματος ενώ ανέφερε ότι από τη Δευτέρα θα υπάρχει «μηδενική ανοχή στην εσωστρέφεια».</b>
      </p>
      <p>«Το ΠΑΣΟΚ είναι ενωμένο και δυνατό σύντροφοι και συντρόφισσες. Κάθε συνέδριο του ΠΑΣΟΚ είναι ένα πολιτικό γεγονός που αφορά κάθε Έλληνα και κάθε Ελληνίδα. Αφορά αυτούς που μας ψήφισαν, αυτούς που μας ακούν και βέβαια όλους εκείνους που αναζητούν διέξοδο από αυτόν τον δικομματισμό» ανέφερε η κ. Γεννηματά στην αρχή της ομιλίας της. «Είμαστε εμείς όλοι εδώ ενωμένοι και αποφασισμένοι να κάνουμε τη δημοκρατική παράταξη μεγάλη και πρωταγωνιστή. Βάζουμε μπροστά τις διαχρονικές μας αξίες και παρακαταθήκες. Όσους αγωνίστηκαν για να μείνει η παράταξη όρθια στα δύσκολα. Βάζουμε μπροστά το έργο μας στη Βουλή, τη δουλειάς μας στις γειτονιές και αν χρειαστεί τον αγώνα μας στους δρόμους. Θα είμαστε όπου μας χρειάζεται ο ελληνικός λαός», είπε η κ. Γεννηματά αναφέροντας ότι το ΠΑΣΟΚ βάζει μπροστά τα νεότερα στελέχη του που σηματοδοτούν τη μετάβαση στη νέα γενιά που πλήρωσε το τίμημα της κρίσης.</p>
      <p>«Σε όλους αυτούς, σε όλους εσάς έχουμε και έχω χρέος να τιμήσω την εντολή που μου δώσατε το 2015 και ενισχύσατε το 2017. Να ξανακάνουμε την παράταξη μεγάλη, το ΠΑΣΟΚ ξανά υπερήφανο», υπογράμμισε η Φώφη Γεννηματά προσθέτοντας ότι αν άντεξε η ελληνική κοινωνία τρία μνημόνια είναι γιατί το ΠΑΣΟΚ θεμελίωσε μια ισχυρή μεσαία τάξη που κράτησε όρθια τη δημοκρατία και την οικονομία μέσα σε μια πρωτοφανή δοκιμασία.</p>
      <p>
        <b>Μήνυμα προς τους εσωκομματικούς αντιπάλους</b>
      </p>
      <p>«Όποιος θέλει να ηγηθεί της παράταξης, έχουμε Συνέδριο το 2021, θα είμαι εκεί και θα τον περιμένω» τόνισε ακόμη. «Τότε μιλήσαμε για λαϊκή κυριαρχία, τώρα πρέπει να μιλήσουμε για τη βία των μπαχαλάκηδων, την ασυδοσία της εξουσίας, το αυγό του φιδιού, την Δικαιοσύνη. Μόνο μία κυβερνώσα κεντροαριστερά μπορεί να φέρει την ανανέωση της χώρας, με ένα νέο πράσινο συμβόλαιο», είπε ακόμη αναφερόμενη στην 3η του Σεπτέμβρη.</p>
      <figure>
        <img src="https://www.lifo.gr/uploads/image/1571147/synedrio-pasok-simitis.jpg"/>
      </figure>
      <p>
        <b>Σημίτης, Πετσάλνικος και Κακλαμάνης στο συνέδριο</b>
      </p>
      <p>Το «παρών» στο συνέδριο του ΠΑΣΟΚ έδωσε ο πρώην πρωθυπουργός Κώστας Σημίτης, ο οποίος καθόταν στην πρώτη σειρά μαζί με τους πρώην προέδρους της Βουλής Φίλιππο Πετσάλνικο και τον ευρωβουλευτή του ΚΙΝΑΛ Νίκο Ανδρουλάκη. Απουσιάζαν οι Ευάγγελος Βενιζέλος και Γιώργος Παπανδρέου. Ο τελευταίος είχε ενημερώσει ότι θα βρίσκεται σε σύνοδο πρώην ΥΠ.ΕΞ. στη Βιέννη.</p>
    </article>
  </body>
</html>