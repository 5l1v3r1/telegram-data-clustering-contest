<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904916/standard-vergeet-duel-op-slot-te-gooien-maar-juicht-in-extremis-dan-toch-in-eupen.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-23T19:49:00+00:00"/>
    <meta property="og:title" content="Standard vergeet duel op slot te gooien, maar juicht in extremis dan toch in Eupen"/>
    <meta property="og:description" content="Standard Luik heeft kostbare puntenverlies vermeden bij KAS Eupen. Het huidige nummer drie in de stand kwam aan de Kehrweg op voorsprong, maar leek een half uur lang af te stevenen op een gelijkspel. In de absolute slotseconden bracht Samuel Bastien zijn ploeg echter in de zevende hemel: 1-2."/>
  </head>
  <body>
    <article>
      <h1>Standard vergeet duel op slot te gooien, maar juicht in extremis dan toch in Eupen</h1>
      <address>
        <time datetime="2019-11-23T19:49:00+00:00">23 Nov 2019, 19:49</time>
      </address>
      <p>
        <b>Standard Luik heeft kostbare puntenverlies vermeden bij KAS Eupen. Het huidige nummer drie in de stand kwam aan de Kehrweg op voorsprong, maar leek een half uur lang af te stevenen op een gelijkspel. In de absolute slotseconden bracht Samuel Bastien zijn ploeg echter in de zevende hemel: 1-2.</b>
      </p>
      <p>Standard begon het duel in Eupen met overtuiging en dat resulteerde al vrij snel in de openingstreffer. Na een kwartier verstuurde Mehdi Carcela een afgemeten diepe bal op Selim Amallah. Die besloot knap met de knie, al strandde de bal op de lat. In de rebound wist Paul-José Mpoku via een afgeweken schot echter wél raak te treffen.</p>
      <p>De <i>Rouches </i>kwamen dus 0-1 voor en rechtvaardigden die voorsprong ook. Voor de pauze vielen er nog enkele kansen om de marge uit te diepen. Carcela werkte tot twee keer toe matig af. Even later had Renaud Emond dan weer pech met een poging op de paal. Eupen kon daar bitter weinig tegenover stellen.</p>
      <p><b>Wie de kansen laat liggen ...</b><br/>Na de pauze ging Standard vrolijk door. Tot twee keer toe weigerde Emond om de score te verdubbelen. Die missers braken de Luikenaars zuur op toen Nils Schouterden vanuit het niks binnenpegelde. Die gelijkmaker veranderde de verhoudingen, want plots kon Eupen wél dreigen. Standard was dan weer zichtbaar van slag. Michel Preud'homme hoopte het tij te keren met invallers Maxime Lestienne en Obbi Oulare, maar zij presteerden bleekjes.</p>
      <p><b>... wint toch nog</b><br/>Het slotkwartier ging op en af. Eupen kreeg mogelijkheden, maar Schouterden schoof de beste voorlangs. Aan de overkant viel de bal maar niet goed. In blessuretijd zette Standard nog één keer aan. Plots viel alles wél op zijn plaats. Eerst trof Oulare uit de draai nog staalhard de lat. In de 93e minuut was het dan toch bingo: Bastien ontving de bal dicht bij doel en bleef kalm. Door de spannende ontknoping werd er nog even geknokt na het laatste fluitsignaal.</p>
      <p>Door de zege blijft Standard immers min of meer in het spoor van Club Brugge. De <i>Rouches </i>tellen opnieuw zes punten achterstand, weliswaar met een wedstrijd meer gespeeld. Standard wipt ook over KAA Gent naar de tweede stek. Gent komt zondag wel nog in actie tegen Royal Antwerp FC, dat de Luikenaars ook nog zou kunnen bijbenen.</p>
      <aside>Lees meer<br/><a href="https://www.voetbalprimeur.be/nieuws/904913/preud-homme-vanheusden-blijft-een-jonge-speler-die-af-en-toe-fouten-maakt-.html?itm_source=www.voetbalprimeur.be&amp;itm_medium=highlighted-content">Preud'homme: "Vanheusden blijft een jonge speler die af en toe fouten maakt"</a></aside>
    </article>
  </body>
</html>