<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/avertismentul-unui-general-rusii-vor-sa-domine-marea-neagra-si-mediterana.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-23T19:44:00+00:00"/>
    <meta property="og:title" content="Avertismentul unui general: Ruşii vor să domine Marea Neagră şi Mediterana"/>
    <meta property="og:description" content="Rusia are nevoie de Crimeea pentru a domina în Marea Mediterană, afirmă un general ucrainean."/>
  </head>
  <body>
    <article>
      <h1>Avertismentul unui general: Ruşii vor să domine Marea Neagră şi Mediterana</h1>
      <h2>Rusia are nevoie de Crimeea pentru a domina în Marea Mediterană, afirmă un general ucrainean.</h2>
      <address>
        <time datetime="2019-11-23T19:44:00+00:00">23 Nov 2019, 19:44</time>
      </address>
      <p>A pune capăt anexării Crimeii şi a face ca peninsula să revină în componenţa Ucrainei este posibil doar cu condiţia solidarităţii internaţionale, iar Occidentul ar trebui să înţeleagă de ce Federaţia Rusă a capturat peninsula Crimeea, a declarat sâmbătă şeful Statului Major al armatei ucrainene, general-locotenentul Ruslan Homciak, într-un interviu acordat agenţiei oficiale de presă Ukrinform, în finalul unei reuniuni a Comitetului militar al Uniunii Europene (CMUE), la care participase ca invitat.</p>
      <p>Întrebat despre atitudinea partenerilor occidentali faţă de situaţia Crimeii, generalul ucrainean a declarat că "problema Crimeii" nu va fi niciodată considerată închisă de către Kiev.</p>
      <p>"Crimeea este Ucraina şi în niciun caz nu trebuie să uităm aceasta. Putem întoarce Crimeea doar împreună, adică doar dacă voi (Occidentul) ne veţi ajuta, dacă oamenii voştri de afaceri nu vor merge acolo. Ca să înţelegeţi - Rusia are nevoie de Crimeea nu ca loc pentru ca ruşii să se ducă să facă plajă. Peninsula este văzută ca bază militară, una puternică, care să creeze coşmaruri întregii Europe şi nordului Africii şi să le ofere ruşilor posibilitatea să domine Marea Mediterana", a spus generalul Ruslan Homciak.</p>
      <p>La ora actuală, Rusia încearcă să impună nu doar Marea Azov, ci aproape întregul bazin al Mării Negre drept ape interioare ale sale, a afirmat el, adăugând că nici Ucraina şi nici partenerii săi nu vor închide ochii la aceasta.</p>
      <p>"Desigur, există Turcia care nu va permite acest lucru, oricât ar dori Rusia să se apropie de ea. Există ţări NATO - România şi Bulgaria. Tocmai am avut o discuţie cu şeful Statului Major al României, el susţine pe deplin cooperarea cu noi. Prin urmare, Marea Neagră va fi în curând o regiune în care diverse forţe îşi vor testa capacităţile şi răbdarea", a spus Homciak, citat de Ukrinform.</p>
      <p>Sursa: Agerpres</p>
    </article>
  </body>
</html>