<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/livarpul-otnovo-se-izmakna-v-kraja.html"/>
    <meta property="og:site_name" content="bTV Новините"/>
    <meta property="article:published_time" content="2019-11-23T19:00:00+00:00"/>
    <meta property="og:title" content="&quot;Ливърпул&quot; отново се измъкна в края"/>
    <meta property="og:description" content="Мърсисайдци победиха &quot;Кристъл Палас&quot; с късен гол"/>
  </head>
  <body>
    <article>
      <h1>"Ливърпул" отново се измъкна в края</h1>
      <h2>Мърсисайдци победиха "Кристъл Палас" с късен гол</h2>
      <address>
        <time datetime="2019-11-23T19:00:00+00:00">23 Nov 2019, 19:00</time>
      </address>
      <p>"Ливърпул" отново взе трите точки с късен гол и продължава да бъде непобеден от началото на сезона в английската Висша лига. Мърсисайдци се наложиха с 2:1 при гостуването си на "Кристъл Палас" в среща от 13-ия кръг.</p>
      <p>Тимът на Юрген Клоп не бе на обичайното си ниво, но взе своето на "Селхърст Парк" с голове на Садио Мане в 49' и Роберто Фирмино в 85'. За "орлите" точен в 82' бе Уилфред Заха.</p>
      <p>Домакините надиграха "Ливърпул" в продължителни периоди от двубоя и отправиха цели 16 удара към вратата на Алисон. Попадение за лондончани в 43' пък бе отменено заради нарушение в атака.</p>
      <p>След успеха "Ливърпул" е на върха вече с 37 точки от 12 победи и едно равенство. Авансът на мърсисайдци пред втория "Лестър" остава 8 точки, тъй като "лисиците" спечелиха с 2:0 като гости на "Брайтън" в друг мач от кръга.</p>
      <p>В следващия кръг "Ливърпул" приема "Брайтън", а "Палас", който е 14-ти с 15 точки, гостува на "Бърнли".</p>
    </article>
  </body>
</html>