<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779123/%DB%B5%DB%B0-%D9%88%D8%A7%D8%AD%D8%AF-%D9%85%D8%B3%DA%A9%D9%88%D9%86%DB%8C-%D8%AA%D9%88%D8%B3%D8%B7-%D8%B3%D9%BE%D8%A7%D9%87-%D8%AF%D8%B1-%D9%85%D9%86%D8%A7%D8%B7%D9%82-%D8%AD%D8%A7%D8%B4%DB%8C%D9%87-%D8%B4%D9%87%D8%B1-%DA%AF%D8%B1%DA%AF%D8%A7%D9%86-%D9%85%D8%B1%D9%85%D8%AA-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T19:27:35+00:00"/>
    <meta property="og:title" content="فرمانده سپاه گرگان: ۵۰ واحد مسکونی توسط سپاه در مناطق حاشیه شهر گرگان مرمت شد"/>
    <meta property="og:description" content="گرگان- فرمانده ناحیه سپاه شهرستان گرگان گفت: ۵۰ واحد مسکونی توسط سپاه در مناطق حاشیه شهر گرگان مرمت شد."/>
  </head>
  <body>
    <article>
      <h1>فرمانده سپاه گرگان: ۵۰ واحد مسکونی توسط سپاه در مناطق حاشیه شهر گرگان مرمت شد</h1>
      <address>
        <time datetime="2019-11-23T19:27:35+00:00">23 Nov 2019, 19:27</time>
      </address>
      <p>به گزارش <a href="https://www.mehrnews.com/">خبرگزاری مهر</a>، اردوی جهادی میز خدمت با حضور «محمد حمیدی» فرماندار شهرستان گرگان، «سرهنگ فخرالدین» فرمانده ناحیه مقاومت بسیج سپاه شهرستان گرگان و مدیران دستگاه های اجرایی در محله کوی عرفان گرگان برگزار شد.</p>
      <p>سرهنگ وحید فخرالدین، فرمانده ناحیه مقاومت بسیج سپاه شهرستان گرگان در این نشست با گرامیداشت هفته بسیج بیان کرد: فلسفه تشکیل بسیج محرومیت زدایی در مناطق کم برخوردار است و با آن روحیه انقلابی و جهادی که دارد تلاش دارد مشکلات آحاد جامعه را برطرف کند.</p>
      <p>وی افزود: در راستای ماموریت های سپاه پاسداران تاکنون ۵۰ منزل مسکونی در مناطق حاشیه شهر گرگان مرمت شد و در راستای برنامه های فرهنگی هم اقدامات خوبی از جمله برگزاری کلاس های آموزشی انجام شده است.</p>
      <p>فخرالدین گفت: در حال حاضر در زمینه اقتصادی صندوقی در محله کوی عرفان تشکیل شده که از طریق این صندوق در زمینه نانو تکنولوژی «گچ، سیمان و مصالح ساختمانی» در محله کوی عرفان در حال فعالیت است.</p>
      <p>فرماندار گرگان هم در این نشست با گرامیداشت هفته بسیج و قیام مردم گرگان در واقعه پنجم آذر بر علیه رژیم ستم شاهی گفت: هدف از برگزاری نشست های اینچنینی این است تا ما بتوانیم مشکلات مناطق حاشیه شهر گرگان را برطرف کنیم.</p>
      <p>محمد حمیدی افزود: در حال حاضر اقدامات خوبی در راستای محرومیت زدایی و کاهش آسیب های اجتماعی توسط دستگاههای اجرایی انجام شده است و نیاز است توجه بیشتری هم به این مناطق صورت گیرد.</p>
      <p>وی ادامه داد: در حال حاضر محله کوی عرفان هزار خانوار با جمعیتی بالغ بر سه هزار و ۵۰۰ نفر دارد و ضروری است برنامه ها مدیریت شده و منسجم تر جهت رسیدن به وضع مطلوب انجام شود.</p>
      <p>حمیدی یکی از موارد مهم در این محله را عدم نبود امکانات آموزشی عنوان کرد و گفت: آموزش و پرورش باید در جهت رفع مشکلات کودکان بازمانده از تحصیل تلاش کند تا امکانات لازم را فراهم آورده و ساخت مدرسه را در اولویت خود قرار دهد.</p>
    </article>
  </body>
</html>