<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/constanta/Seful-rar-constanta-acuzat-agresat-doua-persoane-intr-o-parcare-mamaia-1_5dd986805163ec42715595cf/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T19:31:06+00:00"/>
    <meta property="og:title" content="Şeful RAR Constanţa, acuzat că a agresat două persoane într-o parcare din Mamaia"/>
    <meta property="og:description" content="Şeful Registrului Auto Român Constanţa, Adrian Bizineche, este acuzat că ar fi agresat două persoane într-o parcare din staţiunea Mamaia, în urma unui conflict spontan. Poliţiştii fac cercetări în acest caz, menţionând că ambele părţi implicate în scandal au depus plângere."/>
  </head>
  <body>
    <article>
      <h1>Şeful RAR Constanţa, acuzat că a agresat două persoane într-o parcare din Mamaia</h1>
      <address><time datetime="2019-11-23T19:31:06+00:00">23 Nov 2019, 19:31</time> by <a rel="author">News.ro</a></address>
      <h4>Şeful Registrului Auto Român Constanţa, Adrian Bizineche, este acuzat că ar fi agresat două persoane într-o parcare din staţiunea Mamaia, în urma unui conflict spontan. Poliţiştii fac cercetări în acest caz, menţionând că ambele părţi implicate în scandal au depus plângere.</h4>
      <p>Potrivit reprezentanţilor Inspectoratului de Poliţie al Judeţului Constanţa, sâmbătă după amiază, poliţiştii din cadrul Poliţiei staţiunii Mamaia au fost sesizaţi, prin apel 112, cu privire la faptul că în parcarea din zona Summerland a avut loc un conflict. </p>
      <p>“Deplasaţi la faţa locului, poliţiştii au stabilit identitatea persoanei apelante, un bărbat de 36 de ani, care a declarat faptul că ar fi fost agresat, împreună cu soţia sa, de 23 de ani, în parcare, de către un bărbat de 48 de ani, pe fondul unui conflict spontan. Menţionăm faptul că ambele părţi implicate au depus plângere”, au precizat reprezentanţii IPJ Constanţa. </p>
      <p>În cauză a fost întocmit un dosar penal sub aspectul săvârşirii infracţiunii de loviri sau alte violenţe. </p>
      <p>Poliţiştii din cadrul Poliţiei staţiunii Mamaia continuă cercetările pentru stabilirea cu exactitate a situaţiei de fapt.</p>
      <p>Bărbatul care ar fi provocat acest scandal este Adrian Bizineche, şeful Registrului Auto Român, au precizat surse locale.</p>
      <hr/>
    </article>
  </body>
</html>