<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563007/chalkidiki-klimakio-toy-syriza-stis-pligeises-perioches-tis-olympiadas"/>
    <meta property="og:site_name" content="NOOZ."/>
    <meta property="article:published_time" content="2019-11-23T19:52:00+00:00"/>
    <meta property="og:title" content="Χαλκιδική: Κλιμάκιο του ΣΥΡΙΖΑ στις πληγείσες περιοχές της Ολυμπιάδας"/>
    <meta property="og:description" content="Την Ολυμπιάδα Χαλκιδικής, η οποία επλήγη από τα έντονα καιρικά φαινόμενα, επισκέφθηκε το Σάββατο κλιμάκιο του ΣΥΡΙΖΑ, αποτελούμενο από τη βουλευτή Χαλκιδικής, Κυριακή Μάλαμα, την Αθηνά Παναγιώτου, τον Κώστα Γκοντίνο, στελέχη του ΣΥΡΙΖΑ και τον Περιφερειακό Σύμβουλο Κεντρικής Μακεδονίας, Λάζαρο Τόσκα."/>
  </head>
  <body>
    <article>
      <h1>Χαλκιδική: Κλιμάκιο του ΣΥΡΙΖΑ στις πληγείσες περιοχές της Ολυμπιάδας</h1>
      <address>
        <time datetime="2019-11-23T19:52:00+00:00">23 Nov 2019, 19:52</time>
      </address>
      <p>
        <b>Την Ολυμπιάδα Χαλκιδικής, η οποία επλήγη από τα έντονα καιρικά φαινόμενα, επισκέφθηκε το Σάββατο κλιμάκιο του ΣΥΡΙΖΑ, αποτελούμενο από τη βουλευτή Χαλκιδικής, Κυριακή Μάλαμα, την Αθηνά Παναγιώτου, τον Κώστα Γκοντίνο, στελέχη του ΣΥΡΙΖΑ και τον Περιφερειακό Σύμβουλο Κεντρικής Μακεδονίας, Λάζαρο Τόσκα.</b>
      </p>
      <p>Σε σχετική ανακοίνωση για την επίσκεψη, τονίζεται ότι «είναι απαραίτητο να προχωρήσει η αποκατάσταση των ζημιών με πλήρη χρηματοδότηση από την πολιτεία χωρίς γραφειοκρατικές καθυστερήσεις» και να ολοκληρωθούν «με διαφάνεια και ισοτιμία» οι διαδικασίες των έργων αποκατάστασης και υδραυλικής επάρκειας και ασφάλειας.</p>
      <p>Επισημαίνεται, δε, η ανάγκη επιτάχυνσης και ολοκλήρωσης από την Περιφέρεια Κεντρικής Μακεδονίας της μελέτης προσαρμογής για την κλιματική αλλαγή, που θα αποτελεί προϋπόθεση για την ένταξη έργων από εδώ και εμπρός, η αξιοποίηση του σχεδίου διαχείρισης κινδύνου πλημμύρας που εγκρίθηκε για την Κεντρική Μακεδονία το 2018, «ιδιαίτερα μετά την επιλογή της κυβέρνησης να καταργήσει την Ειδική Γραμματεία Υδάτων» και η υλοποίηση μόνιμων έργων αντιπλημμυρικής προστασίας.</p>
      <p>Στην ίδια ανακοίνωση σημειώνεται, παράλληλα, πως πλησίον των ρεμάτων που διασχίζουν το χωριό «υπάρχει το εργοστάσιο εμπλουτισμού μεταλλευμάτων και παλαιότεροι χώροι απόθεσης τελμάτων της Ελληνικός Χρυσός με επικίνδυνα απόβλητα», γι’ αυτό και ζητείται αυτοψία από τους επιθεωρητές περιβάλλοντος και λήψη δειγμάτων από το νερό των ρεμάτων, των υδρογεωτρήσεων, από τα παράκτια ύδατα, καθώς και από τα φερτά υλικά κατά μήκος της κοίτης των χειμάρρων. </p>
      <p>«Είναι σημαντικό να τονιστεί το γεγονός ότι στη συγκεκριμένη περιοχή, λόγω της γεωμορφολογίας του τοπίου και με δεδομένη την κλιματική αλλαγή, η δημόσια ασφάλεια μπορεί να απειληθεί από τις εξορυκτικές δραστηριότητες της περιοχής της Ολυμπιάδας και τη λειτουργιά του εργοστασίου εμπλουτισμού» αναφέρεται, μεταξύ άλλων, στην ανακοίνωση και ζητείται επανεξέταση «άμεσα και συνολικά» των περιβαλλοντικών όρων της δραστηριότητας.</p>
      <p>«Είμαστε στη διάθεση του Δήμου και της τοπικής κοινωνίας για ό,τι χρειάζεται, και άμεσα για αποκατάσταση, και μεσοπρόθεσμα για ασφαλείς υποδομές» καταλήγει η ανακοίνωση για την επίσκεψη του κλιμακίου του ΣΥΡΙΖΑ στην πληγείσα περιοχή της Ολυμπιάδας.</p>
      <related>
        <a href="https://www.nooz.gr/greece/1562952/chalkidiki-katharizoyn-remata-kai-dromoys-stin-olympiada"/>
        <a href="https://www.nooz.gr/greece/1562914/chalkidiki-kybernitiko-klimakio-gia-tis-zimies"/>
        <a href="https://www.nooz.gr/greece/1562768/kakokairia-kindyneysan-zwes-sti-chalkidiki-dyskoli-i-katastasi-stin-olympiada-vid-pics-"/>
      </related>
    </article>
  </body>
</html>