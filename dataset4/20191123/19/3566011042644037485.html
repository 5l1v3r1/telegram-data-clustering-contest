<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549527.html/%D9%85%D9%82%D8%A7%D9%85-%D9%85%D8%B9%D8%B8%D9%85-%D8%B1%D9%87%D8%A8%D8%B1%DB%8C-%D8%AC%D9%84%D9%88%DB%8C-%D9%85%D8%AD%D8%A7%D8%B3%D8%A8%D8%A7%D8%AA-%D8%BA%D9%84%D8%B7-%D8%AF%D8%B4%D9%85%D9%86-%D8%B1%D8%A7-%DA%AF%D8%B1%D9%81%D8%AA-%D9%86%D9%82%D8%B4-%D8%A8%D8%B1%D8%AC%D8%B3%D8%AA%D9%87-%D8%A8%D8%B3%DB%8C%D8%AC-%D8%AF%D8%B1-%D8%B3%D8%B1%D9%86%DA%AF%D9%88%D9%86-%DA%A9%D8%B1%D8%AF%D9%86-%D9%81%D8%AA%D9%86%D9%87-%D9%87%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T19:30:00+00:00"/>
    <meta property="og:title" content="مقام معظم رهبری جلوی محاسبات غلط دشمن را گرفت/نقش برجسته بسیج در سرنگون کردن فتنه‌ها"/>
    <meta property="og:description" content="معاون سیاسی سازمان بسیج با بیان اینکه بدترین سم این است که در دولت کشور و حاکمیت دو دستگی ایجاد شود، گفت: ورود رهبری به این موضوع با بیانات اخیر به این معناست که مصلحتش بالاتر از افکار ماست، محاسبات دشمن درست نبود ولی رهبری جلوی این محاسبات غلط را گرفت."/>
  </head>
  <body>
    <article>
      <h1>مقام معظم رهبری جلوی محاسبات غلط دشمن را گرفت/نقش برجسته بسیج در سرنگون کردن فتنه‌ها</h1>
      <h2>معاون سیاسی سازمان بسیج:</h2>
      <address>
        <time datetime="2019-11-23T19:30:00+00:00">23 Nov 2019, 19:30</time>
      </address>
      <p>معاون سیاسی سازمان بسیج با بیان اینکه بدترین سم این است که در دولت کشور و حاکمیت دو دستگی ایجاد شود، گفت: ورود رهبری به این موضوع با بیانات اخیر به این معناست که مصلحتش بالاتر از افکار ماست، محاسبات دشمن درست نبود ولی رهبری جلوی این محاسبات غلط را گرفت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، قاسم حبیب‌زاده عصر امروز در گردهمایی بسیجیان به مناسبت هفته بسیج در سالن فتح المبین سپاه ساری با بیان اینکه باید توانمندی‌هایمان را خوب بشناسیم، نقاط ضعف را هم بپوشانیم و نقاط قوت و ضعف دشمن را بشناسیم، اظهار کرد: هر کشوری حق دارد که متناسب با روش و منش خود اداره جامعه خودش را بر طبق ارزش‌ها و اصول در دست بگیرد، یکی از کشورهای سرآمد در این زمینه ملت بزرگ ایران است، ایران قبل و بعد از اسلام یکی از ملل سرآمد در حوزه علوم و پیدایش بشری است که اگر تاریخ ایران را ورق بزنیم می‌بینیم چه خوب یا بد بودیم خودمان بودیم.<br/> <br/>وی با اشاره به دوران حکومت پهلوی و استبداد محمد رضا شاه، یادآور شد: در آن مقطع استبداد با استعمار مخلوط و ظلم بر مردم حاکم شد، الان سرآمد دشمنان ما آمریکا است، با اینکه از بیش از دویست سال از پیدایشش می‌گذرد بیشتر عمر پرنکبت خود را در جنگ گذرانده و هشت و نیم میلیون انسان در این دوران کشته شدند، آمریکا کجا و ما کجا، او در ردیف اول نبوده مگر با کشت و کشتار.<br/> <br/>معاون سیاسی سازمان بسیج کشور خاطرنشان کرد: در سال 57 ورق استعمار آمریکا را برگرداندیم، از آن مقطع به این طرف یک حرف اصلی داشتیم که می‌خواهیم خودمان باشیم و در هر حوزه‌ای که دلمان بخواهد با تصمیم خودمان وارد می‌شویم، برای آمریکا هم مشق جدید ملت ایران درآور بود.<br/> <br/>این مسئول دلایل دشمنی آمریکا با ایران را برشمرد و گفت: انقلاب اسلامی ایران تنها کشوری بود که دو تلقی مهم را از بین برد، اولین آن پایان یافتن دوران دین‌مداری بود که برای دنیای شرقی‌ها و غربی‌ها سم بود، موضوع دوم استقلال و عدم تعهد به معنای واقعی آن بود که آمریکا این دو را تحمل نکرد و آن سگ هاری که قرار بود تمام ترجیحات منطقه را تهیه کند الان دور تا دور خودش را در یک سرزمین محدود دیوار هفت متری بتنی چیده است، یعنی می‌گوید که غلط کردم دیگر شعار بدهم، تک تک کشورهای اطراف ندای انقلاب سر دادند و این سرآغاز کار است.<br/> <br/>حبیب زاده یکی از برگ‌های برنده این نظام را بسیج دانست و گفت: در ابتدای انقلاب بسیج توانست حرکت‌های تجزیه‌طلبانه را با شکست روبرو کند، پس از آن در دوره سازندگی در کنارش تهاجم فرهنگی بوجود آمد باز بسیج با همراهی نظام اجازه نداد آنچه طراحی کردند به مقصد برسد و اگر پایگاه‌ها و مراکز بسیج در کشور نبود وضع به مراتب بدتر از این بود.<br/> <br/>وی تاکید کرد: در سرنگون کردن فتنه‌های بوجود آمده در سال ۸۸ و امروز بسیج نقش فعالی داشت.<br/> <br/>حبیب‌زاده با بیان اینکه در حال حاضر با گرانی بنزین و اتفاقات اخیر، بخشی از جامعه از این حوادث متضررند، بخشی نسبت به آینده نگرانند و دشمن از همین‌ها بهره برداری می‌کند، افزود: ناکارآمدی دولت عراق و لبنان در تأمین معیشت باعث شد فضا و زمینه سوء استفاده دیگران فراهم شود که به جز خلع سلاح لبنان و تجزیه عراق به سه منطقه راضی نشوند ولی با تدابیری تیرشان به سنگ خورد.<br/> <br/>معاون سیاسی سازمان بسیج کشور بیان کرد: امروز دشمنان ما می‌گویند که ما خواهان سرنگونی نظام انقلاب نیستیم و باید ریشه‌ای حل کنیم و هیچ ترسی ندارند از اینکه بگویند ما با جغرافیای ایران چون تنگه هرمز که تحت سلطه ایران است مشکل داریم، باید ناکارآمدی دولت ما علاج شود چون این بستر برای سوءاستفاده دشمنان نباید فراهم شود.<br/> <br/>وی با تاکید بر اینکه اعتراض به گرانی بنزین به حق بود اما آشوب‌ها نه، تصریح کرد: ما در تریبون بسیج باید به امر واقع بینی در صحنه بیش از گذشته دقت کنیم، در حوزه امیدآفرینی هم مراقبت کنیم تا با نگاه واقع‌بینانه قصه بنزین را تحلیل کنیم اول اینکه باید مخاطب بپذیرد که ضروریت مدیریت سهمیه بندی امری اجتناب‌ناپذیر است و ما ناگزیر به کنترل آن بودیم.<br/> <br/>حبیب‌زاده با اشاره به اینکه ۱۸میلیون لیتر قاچاق بنزین از ۱۰۰میلیون لیتر مصرف روزانه داشتیم و ناگزیر هستیم تا فشارهای تحریمی در این حوزه برای آینده را کنترل کنیم، افزود: دولت با اینکه از قبل  هزینه کارت سوخت و سهمیه‌ بندی  بنزین را متقبل شد ولی همه را به باد فنا داد الان دوباره مطرح کرد، در حالی که می‌توانست به تدریج قیمت را اصلاح کند تا مردم به شوک نروند.<br/> <br/>وی با بیان اینکه بدترین سم این است که در دولت کشور و حاکمیت دو دستگی ایجاد شود، خاطرنشان کرد: ورود رهبری به این موضوع با بیانات اخیر به این معناست که مصلحتش بالاتر از افکار ماست، محاسبات دشمن درست نبود ولی رهبری جلوی این محاسبات غلط را گرفت.<br/> <br/> <br/>این مسئول در ادامه با تاکید بر اینکه ما اگر در گذشته گفتار درمانی می‌کردیم دیگر بس است، همه باید بدانند این مشکلات محصول انتخاب است نه انقلاب، تصریح کرد: نظام مردم سالادی دینی باعث شد منتخب مردم به روی کار بیاید، اگر امروز برخی از آن‌ها ادا در می‌آورند که استعفا می‌دهیم اشتباه می‌کنند که نیمه راه جا بزنند، وقتی ما نتوانستم زمینه مطالبه‌گری فراهم کنیم، افراد سودجو مسیر تجمعات را تغییر می‌دهند.<br/> <br/>معاون سیاسی سازمان بسیج کشور در پایان گفت: ما باید پرچم‌دار مطالبات مردم باشیم، دولت گفت من اجازه نمی‌دهم در بدنه دولت گرانی دیگر به‌وجود بیاید، توان این دولت همین است، نگاه راهبردی به مقاومت ندارد نگاه تاکتیکی دارد و گاهی فکر می‌کند مشکلات لحظه‌ای و با مذاکره حل می‌شود.<br/><br/>انتهای پیام/</p>
    </article>
  </body>
</html>