<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/mathites-ston-apokorona-mathainoun-noimatiki-gia-na-epikoinonoun-me-tin-euaggelia.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T19:04:00+00:00"/>
    <meta property="og:title" content="Μαθητές στον Αποκόρωνα μαθαίνουν νοηματική για να επικοινωνούν με την Ευαγγελία"/>
    <meta property="og:description" content="Η μικρή μαθήτρια επικοινωνεί στη νοηματική γλώσσα και μπορεί να συνυπάρξει στο σχολείο της με τους ακούοντες συμμαθητές της."/>
  </head>
  <body>
    <article>
      <h1>Μαθητές στον Αποκόρωνα μαθαίνουν νοηματική για να επικοινωνούν με την Ευαγγελία</h1>
      <address>
        <time datetime="2019-11-23T19:04:00+00:00">23 Nov 2019, 19:04</time>
      </address>
      <p>Η μικρή μαθήτρια επικοινωνεί στη νοηματική γλώσσα και μπορεί να συνυπάρξει στο σχολείο της με τους ακούοντες συμμαθητές της.</p>
      <p>Στο ορεινό χωριό του Αποκόρωνα, στο Δημοτικό Σχολείο Εμπρόσνερου, οι εκπαιδευτικοί στηρίζουν τους μαθητές χωρίς να κάνουν διακρίσεις.</p>
      <p> </p>
      <p>Το τμήμα στο οποίο ανήκει η Ευαγγελία, έχει δύο δασκάλες. Και οι δύο ασχολούνται με την διδασκαλία ωστόσο η μία μιλά την νοηματική γλώσσα και βοηθά την μικρή να συνεργάζεται με τους συμμαθητές της και να κάνει μάθημα μαζί τους χωρίς, να υπάρχει κανένας διαχωρισμός και καμία διάκριση.</p>
      <p>Μάλιστα οι μαθητές μαθαίνουν και νοηματική ώστε να μπορούν να επικοινωνούν και μόνοι τους με την Ευαγγελία.</p>
      <p>«Οι μαθητές του σχολείου διδάσκονται λεξιλόγιο στην ελληνική νοηματική γλώσσα, γραμματική και συντακτικό, μία ώρα την εβδομάδα. Ακόμη μαθαίνουμε και για την κουλτούρα των κωφών στα πλαίσια μιας πιο ολιστικής αντιμετώπισης», αναφέρει η δασκάλα, Δέσποινα Ιωσηφίδου.</p>
      <p>«Είναι ένας τρόπος για να πετύχουμε τη γλωσσική ανάπτυξη για τη μικρή, η οποία επικοινωνεί, αυτά που μαθαίνει με τους συμμαθητές της», λέει η δασκάλα, Βασιλική Σαρβάνη.</p>
      <p>«Έχουμε διαχωρίσει τους ρόλους για να μην δημιουργείται σύγχυση στους μαθητές για να έχουν ένα πρόσωπο αναφοράς. Λειτουργούμε ωστόσο με μεγάλη ευελιξία ώστε να μην στοχοποιείται η μαθήτρια», δηλώνει η κυρία Σαρβάνη.</p>
      <p>«Πολλοί μπερδεύουν την παράλληλη στήριξη με τον ρόλο της αποκλειστικής δασκάλας. Παράλληλη στήριξη σημαίνει ότι σε μια φωτογραφία της τάξης δεν πρέπει να φαίνεται ποια είναι η δασκάλα της τάξης και ποια της παράλληλης στήριξης. Και ο σκοπός της είναι να γίνεται σταδιακά όλο και λιγότερο αναγκαία για τον μαθητή», λέει από την πλευρά της η κυρία Ιωσηφίδου.</p>
    </article>
  </body>
</html>