<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623034/%D8%A8%D8%A7%D9%87%D9%86%D8%B1-%D8%A7%D9%82%D8%AF%D8%A7%D9%85%D8%A7%D8%AA-%D9%82%D8%A8%D9%84-%D9%88-%D8%A8%D8%B9%D8%AF-%D8%A7%D8%B2-%D8%B7%D8%B1%D8%AD-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D9%82%D8%A7%D8%A8%D9%84-%D9%86%D9%82%D8%AF-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T19:53:00+00:00"/>
    <meta property="og:title" content="باهنر: اقدامات قبل و بعد از طرح سهمیه‌بندی بنزین قابل نقد است"/>
    <meta property="og:description" content="دبیرکل جامعه اسلامی مهندسین گفت: تقریبا هیچ کارشناسی نمی‌گوید که نباید طرح سهمیه‌بندی سوخت انجام می‌شد، اما اقدامات قبل و بعد از آن قابل نقد و بررسی است."/>
  </head>
  <body>
    <article>
      <h1>باهنر: اقدامات قبل و بعد از طرح سهمیه‌بندی بنزین قابل نقد است</h1>
      <address>
        <time datetime="2019-11-23T19:53:00+00:00">23 Nov 2019, 19:53</time>
      </address>
      <p>
        <i>دبیرکل جامعه اسلامی مهندسین گفت: تقریبا هیچ کارشناسی نمی‌گوید که نباید طرح سهمیه‌بندی سوخت انجام می‌شد، اما اقدامات قبل و بعد از آن قابل نقد و بررسی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدرضا باهنر دبیرکل جامعه اسلامی مهندسین شامگاه امروز در نشست ماهیانه تشکل متبوع خود، اظهار داشت: امروز بیش از قبل بسیج استخوان در گلو و خار چشم دشمنان قسم‌خورده نظام در سطح بین الملل است و اگر برخی دنباله های آنها بخواهند نظمی را بر هم بزنند، نام بسیج آن قدر قدرتمند شده که با طرح نام بسیج، در قلب دشمنان نظام و انقلاب وحشتی را بیندازد و پشیمان شدن آنها اتفاق بیفتد.</p>
      <figure>
        <img src="https://aftabnews.ir/files/fa/news/1398/9/2/362771_683.jpg"/>
      </figure>
      <p>وی با اشاره به حوادث اخیر در سطح کشور، افزود: تقریبا در همه این شلوغی‌ها یک گروه ۵-۶ نفره طراح و صحنه گردان بودند که کاملا آموزش‌دیده بودند و مثلا وقتی وارد یک بانک می‌شدند اطلاعات دوربین ها را خارج می‌کردند و سپس آتش می‌زدند.</p>
      <p>باهنر با تاکید بر اینکه تقریبا هیچ کارشناسی نمی‌گوید که نباید این طرح انجام می‌شد اما اقدامات پیشینی و پسینی آن قابل نقد و بررسی است، اظهار داشت: در دور قبل سهمیه‌بندی صد اقدام را قبل از سهمیه‌بندی پیش‌بینی کرده بودیم که هرکدام از این اقدامات را یک دستگاه بر عهده داشت و برنامه‌ریزی و زمانبندی معینی داشت.</p>
      <p>دبیرکل جامعه اسلامی مهندسین با بیان اینکه باید اقدامات پسینی دولت و وعده های داده شده و کارهایی که باید انجام شود توسط مجلس رصد شود تا وعده‌های بیجا داده نشود، تصریح کرد: یک سازماندهی جدی برای این اغتشاشات وجود داشت و این جای سوال است که چرا سیستم‌‌های اطلاعاتی کشور نتوانستند این افراد که در هر شهر ۵-۶ نفر آموزش‌دیده بودند شناسایی کرده و زیر یک چتر اطلاعاتی قرار دهند.</p>
    </article>
  </body>
</html>