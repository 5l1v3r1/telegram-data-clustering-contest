<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/v-ispaniji-zatrimali-ukrajincya-u-spravi-pro-shpigunstvo-pid-chas-referendumu-v-kataloniji-641969.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T19:44:20+00:00"/>
    <meta property="og:title" content="В Іспанії затримали українця у справі про шпигунство під час референдуму в Каталонії"/>
    <meta property="og:description" content="Українець, якого разом із росіянином затримали в Іспанії, може бути пов'язаним із діяльністю співробітника російського ГРУ Дениса Сергєєва"/>
  </head>
  <body>
    <article>
      <h1>В Іспанії затримали українця у справі про шпигунство під час референдуму в Каталонії</h1>
      <address>
        <time datetime="2019-11-23T19:44:20+00:00">23 Nov 2019, 19:44</time>
      </address>
      <h4>Українець, якого разом із росіянином затримали в Іспанії, може бути пов'язаним із діяльністю співробітника російського ГРУ Дениса Сергєєва</h4>
      <p>В розслідуванні іспанського суду про «втручання» російських спецслужб в події навколо референдуму про незалежність Каталонії фігурують громадянин України і громадянин Росії, яких заарештували 4 жовтня в провінції Жирона.</p>
      <p>Про це повідомляє видання<a href="https://www.elmundo.es/espana/2019/11/23/5dd84d14fdddff2c898b45ec.html"> El Mundo.</a></p>
      <p>Як зазначається, чоловіків затримали, коли вони прямували до Франції на зареєстрованому в Білорусі Mercedes. Видання стверджує, що під час огляду автомобіля було знайдено гранату M-75.</p>
      <p>На засіданнях Національного суду Іспанії, який розглядає справу, стало відомо, що затримані можуть бути пов'язаними зі спробою російських шпигунів вплинути на політичну ситуацію в Каталонії. Зокрема, росіянин і українець мають стосунок до російської розвідки, а саме – до ймовірного співробітника ГРУ Дениса Сергєєва, який працює під ім'ям Сергій Федотов. Дослідницька група Bellingcat називала його третім учасником отруєння у британському Солсбері ексофіцера російської розвідки Сергія Скрипаля та його доньки Юлії.</p>
      <p>За даними видання, Федотов прибув у Барселону 5 листопада 2016 року. Він залишався в Іспанії протягом шести днів, після чого вилетів до Москви через Цюрих. Рік потому, 29 вересня 2017 року, за два дні до референдуму в Каталонії, він знову відвідав Барселону і залишився в ній до 9 жовтня, після чого повернувся в Москву через Женеву.<br/><br/>Нагадаємо, 21 листопада в газеті El Pais з'явилася публікація про те,що <a href="https://glavcom.ua/news/ispaniya-rozsliduje-vpliv-rosiji-na-destabilizaciyu-kataloniji-zmi-641615.html">іспанські правоохоронці розслідують можливе втручання російських спецслужб у спробу Каталонії вийти зі складу країни.</a></p>
      <p>Нагадаємо, Верховний <a href="https://glavcom.ua/world/observe/v-ispaniji-sud-vinis-viroki-lideram-katalonskih-separatistiv-632467.html">суд Іспанії засудив дев’ятьох лідерів каталонських сепаратистів до 9-13 років тюремного ув’язнення</a> за звинуваченням в організації нелегального референдуму за незалежність Каталонії 2017 року. Зазначається, що колишньому віце-президенту Каталонії Оріолу Жункерасу було винесено найдовший термін на 13 років за підбурювання до заколоту і неправомірне використання державних коштів. </p>
      <p>Після оголошення вердикту суду прихильники незалежності Каталонії вийшли на демонстрацію у Барселоні з плакатами, на яких було написано «вільні політичні в’язні».</p>
      <p>Перед цим, ще 29 вересня <a href="https://glavcom.ua/world/observe/u-kataloniji-tisjachi-osib-protestuvali-proti-areshtu-separatistiv-628720.html">у Каталонії тисячі осіб протестували проти арешту сепаратистів</a>.</p>
      <p>Тоді ж у столиці автономної області Каталонія Барселоні <a href="https://glavcom.ua/world/observe/shchonajmenshe-10-osib-postrazhdali-pid-chas-protestiv-v-aeroportu-barseloni-632504.html">протестувальники оголосили про блокаду аеропорту El Prat.</a></p>
      <p>Згодом у <a href="https://glavcom.ua/news/protesti-u-kataloniji-postrazhdali-56-osib-632533.html">Барселоні</a> і <a href="https://glavcom.ua/news/masshtabni-protesti-u-kataloniji-dokotilisya-do-zhironi-foto-video-633522.html">Жероні</a> відбулись масові протести сепаратистів. </p>
      <p>До слова, глава уряду Каталонії Кім Торра <a href="https://glavcom.ua/news/glava-kataloniji-vistupiv-za-noviy-referendum-pro-nezalezhnist--633309.html">вважає, що необхідно провести новий референдум про незалежність регіону. </a></p>
      <p>Раніше стало відомо, що західні спецслужби <a href="https://glavcom.ua/news/the-new-york-times-u-jevropi-dije-nadsekretniy-pidrozdil-gru-631231.html">виявили секретний підрозділ ГРУ Росії</a>, який дестабілізує Європу, і зокрема причетний до отруєння Скрипалів та спроби перевороту в Чорногорії.</p>
      <related>
        <a href="https://glavcom.ua/world/observe/glava-kataloniji-hoche-noviy-referendum-pro-nezalezhnist-508820.html"/>
        <a href="https://glavcom.ua/country/society/cina-pravdi-areta-dzhonsa-premjera-filmu-pro-golodomor-vse-shcho-varto-znati-641739.html"/>
        <a href="https://glavcom.ua/world/observe/prezident-serbiji-zayaviv-shcho-video-z-ymovirnim-spivrobitnikom-gru-je-spravzhnim-641579.html"/>
      </related>
    </article>
  </body>
</html>