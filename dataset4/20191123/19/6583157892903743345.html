<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/samochodem-nie-dalo-sie-juz-nia-przejechac-droga-ze-zubowice-do-kotlic-zostala-przebudowana-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-23T19:33:00+00:00"/>
    <meta property="og:title" content="Samochodem nie dało się już nią przejechać. Droga ze Zubowic do Kotlic została przebudowana (zdjęcia)"/>
    <meta property="og:description" content="Po latach oczekiwania zniszczona droga powiatowa łącząca Zubowice z Kotlicami w powiecie zamojskim otrzymała nową nawierzchnię. Nie zapomniano o bezpieczeństwie pieszych, pojawiły się chodniki i lampy."/>
  </head>
  <body>
    <article>
      <h1>Samochodem nie dało się już nią przejechać. Droga ze Zubowic do Kotlic została przebudowana (zdjęcia)</h1>
      <address>
        <time datetime="2019-11-23T19:33:00+00:00">23 Nov 2019, 19:33</time>
      </address>
      <p>
        <b>Po latach oczekiwania zniszczona droga powiatowa łącząca Zubowice z Kotlicami w powiecie zamojskim otrzymała nową nawierzchnię. Nie zapomniano o bezpieczeństwie pieszych, pojawiły się chodniki i lampy.</b>
      </p>
      <p>W piątek odbyło się uroczyste otwarcie przebudowanej drogi powiatowej Zubowice – Kotlice w powiecie zamojskim. Na inwestycję tą kierowcy, a przede wszystkim mieszkańcy znajdujących się przy trasie miejscowości, czekali od wielu lat. W ostatnim czasie stan drogi był już tak fatalny, że praktycznie stała się ona nieprzejezdna. Nawierzchnia była pełna dziur i wyrw, przez co poruszali się nią tylko ci, co musieli. Tymczasem droga ta należy do ważniejszych w powiecie, gdyż stanowi uzupełnienie sieci dróg wojewódzkich.</p>
      <p>Pierwsze działania, jakie zostały podjęte przez Powiat Zamojski w celu przebudowy drogi miały miejsce jeszcze w 2017 roku. Postanowiono skorzystać z Programu Współpracy Transgranicznej Polska – Białoruś – Ukraina. Po przeprowadzeniu negocjacji ze stroną ukraińską, przyszedł czas na realizację zadania. Wykonany został projekt, ogłoszono przetarg, a w październiku ub. roku przekazano wykonawcy plac budowy i ruszyły prace.</p>
      <p>Wyremontowany został cały 11-km odcinek drogi, ułożono chodniki, zamontowano też nowe lampy. W ramach współpracy ten sam projekt obejmował przebudowę 2,5 km drogi na Ukrainie. Koszt inwestycji wyniósł blisko 10,2 mln złotych, z czego dofinansowanie z programu trasngranicznego to kwota 8,7 milionów złotych. Resztę dołożyły samorządy. Wkład Powiatu Zamojskiego wyniósł ponad 700 tys. zł, Gminy Komarów-Osada ponad 500 tys. zł a Gminy Miączyn ponad 200 tys. zł.</p>
      <figure>
        <img src="https://www.lublin112.pl/wp-content/uploads/2019/11/230-1.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/231-2.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/232-1.jpg"/>
      </figure>
      <p>(fot. UG Komarów-Osada)</p>
    </article>
  </body>
</html>