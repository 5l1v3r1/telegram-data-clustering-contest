<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/23/politics/gennimata-dikaiomeno-kai-zontano-pasok-mesa-apo-isxyro-kinima-allagis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T19:34:45+00:00"/>
    <meta property="og:title" content="Γεννηματά : Δικαιωμένο και ζωντανό ΠΑΣΟΚ μέσα από ισχυρό Κίνημα Αλλαγής"/>
    <meta property="og:description" content="Η Φώφη Γεννηματά, άνοιξε τις εργασίες του έκτακτου Συνεδρίου του ΠΑΣΟΚ, στο Στάδιο Ειρήνης και Φιλίας απευθύνοντας κάλεσμα σε όλα τα στελέχη της παράταξης να υπερασπιστούν την πορεία και την συνεισφορά του στη χώρα και να το στηρίξουν για να είναι πρωταγωνιστής στο Κίνημα Αλλαγής. Αυστηρό μήνυμα σε όσους την αμφισβητούν."/>
  </head>
  <body>
    <article>
      <h1>Γεννηματά : Δικαιωμένο και ζωντανό ΠΑΣΟΚ μέσα από ισχυρό Κίνημα Αλλαγής</h1>
      <h2>Η Φώφη Γεννηματά, άνοιξε τις εργασίες του έκτακτου Συνεδρίου του ΠΑΣΟΚ, στο Στάδιο Ειρήνης και Φιλίας απευθύνοντας κάλεσμα σε όλα τα στελέχη της παράταξης να υπερασπιστούν την πορεία και την συνεισφορά του στη χώρα και να το στηρίξουν για να είναι πρωταγωνιστής στο Κίνημα Αλλαγής. Αυστηρό μήνυμα σε όσους την αμφισβητούν.</h2>
      <address><time datetime="2019-11-23T19:34:45+00:00">23 Nov 2019, 19:34</time> by <a rel="author">ΤοΒΗΜΑ Team</a></address>
      <p>Παρουσία του πρώην πρωθυπουργού και προέδρου του ΠΑΣΟΚ, Κώστα Σημίτη, των πρώην προέδρων της Βουλής, Απόστολου Κακλαμάνη και Φίλιππου Πετσάλνικου, των βουλευτών του ΚΙΝΑΛ, μελών του ΠΑΣΟΚ και ιστορικών στελεχών του, η Φώφη Γεννηματά, άνοιξε τις εργασίες του έκτακτου Συνεδρίου του ΠΑΣΟΚ, στο Στάδιο Ειρήνης και Φιλίας.</p>
      <p>Κάλεσε όλα τα στελέχη της παράταξης να υπερασπιστούν την πορεία και την συνεισφορά του στη χώρα και να το στηρίξουν για να είναι πρωταγωνιστής στο Κίνημα Αλλαγής.</p>
      <p>
        <a href="https://www.in.gr/2019/11/23/greece/via-kata-gynaikon-gemise-athina-mov-skoupes-pou-katharizoun-patriarxia-seksismo-kai-ratsismo/">Βία κατά γυναικών : Γέμισε η Αθήνα μωβ σκούπες που «καθαρίζουν» πατριαρχία, σεξισμό και ρατσισμό</a>
      </p>
      <p>«Σε αυτή την νέα πορεία το ΠΑΣΟΚ είναι ενεργό, είναι παρών μέσα στο Κίνημα Αλλαγής. Είναι ο κινητήριος μοχλός, πρωταγωνιστής των εξελίξεων. Γιατί ένα ισχυρό Κίνημα Αλλαγής σημαίνει ισχυρό, δικαιωμένο και ζωντανό ΠΑΣΟΚ», διακήρυξε η πρόεδρος του ΠΑΣΟΚ και του Κινήματος Αλλαγής.</p>
      <p>Υπερασπίστηκε τις ενέργειες και τους χειρισμούς για τη συγκρότηση του Κινήματος Αλλαγής γιατί, όπως είπε η Φώφη Γεννηματά: «Μόνο ένα ισχυρό Κίνημα Αλλαγής, μια πραγματική κυβερνώσα Αριστερά μπορεί να πετύχει την Αναγέννηση της χώρας, που απαιτεί ένα πράσινο συμβόλαιο».</p>
      <p>Υπογράμμισε ότι είναι ώρα ευθύνης και ενότητας για όλους και καθαρές εξηγήσεις. «Αυτή την ενότητα και την κοινή μας πορεία έχω πράγματι εγώ την πρώτη ευθύνη να την διασφαλίσω.»</p>
      <p>» Το πράττω και θα συνεχίσω. Αταλάντευτα. Απλώνω πρώτη το χέρι και ζητώ να προχωρήσουμε όλοι μαζί. Με αυτόνομη πορεία.»</p>
      <p>» Προχωράμε με το ΠΑΣΟΚ μέσα στο Κίνημα Αλλαγής. Με το ΠΑΣΟΚ που πίστεψε ο Ελληνικός λαός και αγωνίστηκε για μια ελπίδα που δεν διαψεύστηκε ποτέ.»</p>
      <p>»Με όσα καταφέραμε. Με όσα μάθαμε και κυρίως με όσα ονειρευόμαστε. Με το κεφάλι ψηλά και το βλέμμα στο μέλλον»</p>
      <h4>Εκθείασε τους πρώην προέδρους</h4>
      <p>Σ’ άλλο σημείο ανέφερε ότι θα τιμήσει την εντολή που πήρε κι εκθείασε τους πρώην προέδρους του ονομαστικά για την συνεισφορά τους στη πορεία του ΠΑΣΟΚ και στην πορεία της χώρας, θέτοντας το ερώτημα «πώς θα ήταν η Ελλάδα χωρίς το ΠΑΣΟΚ;».</p>
      <p>«Χωρίς τα μεγάλα έργα υποδομής που άλλαξαν την μορφή της χώρας μας, και την ισχυρή παρουσία μας στην «καρδιά» της Ευρώπης με την συμμετοχή μας στην ζώνη του ευρώ; Που πέτυχε ο Κώστας Σημίτης.»</p>
      <p>» Χωρίς εμάς την παράταξη που και με δικό της κόστος κράτησε την Ελλάδα όρθια στην κρίση, και ταυτόχρονα προχώρησε στις μεγάλες μεταρρυθμίσεις για την διαφάνεια στο κράτος, στο πολιτικό σύστημα, για την ηλεκτρονική συνταγογράφηση, για την αξιοκρατία και τις ίσες ευκαιρίες. Αυτά που έκαναν πράξη ο Γιώργος Παπανδρέου και ο Ευάγγελος Βενιζέλος», ανέφερε.</p>
      <h4>Επίθεση στους επικριτές της</h4>
      <p>Η Φώφη Γεννηματά απαντώντας στη κριτική που δέχεται για τον τρόπο σύγκλισης του συνεδρίου απάντησε; «Όταν θες να συνθέσεις, να ενώσεις, να δημιουργήσεις κάτι μεγαλύτερο, αυτό σημαίνει και υποχωρήσεις και συμβιβασμούς. Τους οποίους τόλμησα να κάνω, ώστε σήμερα το ΠΑΣΟΚ να παραμένει ζωντανό και να έχουν κάποιοι την πολυτέλεια να λένε λόγια του αέρα εκ του ασφαλούς.»</p>
      <p>» Εκ του ασφαλούς όταν εκλέγονται ή στηρίζονται από το Κίνημα Αλλαγής, αλλά θυμούνται το ΠΑΣΟΚ για να συντηρήσουν μια εσωστρέφεια που δεν λέει κάτι διαφορετικό, θολώνει το στίγμα μας και διχάζει τον κόσμο μας. Καλωσορίζω την αμφισβήτηση. Ζητώ την κριτική. Δεν έχω το αλάθητο. Όποιος άλλωστε δεν τολμά, δεν πετυχαίνει τίποτα και βουλιάζει στη στασιμότητα. Αλλά κάθε πράγμα στον καιρό του».</p>
      <h4>Οι όψιμοι Πασοκολάγνοι</h4>
      <p>Εξήγησε γιατί το έκτακτο συνέδριο γίνεται με τη συγκεκριμένη διαδικασία επικρίνοντας για υποκρισία όσα στελέχη εξέφρασαν ανοιχτά τις διαφωνίες τους κατηγορώντας την για απόπειρα ηγεμονικής κυριαρχίας.</p>
      <p>«Ακόμη και αυτοί που υποκριτικά σχίζουν τα ιμάτιά τους, που όψιμα έγιναν Πασοκολάγνοι, για να ικανοποιήσουν τις προσωπικές τους φιλοδοξίες. Αρκετά. Δεν μπορούμε να επιτρέψουμε να μετατραπούν αυτονόητες επιλογές σε τεχνητή κρίση.»</p>
      <p>» Γιατί κανείς, μα κανείς ως τώρα δεν έθεσε διαφορετική πρόταση για τις κεντρικές Πολιτικές επιλογές και την στρατηγική της παράταξής μας», τόνισε και κάλεσε όσους δεν θέλουν την αυτόνομη πορεία της παράταξης να βγουν να το πουν ανοικτά.</p>
      <p>Πετώντας το γάντι σε όσους την αμφισβητούν η Φώφη Γεννηματά τόνισε: «Όποιος έχει θεμιτές φιλοδοξίες και θέλει να βάλει υποψηφιότητα, το συνέδριο μας θα γίνει το 2021, θα είμαι εκεί, θα τον περιμένω».</p>
      <h4>Όχι στη μιζέρια και στην εσωστρέφεια</h4>
      <p>Πρόσθεσε μάλιστα ότι δεν θα επιτρέψει να συνεχισθεί αυτή η μιζέρια και η εσωστρέφεια ξεκαθαρίζοντας μια και καλή ότι «από την Δευτέρα θα έχουμε μηδενική ανοχή σε εσωστρέφεια και υπονομεύσεις.»</p>
      <p>«Είμαι αποφασισμένη να φέρω εις πέρας, να μην προδώσω την εντολή της βάσης, να μη συμβιβαστώ με τα οποιαδήποτε συμφέροντα, να διασφαλίσω ότι ο πολιτικός μας χώρος θα επιτελέσει το καθήκον του όχι μόνο προς τον κόσμο της παράταξης, αλλά και προς την πατρίδα», τόνισε χαρακτηριστικά.</p>
      <p>Η Φώφη Γεννηματά επεσήμανε την υπεύθυνη αντιπολίτευση που ασκεί το Κίνημα Αλλαγής ανταποκρινόμενο στις εθνικές προκλήσεις που έχει μπροστά της η χώρα επικρίνοντας έντονα τη κυβέρνηση της ΝΔ αλλά και τον ΣΥΡΙΖΑ που επιθυμούν, όπως είπε, τη συρρίκνωσή του.</p>
      <p>Με την ολοκλήρωση της ομιλίας της κ. Γεννηματά , ο συντονιστής της ΚΟΕΣ και γραμματέας της Κ.Ο του ΚΙΝΑΛ, Βασίλης Κεγκέρογλου εισηγήθηκε τις καταστατικές αλλαγές που χρειάζεται να γίνουν από το ΠΑΣΟΚ.</p>
      <p>Ο Κώστας Σκανδαλίδης παρουσίασε την πολιτική απόφαση ενώ ο γενικός διευθυντής Νίκος Σαλαγιάννης εξήγησε τη σημερινή κατάσταση που βρίσκεται το ΠΑΣΟΚ και το Κίνημα Αλλαγής.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpasok.gr%2Fvideos%2F2156736477965476%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <h3>Και ο Κώστας Σημίτης στο συνέδριο του ΠΑΣΟΚ</h3>
      <p>Ο Κώστας Σημίτης που μέχρι την τελευταία στιγμή δεν είχε ανοίξει τα χαρτιά του για το αν θα παρευρεθεί στο συνέδριο εμφανίστηκε τελικά και έγινε δεκτός από τους παρευρισκόμενους με ενθουσιασμό.</p>
      <figure>
        <img src="https://www.in.gr/wp-content/uploads/2019/11/3-29-600x400.jpg"/>
      </figure>
      <p>«Η προσφορά του Σημίτη θα αναγνωριστεί από τον ιστορικό του μέλλοντος καθώς η Ελλάδα που παρέδωσε ο Σημίτης δεν έχει ξαναυπάρξει» ακούστηκε χαρακτηριστικά από το βήμα πριν ανέβει η Φώφη Γεννηματά.</p>
      <figure>
        <iframe src="https://www.youtube.com/embed/--EguHVwjOA" width="640" height="360" data-service="Youtube" scrolling="no"/>
      </figure>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/23/politics/gennimata-sto-synedrio-tou-pasok-na-ksanakanoume-tin-parataksi-megali/"/>
        <a href="https://www.tovima.gr/2019/11/23/politics/aytes-einai-oi-proteinomenes-allages-sto-katastiko-tou-pasok/"/>
        <a href="https://www.tovima.gr/2019/11/23/media/fofi-gennimata-sto-synedrio-vazoume-terma-stin-esostrefeia/"/>
      </related>
    </article>
  </body>
</html>