<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562986/epideinwsi-toy-kairoy-se-epifylaki-i-perifereia-gia-plimmyres-stin-attiki-video-"/>
    <meta property="og:site_name" content="NOOZ."/>
    <meta property="article:published_time" content="2019-11-23T17:43:00+00:00"/>
    <meta property="og:title" content="Επιδείνωση του καιρού: Σε επιφυλακή η Περιφέρεια για πλημμύρες στην Αττική [video]"/>
    <meta property="og:description" content="Σε επιφυλακή έχουν τεθεί οι υπηρεσίες της Περιφέρειας Αττικής, ενόψει του νέου κύματος κακοκαιρίας με ισχυρές βροχές και καταιγίδες, από τις βραδινές ώρες της Κυριακής μέχρι τις πρωινές ώρες της Δευτέρας."/>
  </head>
  <body>
    <article>
      <h1>Επιδείνωση του καιρού: Σε επιφυλακή η Περιφέρεια για πλημμύρες στην Αττική [video]</h1>
      <address>
        <time datetime="2019-11-23T17:43:00+00:00">23 Nov 2019, 17:43</time>
      </address>
      <p>
        <b>Σε επιφυλακή έχουν τεθεί οι υπηρεσίες της Περιφέρειας Αττικής, ενόψει του νέου κύματος κακοκαιρίας με ισχυρές βροχές και καταιγίδες, από τις βραδινές ώρες της Κυριακής μέχρι τις πρωινές ώρες της Δευτέρας.</b>
      </p>
      <p>Σύμφωνα με την <b>ΕΜΥ</b>, <b>τοπικές βροχές </b>και <b>μεμονωμένες καταιγίδες </b>θα σημειωθούν, κυρίως στα <b>δυτικά</b>, τα <b>βορειοανατολικά</b>, τα νησιά του <b>ανατολικού Αιγαίου </b>και τα <b>Δωδεκάνησα</b>, ενώ μεγάλες καταστροφές σημειώθηκαν στην<b> Θασο</b> και την <b>Χαλκιδική.</b></p>
      <figure>
        <iframe src="https://www.youtube.com/embed/HOQM-U2C1EM" width="640" height="360" data-service="Youtube" scrolling="no"/>
      </figure>
      <p>Πιο αναλυτικά, από το βράδυ της Κυριακής, στα ανατολικά της <b>Χαλκιδικής</b>, την <b>Μακεδονία </b>και τη <b>Θράκη </b>θα έχουμε βροχές ή μεμονωμένες καταιγίδες, ενώ στα νησιά του <b>Ιονίου</b>, την <b>Ήπειρο</b>, τη <b>Δυτική Στερεά </b>και τη <b>Δυτική Πελοπόννησο</b>, τοπικές βροχές και κυρίως στο Ιόνιο σποραδικές καταιγίδες. <b>Τοπικές βροχές </b>θα σημειωθούν και στη Θεσσαλία, την Ανατολική Στερεά, την Εύβοια, την Ανατολική Πελοπόννησο. Ασθενείς τοπικές βροχές περιμένουμε και στη <b>Θεσσαλονίκη</b>.</p>
      <p><b>Για την Κυριακή</b>, αναμένονται βροχές ή καταιγίδες τοπικού χαρακτήρα στο Ιόνιο και στα ηπειρωτικά, φαινόμενα που από τις απογευματινές ώρες τοπικά θα ενταθούν, και σημαντική επιδείνωση του καιρού από αργά το βράδυ και από τα νοτιοδυτικά με ισχυρότατες βροχές και καταιγίδες.</p>
      <p>Αυξημένη πιθανότητα <b>χαλαζοπτώσεων </b>υπάρχει από το βράδυ για τα νοτιότερα τμήματα της χώρας.</p>
      <p><b>Πολύ θυελλώδεις άνεμοι</b> θα επικρατήσουν από αργά το βράδυ στο Ιόνιο. Οι άνεμοι στο Βόρειο Αιγαίο θα πνέουν από ανατολικές διευθύνσεις με εντάσεις έως 5 μποφόρ, ενισχυόμενοι από τις απογευματινές ώρες στα 6 με 7 μποφόρ.</p>
      <p>Στο υπόλοιπο Αιγαίο οι άνεμοι θα πνέουν ανατολικοί έως νοτιοανατολικοί μέτριοι μέχρι ισχυροί 5 με 6 μποφόρ, με σημαντική ενίσχυση αργά το βράδυ σε θυελλώδεις 8 μποφόρ και τη νύχτα τοπικά πολύ θυελλώδεις 9 μποφόρ.</p>
      <p>Στο Ιόνιο οι άνεμοι θα πνέουν ανατολικοί έως νοτιοανατολικοί ισχυροί έως σχεδόν θυελλώδεις, 6 με 7 μποφόρ και από τις βραδινές ώρες θυελλώδεις έως πολύ θυελλώδεις 8 με 9 μποφόρ.</p>
      <p>Στην <b>Αττική </b>περιμένουμε νεφώσεις με τοπικές βροχές και πιθανόν μεμονωμένες καταιγίδες από το απόγευμα.</p>
      <p>Τις νυκτερινές ωστόσο ώρες <b>προς Δευτέρα </b>θα εκδηλωθούν <b>ισχυρές καταιγίδες</b> οι οποίες θα συνοδευτούν από πολύ ενισχυμένους ανέμους και ενδεχομένως πρόσκαιρες χαλαζοπτώσεις.</p>
      <p>Η θερμοκρασία θα κυμανθεί στην πόλη της Αθήνας από 12 έως 18 βαθμούς.</p>
      <p>Στη <b>Θεσσαλονίκη </b>περιμένουμε νεφώσεις τοπικές βροχές από αργά το απόγευμα και πιθανόν σποραδικές καταιγίδες. Νωρίς το πρωί η ορατότητα θα είναι περιορισμένη. Η <b>θερμοκρασία </b>στο κέντρο της πόλης θα κυμανθεί από 9 έως 15 βαθμούς.</p>
      <p>
        <b>Ρεπορτάζ του ΣΚΑΪ</b>
      </p>
      <figure>
        <iframe src="https://www.youtube.com/embed/Q1GwqVEwFew" width="640" height="360" data-service="Youtube" scrolling="no"/>
      </figure>
      <p>
        <b>Οι οδηγίες της Περιφέρειας</b>
      </p>
      <p>Στο μεταξύ, με εντολή του Περιφερειάρχη Αττικής <b>Γ. Πατούλη</b> και το συντονισμό του Αντιπεριφερειάρχη Πολιτικής Προστασίας <b>Β. Κόκκαλη</b> βρίσκονται σε επιφυλακή οι υπηρεσίες της Περιφέρειας Αττικής, σύμφωνα με ανακοίνωση.</p>
      <p>Ειδικότερα δόθηκε εντολή έκτακτης σύγκλησης των <b>Συντονιστικών Οργάνων Πολιτικής Προστασίας </b>σε όλες τις Περιφερειακές Ενότητες για τον καλύτερο συντονισμό των ενεργειών και επισημάνθηκε προς όλους τους <b>Δήμους </b>της Περιφέρειας, να βρίσκονται σε επιφυλακή οι <b>αρμόδιες υπηρεσίες </b>τους καθώς και οι <b>Εθελοντικές </b>τους Οργανώσεις.</p>
      <p>Ιδιαίτερη εντολή δόθηκε στις <b>Τεχνικές Υπηρεσίες</b> της Περιφέρειας να θέσουν σε επιφυλακή το μηχανισμό που αφορά στον έλεγχο και καθαρισμό <b>ρεμάτων </b>και <b>υδροφρεατίων</b>. Επίσης απεστάλη σχετική ενημέρωση προς την <b>ΓΑΔΑ </b>και την <b>Περιφερειακή Διοίκηση Πυροσβεστικών Υπηρεσιών Αττικής </b>για τον καλύτερο συντονισμό.</p>
      <p>Επισημαίνεται ότι ο Αντιπεριφερειάρχης Πολιτικής Προστασίας κ. Κόκκαλης πραγματοποιεί από το πρωί σήμερα (Σάββατο 23-11-2019) <b>αυτοψίες </b>σε διάφορα σημεία υδατορεμάτων της Αττικής, για να διαπιστωθεί αν υπάρχει τυχόν πρόβλημα ώστε να ενημερωθούν οι εμπλεκόμενες υπηρεσίες για την άμεση λήψη μέτρων.</p>
      <p>Περαιτέρω ζητήθηκε από τις αρμόδιες υπηρεσίες της Περιφέρειας Αττικής όπως προβούν σε<b> προληπτικό έλεγχο και καθαρισμό</b> (όπου απαιτείται) αντιπλημμυρικών υποδομών αρμοδιότητας της Περιφέρειας (υδατορέματα, φρεάτια ομβρίων).</p>
      <p>Για το ίδιο λόγο <b>καλούνται και οι Δήμοι </b>να προβούν σε<b> απομάκρυνση ογκωδών αντικειμένων</b> και<b> φερτών υλικών</b> που βρίσκονται περιμετρικά κάδων απορριμμάτων καθώς και να ελέγξουν τα φρεάτια υδροσυλλογής για τυχόν εμφράξεις.</p>
      <p>Λόγω της ενδεχόμενης εκδήλωσης κατά τόπους επικίνδυνων καιρικών φαινομένων γίνεται <b>έκκληση προς όλους τους πολίτες</b> να ενημερώνονται για την εξέλιξη των καιρικών φαινομένων, να αποφεύγουν άσκοπες μετακινήσεις κατά την διάρκεια εκδήλωσής τους και να λαμβάνουν τα αναγκαία μέτρα αυτοπροστασίας, όπως</p>
      <p>· Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</p>
      <p>· Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</p>
      <p>· Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους </p>
      <p>· Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</p>
      <p>· Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</p>
      <p>· Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</p>
      <p>· Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.   </p>
      <related>
        <a href="https://www.nooz.gr/greece/1562920/kakokairia-ti-antikrise-to-kybernitiko-klimakio-den-yparchei-chronos-gia-chasimo-vid-pics-"/>
        <a href="https://www.nooz.gr/greece/1562906/kakokairia-se-treis-faseis-tha-sarwsei-ti-chwra-o-giryonis-poies-perioches-tha-chtypisei-vid-pics-"/>
      </related>
    </article>
  </body>
</html>