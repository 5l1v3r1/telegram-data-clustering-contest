<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/sa-har-kan-poststrejken-utvidgas/"/>
    <meta property="og:site_name" content="HBL"/>
    <meta property="article:published_time" content="2019-11-23T17:30:00+00:00"/>
    <meta property="og:title" content="Passagerarfärjor står, flyg ställs in, busstrafiken påverkas"/>
    <meta property="og:description" content="Efter att ingen lösning nåtts i postkonflikten kommer de postanställda kommer nu att inleda strejk nummer två och andra fackföreningar att sympatistrejka."/>
  </head>
  <body>
    <article>
      <h1>Passagerarfärjor står, flyg ställs in, busstrafiken påverkas</h1>
      <h2>Efter att ingen lösning nåtts i postkonflikten kommer de postanställda kommer nu att inleda strejk nummer två och andra fackföreningar att sympatistrejka.</h2>
      <address><time datetime="2019-11-23T17:30:00+00:00">23 Nov 2019, 17:30</time> by <a rel="author">HBL</a></address>
      <p><b>Posten</b>. Strejk nummer två är aviserad att pågå i två veckor till den 8 december. Från måndag morgon strejkar 10 000 postanställda som arbetar med utdelning, posthantering, transport, försäljning och som tjänstemän.</p>
      <p><b>Kollektivtrafiken</b>. Från måndag morgon klockan 03 kan de flesta bussar i huvudstadsregionen stå stilla. Då strejkar de av Helsingforsregionens trafiks busschaufförer som hört till Bil- och transportbranschens arbetarförbund AKT – alltså nästan alla. Även depåernas bilservice och de av Koiviston autos chaufförer som hör till fackförbundet JHL strejkar. Spårvagnar, metro och närtåg fungerar enligt normala tidtabeller. Denna punktstrejk pågår i 24 timmar. På tisdag ska alltså trafiken löpa igen.</p>
      <p><b>Flyget.</b> Luftfartsunionen IAU stöder postfacket i tvisten med posten. Därför kan catering, markservice och kundtjänst på Helsingfors-Vanda flygplats drabbas kraftigt. Också personal som arbetar med teknik och säkerhetskontroll kan sympatistrejka. De här personalgrupperna inleder en dygnslång sympatistrejk klockan 6 på måndag morgon. Passagerarna meddelas om ändringar i flygtidtabeller via textmeddelande och e-post. Inga postförsändelser hanteras på flygplatsen under strejken. Cirka 3 000 av flygplatsens 20 000 anställda är fackanslutna. Förutom Finnair berörs flygbolaget Norra, markservicebolaget Airpro och underhållsbolaget GA Telesis av strejkåtgärderna.</p>
      <figure>
        <img src="https://doeho6k8shw5z.cloudfront.net/imengine/image.php?uuid=0e069849-fc8c-483d-b361-d5530115e4af&amp;type=preview&amp;source=0e069849-fc8c-483d-b361-d5530115e4af&amp;function=hardcrop&amp;width=1200&amp;height=675&amp;q=80"/>
        <figcaption>
          <cite>Bild: KSF Arkiv</cite>
        </figcaption>
      </figure>
      <p><b>Hamnar och fartyg.</b> Sjömansunionen har aviserat en sympatistrejk. Den påverkar både de passagerarfärjor och fraktfartyg som seglar under finsk flagg. I praktiken innebär det bland annat att en del av Tallink Siljas och Viking Lines passagerarfärjor står i hamnarna. Sedan den 18 november har redan postgången i skärgården försvårats då inga postförsändelser längre tagits ombord på förbindelsefartyg och landsvägsfärjor. Sedan i torsdags har inga långtradare, tankbilar och motsvarande släppts in på fartygs bildäck. Isbrytarna följer inte längre ut fartyg i farlederna.</p>
      <p><b>El och logistik.</b> Elektrikerförbundet sympatistrejkar i sju post- och logistikcentraler i Helsingfors, Vanda, Lundo, Tammerfors, Kuopio och Uleåborg.</p>
      <p><b>Livsmedel</b>. Livsmedelsfacket SEL införde redan i fredags ett behandlingsförbud, som innebär att inte samlar, lastar eller lastar av transporter som sköts av Postens egna bilar eller av företagets underleverantörer. Denna sympatistrejk pågår till midnatt den 9 december.</p>
      <p>
        <b>Källor: Finlands post- och logistikunion (Pau), Elektrikerförbundet, Finlands livsmedelsarbetareförbund (SEL), Bil- och transportbranschens arbetarförbund (AKT), Sjömansunionen och Luftfartsunionen (IAU).</b>
      </p>
    </article>
  </body>
</html>