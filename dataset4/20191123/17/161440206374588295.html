<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/23/scirarindi-alla-fiera-di-cagliari-due-giornate-all-insegna-di-ben-2-956252.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-23T17:42:10+00:00"/>
    <meta property="og:title" content="Scirarindi, alla Fiera di Cagliari due giornate all'insegna di benessere e sostenibilità"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il festival</h6>
      <h1>Scirarindi, alla Fiera di Cagliari due giornate all'insegna di benessere e sostenibilità</h1>
      <h2>Nona edizione del Festival, tanti gli appuntamenti in programma</h2>
      <address><time datetime="2019-11-23T17:42:10+00:00">23 Nov 2019, 17:42</time> by <a rel="author" href="https://www.unionesarda.it/autore/francesco_pintore/159" target="_blank">Francesco Pintore</a></address>
      <p>Ben 280 espositori, 160 eventi tra attività didattiche e laboratori, 70 volontari al lavoro. Sono i numeri del festival “Scirarindi” che ha preso il via oggi nella Fiera di Cagliari.</p>
      <p>La rassegna, giunta alla nona edizione, si conclude domani sera alle 22. Tantissimi gli appuntamenti in programma e numerosissimi i produttori che hanno aderito all’iniziativa.</p>
      <p>“Ogni anno sono sempre di più le piccole aziende che chiedono di partecipare – afferma Giovannella Dall’Ara, ideatrice del festival – purtroppo non possiamo dire di sì a tutti. Come sempre privilegiamo la qualità”.</p>
      <p>La prima edizione della rassegna venne ospitata nel terminal Crociere del Molo Ichnusa. "Da allora sono cambiate tante cose – ricorda la fondatrice di 'Scirarindi' – sicuramente adesso c’è una maggiore consapevolezza su alcuni temi come il buon vivere e la sostenibilità. E poi nell’Isola ci sono tantissime piccole aziende di nicchia. C’è anche la riscoperta di tanti prodotti, soprattutto nel mondo agricolo, e c’è chi lavora tanto sul fronte della bioedilizia".</p>
      <p>Tra gli stand del festival sono presenti numerosi tour operator che offrono “pacchetti” ecoturistici nel centro della Sardegna. “Ci sono tantissimi stranieri interessati a questo genere di vacanza – dice il manager Jean Luc Madinier – bisogna però offrire cose genuine, cose lontane dal turismo di massa”.</p>
    </article>
  </body>
</html>