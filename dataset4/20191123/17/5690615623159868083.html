<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837429-goncharuk-zayaviv-scho-robota-z-mvf-schodo-novoyi-programi-sche-prodovzhuyetsya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T17:26:00+00:00"/>
    <meta property="og:title" content="Гончарук заявив, що робота з МВФ щодо нової програми ще продовжується"/>
    <meta property="og:description" content="КИЇВ. 23 листопада. УНН. Місія Міжнародного валютного фонду, яка перебувала в Україні упродовж 14-22 листопада, відзначила високий прогрес, досягнутий за …"/>
  </head>
  <body>
    <article>
      <h1>Гончарук заявив, що робота з МВФ щодо нової програми ще продовжується</h1>
      <address><time datetime="2019-11-23T17:26:00+00:00">23 Nov 2019, 17:26</time> by <a rel="author">Юлія Шрамко</a></address>
      <p><b>КИЇВ. 23 листопада. УНН. </b>Місія Міжнародного валютного фонду, яка перебувала в Україні упродовж 14-22 листопада, відзначила високий прогрес, досягнутий за останні кілька місяців у просуванні реформ. Утім, сторони продовжуються роботу над новою програмою. Про це йдеться у заяві Прем'єр-міністра України Олексія Гончарука, отриманою <b>УНН</b> від пресслужби уряду.</p>
      <p>"Ми провели конструктивні перемовини. Місія оцінила істотний прогрес, досягнутий за останні кілька місяців", - зазначив Прем'єр-міністр України.</p>
      <p>Вказано, що місія МВФ акцентувала увагу на продовженні виваженої економічної політики.</p>
      <p>Також в уряді заявили, що варто відзначити, що "за словами міністра фінансів України Оксани Маркарової та голови місії Рона ван Родена, досягнуто прогресу і в дискусіях щодо політики та реформ, які можуть бути основою нової програми МВФ, що включає підтримку грошово-кредитного, фіскального та фінансового секторів, а також реформ для поліпшення бізнес-середовища, зміцнення верховенства закону та економічного зростання".</p>
      <p>"Ми продовжуємо роботу над новою програмою у тісній співпраці", - зазначив Прем'єр-міністр.</p>
      <p>Нагадаємо, місія МВФ завершила <a href="https://www.unn.com.ua/uk/news/1837419-misiya-mvf-zavershila-vizit-do-ukrayini-obitsyaye-diskusii-nastupnimi-tizhnyami-1">візит до України</a>, обіцяє дискусії наступними тижнями. </p>
    </article>
  </body>
</html>