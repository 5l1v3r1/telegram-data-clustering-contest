<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/quot-gianluca-guidi-padre-dorelli-rdquo-ndash-219370.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-23T17:05:00+00:00"/>
    <meta property="og:title" content="Guidi, le battute di ricci e fiorello, il sogno erotico patsy kensit e mary poppins come un porno"/>
    <meta property="og:description" content="&quot;GIANLUCA GUIDI È IL PADRE DI DORELLI” – L’ATTORE E REGISTA: “SU DI ME HANNO INVENTATO DUE BATTUTE GENIALI, UNA È DI ANTONIO RICCI, L’ALTRA DI FIORELLO…” – &quot;IL SOGNO EROTICO ASSOLUTO PATSY KENSIT. PER LEI IO E UN GRUPPO DI AMICI ABBIAMO AFFITTATO L'INTERO PIANO DI UN HOTEL E... - ORA LA MIA PASSIONE È EMILY BLUNT, PER ME IL NUOVO MARY POPPINS È PARAGONABILE A UN PORNO&quot; – IL DEBOLE DI TOTO’ PER LA MADRE LAURETTA MASIERO: &quot;MI DISSE. TRA NOI NON CI FU NULLA. LUI NON ERA MICA SEAN CONNERY” – VIDEO"/>
  </head>
  <body>
    <article>
      <h1>Guidi, le battute di ricci e fiorello, il sogno erotico patsy kensit e mary poppins come un porno</h1>
      <address>
        <time datetime="2019-11-23T17:05:00+00:00">23 Nov 2019, 17:05</time>
      </address>
      <p>
        <b>"GIANLUCA GUIDI È IL PADRE DI DORELLI” – L’ATTORE E REGISTA: “SU DI ME HANNO INVENTATO DUE BATTUTE GENIALI, UNA È DI ANTONIO RICCI, L’ALTRA DI FIORELLO…” – "IL SOGNO EROTICO ASSOLUTO PATSY KENSIT. PER LEI IO E UN GRUPPO DI AMICI ABBIAMO AFFITTATO L'INTERO PIANO DI UN HOTEL E... - ORA LA MIA PASSIONE È EMILY BLUNT, PER ME IL NUOVO MARY POPPINS È PARAGONABILE A UN PORNO" – IL DEBOLE DI TOTO’ PER LA MADRE LAURETTA MASIERO: "MI DISSE. TRA NOI NON CI FU NULLA. LUI NON ERA MICA SEAN CONNERY” – VIDEO</b>
      </p>
      <hr/>
      <figure>
        <iframe src="https://www.youtube.com/embed/ZXXtAQGjZSk" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/B1nJNCTx_bg" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/RbYLOktuur8" width="560" height="315" data-service="Youtube" scrolling="no"/>
      </figure>
      <p>
        <b>Alessandro Ferrucci per <a href="http://www.ilfattoquotidiano.it/">il “Fatto quotidiano”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255795/1240043.htm">
          <img src="https://cdn-static.dagospia.com/img/foto/11-2019/guidi-1240043.png"/>
        </a>
        <figcaption>guidi</figcaption>
      </figure>
      <p>Voce: profondissima, invariabilmente profondissima; modi: garbati, attenti, borghesi; stile: garbato, attento, borghese. Aspetto: a 52 anni la forbice tra un atteggiamento adulto - troppo adulto al tempo dei suoi venticinque e passa anni - e l' età reale si è riequilibrata e "magari finirò con secchiello e paletta. Ma forse quella di allora era solo una forma di difesa". Quella difesa, in Gianluca Guidi, è rimasta sotto altre forme: "Sto sempre sul chi va là, temo perennemente la fregatura e spesso ci colgo"; così quando parla, di frequente, non guarda negli occhi, e non è una forma di scortesia, monitora tutto ciò che avviene attorno, tra una sigaretta accesa e una attesa, e un autocontrollo che lo porta a lottare contro se stesso, la gola, e i dolci più volte offerti dal barman.</p>
      <figure>
        <a href="https://www.dagospia.com/mediagallery/Dago_fotogallery-255795/1240041.htm">
          <img src="https://cdn-static.dagospia.com/img/foto/11-2019/guidi-fiorello-1240041.png"/>
        </a>
        <figcaption>guidi fiorello</figcaption>
      </figure>
      <p>In questa stagione Guidi è nuovamente in scena con Aggiungi un posto a tavola, sold out ovunque, applausi da diverse stagioni teatrali, "per uno spettacolo che ho ammirato sin dal giorno del suo debutto del 1974, e a forza di vederlo l' ho imparato a memoria". Con un però: "La prima domanda che mi pongono i giornalisti quando vado nelle varie città è sempre la stessa: non teme il paragone con suo padre?</p>
      <p>“Il paragone con Johnny Dorelli non lo teme, e anche qui il tempo sta riequilibrando le prospettive: "Con le ultime generazioni non si pone la questione".</p>
      <p>Quindi da ragazzo recitava a memoria "Aggiungi un posto a tavola" Oltre alla prima, poi sono andato a Londra con papà, ho visto in video la versione messicana, argentina, cilena, tedesca</p>
      <p>
        <b>Aveva già deciso il suo futuro.</b>
      </p>
      <p>No, o meglio: in parte lo speravo. Poi è capitato nell' età giusta, non tanto per il personaggio, più giovane di me, ma l' età scenica mi consente di evitare paragoni.</p>
      <figure>
        <a href="https://www.dagospia.com/mediagallery/Dago_fotogallery-255795/1240042.htm">
          <img src="https://cdn-static.dagospia.com/img/foto/11-2019/guidi-1240042.png"/>
        </a>
        <figcaption>guidi</figcaption>
      </figure>
      <p>
        <b>La preoccupano?</b>
      </p>
      <p>In realtà me ne sono sempre fottuto, magari parte del pubblico credeva imitassi mio padre.</p>
      <p>
        <b>Invece.</b>
      </p>
      <p>È proprio Dna.</p>
      <p>
        <b>Il paragone scema con gli anni.</b>
      </p>
      <p>Ogni volta che mi pongono la domanda su mio padre, dentro di me penso: che due palle.</p>
      <p>
        <b>Insomma, sta scemando.</b>
      </p>
      <p>Per le ultime generazioni è così, poi tra me e mio padre c' è stata un' edizione con Giulio Scarpati, e una volta con lui mi uscì una battuta: "Anche George Lazenby interpretò uno 007" (Agente 007 - Al servizio segreto di Sua Maestà del 1969 ).</p>
      <p>
        <b>Feroce.</b>
      </p>
      <p>Era solo una battuta, e poi stimo molto Giulio, forse quello non era il suo ruolo ottimale in quanto a indole scenica e canto; comunque per il mio senso dell' umorismo ho perso molti amici.</p>
      <p>
        <b>A sua madre chiedeva dei film in cui ha recitato?</b>
      </p>
      <p>Qualcosina mi raccontava, come quando ha girato con Totò Sua eccellenza si ferma a mangiare, e secondo mamma il principe manifestava un debole per lei, ma lei era una donna molto fedele, con le sue storie, però fedele; "Giangio", mi chiamava così, "lui era molto più anziano di me e non era mica Sean Connery".</p>
      <figure>
        <a href="https://www.dagospia.com/mediagallery/Dago_fotogallery-255795/1240038.htm">
          <img src="https://cdn-static.dagospia.com/img/foto/11-2019/gianluca-guidi-1240038.png"/>
        </a>
        <figcaption>gianluca guidi</figcaption>
      </figure>
      <p>
        <b>Com' era sua mamma?</b>
      </p>
      <p>Una donna moderna, simpatica, grande humour, buona di carattere, e come tutti i buoni molto fessa: in tanti se la sono fatta fritta, compresa la vita, visti i dieci anni di Alzheimer.</p>
      <p>
        <b>Un dramma.</b>
      </p>
      <p>È una malattia che toglie dignità.</p>
      <p>
        <b>Si è mai controllato sul piano genetico?</b>
      </p>
      <p>Non voglio sapere un cazzo: se per caso un giorno me lo diagnosticano, allora mi chiudo in un ristorante, ostriche e champagne, per poi dirigermi in Svizzera e addio.</p>
      <p>
        <b>La Svizzera la conosce bene.</b>
      </p>
      <p>Da ragazzo suonavo il piano e le maracas in un night, giusto per guadagnare due soldi mentre frequentavo l' università, dopo essere fuggito alle superiori dal Classico di Milano</p>
      <p>
        <b>Un liceo "bene"</b>
      </p>
      <p>Talmente bene da tramutarmi prima in una sorta di Renato Curcio, e poi diventare ateo come reazione ai "fratelli delle scuole cristiane", e alla loro manfrina cattolica.</p>
      <p>
        <b>Troppo.</b>
      </p>
      <figure>
        <a href="https://www.dagospia.com/mediagallery/Dago_fotogallery-255795/1240037.htm">
          <img src="https://cdn-static.dagospia.com/img/foto/11-2019/gianluca-guidi-johnny-dorelli-1240037.png"/>
        </a>
        <figcaption>gianluca guidi johnny dorelli</figcaption>
      </figure>
      <p>Un giorno il preside, evidentemente disperato, convoca mia madre: "Signora, se mi assicura che lo porta via, noi lo promuoviamo".</p>
      <p>
        <b>Addirittura. Cosa combinava?</b>
      </p>
      <p>Tra le mie varie imprese, ricordo un professore che mentre parlava sistematicamente sputava. Io per punizione ero perennemente al primo banco. Un giorno porto in classe l' ombrello e durante la sua spiegazione l' apro come forma di protezione; e questa è probabilmente la più sobria delle mie.</p>
      <p>
        <b>Quindi</b>
      </p>
      <p>Mamma decise che dovevo trasmigrare al collegio dei Gesuiti a Lodi, ma lì avrei rischiato di tramutarmi in Giusva Fioravanti; papà risolse la questione proponendomi l' Istituto internazionale di Ginevra: dopo mezz' ora ero già sul treno per la Svizzera.</p>
      <p>
        <b>Suonava.</b>
      </p>
      <p>Durante i due anni di università con un repertorio vasto, ma principalmente concentrato su Frank Sinatra, poi un giorno papà lo scoprì, venne, e dovetti smettere.</p>
      <p>
        <b>Rimorchiava.</b>
      </p>
      <p>Non andava male, però nella vita sono sempre stato un uomo abbastanza fedele.</p>
      <p>
        <b>Abbastanza</b>
      </p>
      <p>Non potrebbe essere altrimenti: sono sbadato, dimentico sempre tutto, e soprattutto non so dire le bugie.</p>
      <p>
        <b>Basta recitare.</b>
      </p>
      <p>Non è la stessa cosa; l' unica volta che ho fatto sega a scuola, per andare a baciare la fidanzata di allora, i miei se ne sono accorti.</p>
      <p>
        <b>Le controllavano i compiti?</b>
      </p>
      <figure>
        <a href="https://www.dagospia.com/mediagallery/Dago_fotogallery-255795/1240036.htm">
          <img src="https://cdn-static.dagospia.com/img/foto/11-2019/gianluca-guidi-1240036.png"/>
        </a>
        <figcaption>gianluca guidi</figcaption>
      </figure>
      <p>Fino a una certa età, poi la situazione in casa è mutata, anche per i dissapori tra i miei, e mamma doveva lavorare: ero lasciato a me stesso, e non tanto sotto il profilo della forma, ma per quanto riguarda l' aiuto a crescere. E l' ho capito dopo essere diventato genitore.</p>
      <p>
        <b>E suo padre?</b>
      </p>
      <p>Presente, ma di fatto viveva a Roma, io a Milano, e il mondo, per un periodo, è stato Dorelli-centrico, un po' come allora era anche Gassman-centrico, Tognazzi-centrico; alla fine le storie dei "figli di" sono tutte simili.</p>
      <figure>
        <a href="https://www.dagospia.com/mediagallery/Dago_fotogallery-255795/1240040.htm">
          <img src="https://cdn-static.dagospia.com/img/foto/11-2019/patsy-kensit-1240040.png"/>
        </a>
        <figcaption>patsy kensit</figcaption>
      </figure>
      <p>
        <b>Cambia la reazione.</b>
      </p>
      <p>A un certo punto ho iniziato a farmi scivolare addosso molte situazioni; negli anni ho compreso la necessità di tornare indietro e affrontare le questioni centrali, i classici "conti con la vita".</p>
      <p>
        <b>Non si scappa.</b>
      </p>
      <p>No, se vuoi diventare un uomo.</p>
      <p>
        <b>Prima di diventare uomo, ha presidiato un albergo solo per vedere Patsy Kensit.</b>
      </p>
      <p>Come lo sa?</p>
      <p>
        <b>Succede.</b>
      </p>
      <p>Avevo un gruppo di amici ed eravamo tutti pazzi di lei, sogno erotico assoluto; un giorno scopriamo in quale albergo di Milano avrebbe dormito, ci presentiamo lì ma era impossibile entrare e prendere una stanza; alla fine abbiamo affittato l' intero piano, quello sotto a lei.</p>
      <p>
        <b>Obiettivo raggiunto?</b>
      </p>
      <p>No, l' ascensore era presidiato da tre gorilla e noi tutta sera a giocare a briscola. (Ci pensa).</p>
      <p>Ora la mia passione è Emily Blunt, per me il nuovo Mary Poppins è paragonabile a un porno, visto quattro volte.</p>
      <figure>
        <a href="https://www.dagospia.com/mediagallery/Dago_fotogallery-255795/902999.htm">
          <img src="https://cdn-static.dagospia.com/img/foto/05-2017/patsy-kensit-902999.jpg"/>
        </a>
        <figcaption>patsy kensit</figcaption>
      </figure>
      <p>(Arrivano altri dolci, soffre ma non cede).</p>
      <p>
        <b>L' attore è disciplina.</b>
      </p>
      <p>Soprattutto quando hai in scena una spettacolo di tre ore.</p>
      <p>
        <b>Gioca sempre al Superenalotto?</b>
      </p>
      <p>Tutte le settimane e a ogni concorso; una volta ho vinto 17 euro e ho chiesto ai miei figli come li dovevamo impiegare, e loro: "Investiamoli in mozzarella di bufala". Così è andata.</p>
      <p>
        <b>Com' è da padre?</b>
      </p>
      <p>Il più presente possibile.</p>
      <p>
        <b>Scaramanzie?</b>
      </p>
      <p>Nessuna.</p>
      <figure>
        <a href="https://www.dagospia.com/mediagallery/Dago_fotogallery-255795/902997.htm">
          <img src="https://cdn-static.dagospia.com/img/foto/05-2017/patsy-kensit-oggi-902997.jpg"/>
        </a>
        <figcaption>patsy kensit oggi</figcaption>
      </figure>
      <p>
        <b>Riti prima del sipario?</b>
      </p>
      <p>Mica sono matto, tutte cazzate.</p>
      <p>
        <b>I suoi colleghi li hanno.</b>
      </p>
      <p>Problemi loro.</p>
      <p>
        <b>Mondanità?</b>
      </p>
      <p>Ho avuto la fortuna di potermene fregare di salotti, feste e sorrisi forzati.</p>
      <p>
        <b>Per contrapposizione alla vita da bambino?</b>
      </p>
      <p>No, e da piccolo arrivavano a casa Marcello Mastroianni, Nino Manfredi, Paolo Villaggio, Alberto Lupo e Paolo Ferrari: ho vissuto situazioni meravigliose, spettatore-partecipe di una scuola inconsapevole di arte (ride), magari aprivo la porta e mi trovavo davanti Rossella Falk, donna della quale ero perdutamente innamorato.</p>
      <p>
        <b>Una lezione che ha ancora nella testa?</b>
      </p>
      <figure>
        <a href="https://www.dagospia.com/mediagallery/Dago_fotogallery-255795/1240039.htm">
          <img src="https://cdn-static.dagospia.com/img/foto/11-2019/emily-blunt-1240039.png"/>
        </a>
        <figcaption>emily blunt</figcaption>
      </figure>
      <p>In assoluto, la più importante, è quella ricevuta da Gigi Proietti, maestro enorme soprattutto per l' apertura mentale rispetto a questo mestiere; professionalmente parlando è stato un secondo padre, gli devo la carriera, grazie a lui ho ottenuto il ruolo da primo attore (gli brillano gli occhi). Con lui era un classico restare a tavola, post-spettacolo, fino alle cinque del mattino.</p>
      <p>
        <b>Questa lezione</b>
      </p>
      <p>Una sera, proprio alle cinque, entrambi avvolti dagli effetti del vino, mi fissa e con voce bassa, labbra serrate, mi lancia la perla: "Ricorda, in questo mestiere devi essere maniacale, altrimenti non andrai da nessuna parte".</p>
      <p>
        <b>E</b>
      </p>
      <p>Lo sono diventato, mentre non trovo lo stesso atteggiamento nelle nuove generazioni: i ragazzi sono ossessionati da se stessi, passano la vita ad affrontare i loro cazzi.</p>
      <p>
        <b>L' attore è una professione di autoanalisi?</b>
      </p>
      <figure>
        <a href="https://www.dagospia.com/mediagallery/Dago_fotogallery-255795/1110203.htm">
          <img src="https://cdn-static.dagospia.com/img/foto/01-2019/emily-blunt-9-1110203.jpg"/>
        </a>
        <figcaption>emily blunt 9</figcaption>
      </figure>
      <p>Questa storia ha rotto, come i vari metodi di recitazione che ultimamente sono emersi: è un mestiere di tecnica, e come ho sentito recentemente "la tecnica preserva dai guru e dalla mode".</p>
      <p>
        <b>Quando ha scoperto Proietti?</b>
      </p>
      <p>Nel 1992 andai con mia mamma a vederlo recitare il Kean, ne rimasi folgorato e ci sono tornato trenta volte; dopo lo spettacolo Gigi voleva andare a mangiare, poi suonare, bere vino e grappa; finivamo sempre in orari improbabili; il giorno dopo mi svegliavo rintronato, lui andava a teatro e non sbagliava una virgola.</p>
      <p>
        <b>Fenomeno.</b>
      </p>
      <p>Lì realizzi chi è un fuoriclasse, e simile a Proietti è Massimo Popolizio.</p>
      <p>
        <b>È fondamentale il dopoteatro?</b>
      </p>
      <p>Fino a qualche anno fa partecipavo, ora mangio e subito a letto.</p>
      <p>
        <b>Niente liturgia.</b>
      </p>
      <p>Ne ho condivise troppe, molte delle quali sbagliate: si finisce a parlare delle stesse cose, e a un certo punto si straparla; un tempo non comprendevo mio padre che cenava da solo in camera d' albergo, oggi lo capisco.</p>
      <figure>
        <a href="https://www.dagospia.com/mediagallery/Dago_fotogallery-255795/466210.htm">
          <img src="https://cdn-static.dagospia.com/img/foto/06-2013/gianluca-guidi-fabrizio-242842.jpg"/>
        </a>
        <figcaption>Gianluca Guidi e Fabrizio Zampa</figcaption>
      </figure>
      <p>
        <b>A 25 anni sembrava un uomo con un viso da ragazzo.</b>
      </p>
      <p>Sono diventato grande troppo presto, magari è stata una difesa; c' è un commediografo inglese che sostiene: "Non vado in analisi perché ho il terrore di scoprire che a quattro anni ero innamorato del mio cavallo a dondolo". Oggi sono una persona centrata.</p>
      <p>
        <b>Da bambino la seducevano in quanto figlio di Dorelli?</b>
      </p>
      <p>Credo di no, mai avuta la sensazione, o forse non me ne sono accorto. E il carattere di mio padre non prevedeva alcuna forma di seduzione traslata da me; papà con il suo carattere ha lasciato parecchi cadaveri in carriera.</p>
      <p>
        <b>Secondo Antonio Ricci lei "è il padre di Dorelli".</b>
      </p>
      <p>Sì, e ha aggiunto: "Quando canta sembra perdere il catetere"; su di me hanno inventato due battute geniali, una è questa di Antonio, poi c' è Fiorello che in radio ha dichiarato: "Gianluca è entrato in un negozio di antiquariato e per sbaglio è stato venduto".</p>
      <p>
        <b>Lei ha definito Fiorello "un talento inarginabile anche da se stesso".</b>
      </p>
      <p>Ora è diventato adulto ed è più cosciente.</p>
      <p>
        <b>Per lei molto teatro, poco cinema e tv</b>
      </p>
      <figure>
        <a href="https://www.dagospia.com/mediagallery/Dago_fotogallery-255795/466209.htm">
          <img src="https://cdn-static.dagospia.com/img/foto/06-2013/gianluca-guidi-242841.jpg"/>
        </a>
        <figcaption>GianLuca Guidi</figcaption>
      </figure>
      <p>Non mi chiamano, magari assomiglio troppo a mio padre.</p>
      <p>
        <b>Con Sorrentino è in "The young pope".</b>
      </p>
      <p>Dopo un provino.</p>
      <p>
        <b>Teso?</b>
      </p>
      <p>Per niente, mi fumo una sigaretta e via.</p>
      <p>
        <b>Lei da attore: giudizio.</b>
      </p>
      <p>Non lo so.</p>
      <p>
        <b>Come regista?</b>
      </p>
      <p>Mi piace, e credo di realizzare spettacoli che raccontano delle storie, senza tanti ghirigori, più dalla parte del pubblico.</p>
      <p>
        <b>Durante la recita è mai squillato un cellulare?</b>
      </p>
      <p>Lì mi incazzo proprio, a volte ho interrotto lo spettacolo.</p>
      <p>
        <b>Chi è lei?</b>
      </p>
      <p>Senz' altro un soldato che si è smazzato da solo gran parte delle questioni.</p>
      <p>
        <b>Da piccolo leggeva le favole?</b>
      </p>
      <p>Poche, ho recuperato da adulto.</p>
      <p>
        <b>Pregio.</b>
      </p>
      <p>Non ho rimpianti né invidie.</p>
      <figure>
        <a href="https://www.dagospia.com/mediagallery/Dago_fotogallery-255795/841725.htm">
          <img src="https://cdn-static.dagospia.com/img/foto/10-2016/gianluca-guidi-065-841725.jpg"/>
        </a>
        <figcaption>gianluca guidi 065</figcaption>
      </figure>
      <p>
        <b>Proprio nessun rimpianto?</b>
      </p>
      <p>Forse l' unico è di non aver dedicato maggior tempo al mare, il mio sogno era di vivere in barca con i miei figli e accompagnarli a studiare a Londra entrando in città attraverso il Tamigi.</p>
      <p>
        <b>Ateo o agnostico?</b>
      </p>
      <p>Entrambi, per questo interpreto bene il ruolo del prete.</p>
      <p>
        <b>I figli li ha battezzati?</b>
      </p>
      <p>Sì, almeno quello. Poi sceglieranno loro.</p>
      <p>
        <b>Jacopo Fo ha pubblicato una biografia della sua famiglia</b>
      </p>
      <p>Davvero? Certe situazioni vanno tenute per se stessi, non scriverò mai un libro su di noi, meglio di no.</p>
      <figure>
        <a href="https://www.dagospia.com/mediagallery/Dago_fotogallery-255795/1129266.htm">
          <img src="https://cdn-static.dagospia.com/img/foto/03-2019/johnny-dorelli-4-1129266.jpg"/>
        </a>
        <figcaption>johnny dorelli 4</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255795/1129267.htm">
          <img src="https://cdn-static.dagospia.com/img/foto/03-2019/johnny-dorelli-5-1129267.jpg"/>
        </a>
        <figcaption>johnny dorelli 5</figcaption>
      </figure>
    </article>
  </body>
</html>