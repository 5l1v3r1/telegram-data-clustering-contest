<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260382/irakleio-eleytheros-o-giatros-poy-katigoreitai-gia-fakelaki-ti-anaferei-o-dikigoros-toy"/>
    <meta property="og:site_name" content="LiFO"/>
    <meta property="article:published_time" content="2019-11-23T17:09:00+00:00"/>
    <meta property="og:title" content="Ηράκλειο: Ελεύθερος ο γιατρός που κατηγορείται για «φακελάκι» - Τι αναφέρει ο δικηγόρος του"/>
    <meta property="og:description" content="Ελεύθερος ο γιατρός που κατηγορείται για «φακελάκι» με τον δικηγόρο του να κάνει λόγο για «ύποπτη υπόθεση»"/>
  </head>
  <body>
    <article>
      <h1>Ηράκλειο: Ελεύθερος ο γιατρός που κατηγορείται για «φακελάκι» - Τι αναφέρει ο δικηγόρος του</h1>
      <h2>Ελεύθερος ο γιατρός που κατηγορείται για «φακελάκι» με τον δικηγόρο του να κάνει λόγο για «ύποπτη υπόθεση»</h2>
      <address><time datetime="2019-11-23T17:09:00+00:00">23 Nov 2019, 17:09</time> by <a rel="author">NEWSROOM</a></address>
      <p>
        <b>Ελεύθερος αφέθηκε <a href="https://www.lifo.gr/now/greece/260329/kriti-synelifthi-giatros-gia-fakelaki-se-nosokomeio">ο γιατρός στο Ηράκλειο Κρήτης που κατηγορείται ότι έλαβε «φακελάκι» από ασθενή</a>, σύμφωνα με όσα μετέδωσε το neakriti.gr.</b>
      </p>
      <p>Ο χειρουργός οδηγήθηκε το πρωί του Σαββάτου στον Εισαγγελέα και στη συνέχεια στο αυτόφωρο ,ωστόσο τελικά η υπόθεση πήρε αναβολή για την Πέμπτη 28/ 11 στις 12.30 το πρωί. Σύμφωνα με το δικηγόρο του γιατρού κ. Κοκοσάλη η υπόθεση αυτή είναι ύποπτη και θα καταθέσει στο δικαστήριο για το θέμα. Όπως ισχυρίστηκε μάλιστα έχει δεχτεί δεκάδες τηλέφωνα από επιφανείς πολίτες που τάσσονται στο πλευρό του χειρουργού.</p>
      <p>Υπενθυμίζεται ότι στη σύλληψη γιατρού του Πανεπιστημιακού Νοσοκομείου Ηρακλείου, ο οποίος φέρεται να ζήτησε και να έλαβε «φακελάκι» από ασθενή του, προχώρησε την Παρασκευή η Αστυνομία. Πρόκειται για διευθυντή του ΕΣΥ σε κλινική του νοσοκομείου, ο οποίος κατηγορείται για «δωροληψία». Το προηγούμενο διάστημα, ο εν λόγω γιατρός, ο οποίος είναι χειρουργός, προέβη σε χειρουργική επέμβαση στον συγκεκριμένο ασθενή. Σύμφωνα με πληροφορίες, που επικαλείται το neakriti.gr, ο ασθενής συναντήθηκε την Παρασκευή το πρωί με τον εν λόγω γιατρό. Όπως έγινε γνωστό, ο γιατρός φέρεται να είχε ήδη συμφωνήσει με τον ασθενή του για την καταβολή συγκεκριμένου χρηματικού ποσού.</p>
      <p>
        <b>Είχε ζητήσει 2.000 ευρώ</b>
      </p>
      <p>Ειδικότερα, φαίνεται ότι ο χειρουργός είχε ζητήσει από τον άνδρα, με καταγωγή από την ενδοχώρα του νομού Ηρακλείου, «φακελάκι» με περιεχόμενο περίπου 2.000 ευρώ. Σύμφωνα με κάποιες πληροφορίες, ο ασθενής έδωσε στον γιατρό μικρότερο ποσό από αυτό που φέρεται να είχε συμφωνηθεί, ενώ σύμφωνα με κάποιες άλλες πληροφορίες, ο χειρουργός τού ζήτησε περισσότερα από αυτά που είχαν συμφωνηθεί. Μάλιστα, όπως έγινε γνωστό, ο γιατρός φέρεται να προσέβαλε τον ασθενή του.</p>
      <p>Όπως τόνισε ο απερχόμενος διοικητής του ΠΑΓΝΗ-Βενιζελείου, κ. Γιάννης Τασσόπουλος, «αφού ολοκληρωθούν οι διαδικασίες που προβλέπονται από τις Αρχές, άμεσα θα προχωρήσουμε στις πειθαρχικές διαδικασίες που προβλέπονται από τον κώδικα ιατρικής δεοντολογίας και το πειθαρχικό δίκαιο που ισχύει για τους γιατρούς του ΕΣΥ (αργία, ΕΔΕ και ό,τι άλλο προβλέπεται). Πρόκειται για ένα λυπηρό περιστατικό, το οποίο μας προσβάλλει όλους. Αυτά τα περιστατικά δεν πρέπει να συμβαίνουν».</p>
      <p>
        <b>Η ανακοίνωση της Αστυνομίας</b>
      </p>
      <p>Από την Υποδιεύθυνση Ασφαλείας Ηρακλείου σχηματίστηκε δικογραφία αυτόφωρης διαδικασίας σε βάρος γιατρού Νοσοκομείου της Κρήτης, για δωροληψία υπαλλήλου. Προηγήθηκε καταγγελία σύμφωνα με την οποία απαίτησε χρηματικό ποσό, για ιατρική πράξη που είχε πραγματοποιηθεί το προηγούμενο χρονικό διάστημα στο νοσοκομείο. Η σύλληψη πραγματοποιήθηκε στις 22.11.2019 κατά τη διάρκεια προγραμματισμένης συνάντησης και μετά την παραλαβή προσημειωμένου χρηματικού ποσού το οποίο και κατασχέθηκε.Ο συλληφθείς θα οδηγηθεί στον αρμόδιο Εισαγγελέα.</p>
      <p>
        <i>Με πληροφορίες από neakriti.gr</i>
      </p>
    </article>
  </body>
</html>