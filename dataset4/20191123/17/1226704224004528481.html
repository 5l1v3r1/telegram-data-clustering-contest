<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/firmy-chcu-prilakat-slovakov-zo-zahr/431887-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T17:56:00+00:00"/>
    <meta property="og:title" content="Firmy chcú prilákať Slovákov zo zahraničia pre nedostatok pracovníkov"/>
    <meta property="og:description" content="Do dánskej Kodane prišlo v sobotu predstaviť svoje pracovné ponuky 10 firiem z týchto oblastí v rámci projektu Work in Slovakia- Good idea."/>
  </head>
  <body>
    <article>
      <h1>Firmy chcú prilákať Slovákov zo zahraničia pre nedostatok pracovníkov</h1>
      <h2>Do dánskej Kodane prišlo v sobotu predstaviť svoje pracovné ponuky 10 firiem z týchto oblastí v rámci projektu Work in Slovakia- Good idea.</h2>
      <address><time datetime="2019-11-23T17:56:00+00:00">23 Nov 2019, 17:56</time> by <a rel="author">TASR</a></address>
      <p>Kodaň 23. novembra (TASR) - Firmy zo Slovenska sa obzerajú po Slovákoch pracujúcich v zahraničí najmä pre nedostatok kvalifikovanej pracovnej sily. Ľudia, ktorí sa uvažujú o návrate, podľa zamestnávateľov v oblasti IT a centier zdieľaných služieb v súčasnosti už môžu dostať porovnateľné podmienky ako v Dubline, Londýne alebo Kodani.</p>
      <p>Do dánskej Kodane prišlo v sobotu predstaviť svoje pracovné ponuky 10 firiem z týchto oblastí v rámci projektu Work in Slovakia- Good idea. Prezident Americkej obchodnej komory (AmCham) Gabriel Galgóci vysvetlil, že slovenská ekonomika rastie a zamestnávatelia majú problém získať kvalifikovanú pracovnú silu na Slovensku. <i>"Stále ponuka, ktorá prichádza zo stredných alebo vysokých škôl, nie je schopná uspokojiť potrebu spoločností na Slovensku. Spoločnosti zistili, že Slovensko je atraktívne z pohľadu jazykového vybavenia, geografickej polohy. To vytvára tlak na trh práce,"</i> zhodnotil v Kodani Galgóci.</p>
      <p>Pre firmy podľa neho existujú dve možnosti ako túto situáciu riešiť. Môžu voziť pracovnú silu zo zahraničia, ale podľa prezidenta AmChamu firmy pri tom napríklad narážajú na problém s integráciou do spoločnosti. Druhou možnosťou je prilákať domov Slovákov zo zahraničia. Preto sa aj Amcham rozhodol zapojiť do projektu Work in Slovakia- Good idea.</p>
      <p>Z hľadiska pracovných príležitostí v oblasti IT a centrách zdieľaných služieb majú podľa neho Slováci šancu nájsť si uplatnenie.<i> "Ak sa pozrieme na rozloženie zamestnancov, ktorí v súčasnosti pracujú v zahraničí, tak buď sú to ľudia, ktorí robia na nízkokvalifikovaných pozíciách a nie sú schopní nájsť si adekvátne platenú prácu na Slovensku, ale IT a centrá zdieľaných služieb sa na Slovensku dostali do stavu, kedy platy aj podmienky sú na úrovni, ktoré sú schopné dostať ľudia v Londýne, Dubline alebo v Kodani,"</i> tvrdí Galgócy. Podľa neho by ponuky firiem mohli Slovákov žijúcich v zahraničí zaujať, ak už uvažujú o návrate domov.</p>
      <p>Európska migračná agentúra pracuje na výskume, ktorý je zameraný práve na návrat ľudí na Slovensko. <i>"Cieľom je pripraviť analýzu prípadných návratov Slovákov, ktorí žijú v zahraničí s tým, že boli sme na podobnom podujatí v Londýne a Dubline, ktorých sa zúčastnilo vyše 200 ľudí,"</i> priblížil riaditeľ agentúry Marián Vlasatý. Predbežné výsledky podľa jeho slov ukázali, že približne viac ako polovica týchto ľudí je pripravených vrátiť sa do roka naspäť na Slovensko. <i>"Jeden z hlavných motivačných faktorov, ktoré by mohli pomôcť k tomu, je cielená pracovná ponuka,"</i> doplnil Vlasatý.</p>
      <p>Zároveň je presvedčený, že títo ľudia majú čo ponúknuť firmám na Slovensku.<i> "Obrovskou výhodou sú skúsenosti s prácou v medzinárodnom prostredí. Keď sa chceli Slováci uchytiť v zahraničí, museli sa zaradiť do nového kolektívu v medzinárodnom prostredí, museli sa naučiť miestny jazyk, alebo väčšinou používali anglický jazyk. Toto sú skúsenosti, ktoré sú vítané hlavne pre veľké medzinárodné firmy, ktoré pôsobia na Slovensku a zamestnávajú ľudí z medzinárodného prostredia,"</i> dodal Vlasatý.</p>
      <p>Martina Rybanská</p>
    </article>
  </body>
</html>