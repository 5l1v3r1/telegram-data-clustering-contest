<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743160"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T17:15:00+00:00"/>
    <meta property="og:title" content="นอนไม่หลับ-น้ำหนักขึ้นไว เกี่ยวระบบฮอร์โมนเพศหรือไม่"/>
    <meta property="og:description" content="ผมอายุ 70 ปี สุขภาพร่างกายทั่วไปแข็งแรงเป็นปกติ ปกติแล้วทุกวันผมจะเข้านอนประมาณ 3 ทุ่ม แต่ช่วงนี้จะหลับยากมากขึ้น บางคืนจะหลับได้ประมาณตีหนึ่ง ช่วงนี้น้ำหนักของผมขึ้นง่ายมากจาก 75 กิโลกรัมไปเป็น 80 กิโลกรัม คุณหมอครับอาการที่ผมเป็นอยู่นี้มันเกี่ยวกับระบบฮอร์โมนเพศหรือเปล่าครับ และมันเกิดขึ้นได้อย่างไร"/>
  </head>
  <body>
    <article>
      <h1>นอนไม่หลับ-น้ำหนักขึ้นไว เกี่ยวระบบฮอร์โมนเพศหรือไม่</h1>
      <address>
        <time datetime="2019-11-23T17:15:00+00:00">23 Nov 2019, 17:15</time>
      </address>
      <figure>
        <img src="https://www.dailynews.co.th/admin/upload/20191123/news_gfugokIiLf114228_533.jpg?v=20191124092"/>
      </figure>
      <p>
        <b>ผมอายุ 70 ปี สุขภาพร่างกายทั่วไปแข็งแรงเป็นปกติ ปกติแล้วทุกวันผมจะเข้านอนประมาณ 3 ทุ่ม แต่ช่วงนี้จะหลับยากมากขึ้น บางคืนจะหลับได้ประมาณตีหนึ่ง ช่วงนี้น้ำหนักของผมขึ้นง่ายมากจาก 75 กิโลกรัมไปเป็น 80 กิโลกรัม คุณหมอครับอาการที่ผมเป็นอยู่นี้มันเกี่ยวกับระบบฮอร์โมนเพศหรือเปล่าครับ และมันเกิดขึ้นได้อย่างไร</b>
      </p>
      <p><b>เรียน คุณหมอ ดร</b><b>.</b><b>โอ สุขุมวิท </b><b>51 </b><b>ที่นับถือ</b><br/><br/>ผมอายุ 70 ปี สุขภาพร่างกายทั่วไปแข็งแรงเป็นปกติ จะผิดปกติก็แต่เรื่องความดัน จะมีความดันเลือดสูงเล็กน้อย เมื่อไม่นานมานี้ผมจะเริ่มมีอาการนอนหลับยากเวลากลางคืน ปกติแล้วทุกวันผมจะเข้านอนประมาณ 3 ทุ่ม และจะหลับได้ง่ายภายใน 10-15 นาที แต่ช่วงนี้จะหลับยากมากขึ้น บางคืนจะหลับได้ประมาณตีหนึ่ง จนผมอยากจะซื้อยานอนหลับมากินแต่กลัวว่าจะเกิดอันตราย และอีกอย่าง<br/>ช่วงนี้น้ำหนักของผมขึ้นง่ายมากจาก 75 กิโลกรัมไปเป็น 80 กิโลกรัม ในเวลา 2 เดือน ทั้ง ๆ ที่ผมก็กินอาหารเท่าเดิมไม่ได้มีมื้อไหนที่พิเศษ คุณหมอครับอาการที่ผมเป็นอยู่นี้มันเกี่ยวกับระบบฮอร์โมนเพศหรือเปล่าครับ และมันเกิดขึ้นได้อย่างไรครับคุณหมอ ผมยังมีความต้องการทางเพศและการแข็งตัวก็ยังดีอยู่ อาการแบบนี้จะมีวิธีรักษาได้ไหมครับ<br/><br/>ด้วยความนับถือ<br/><br/><i><b>บำรุง </b></i><i><b>70</b></i><br/><br/><b>ตอบ บำรุง </b><b>70</b><br/><br/>อาการของชายวัย 70 ปี คืออาการของการพร่องฮอร์โมน อาการนี้จะเกิดแบบค่อยเป็นค่อยไปไม่แสดงออกอย่างชัดเจน ผู้ชายที่มีระดับฮอร์โมนต่ำจะกระสับกระส่าย หงุดหงิดง่าย ไม่กระฉับกระเฉง เฉื่อยฉ่าย มองโลกในแง่ร้าย กล้ามเนื้อลีบลง สะสม<br/>ไขมันมากขึ้น นอนไม่หลับ สมองไม่เฉียบคม อารมณ์แปรปรวน ความต้องการทางเพศลดลง อวัยวะเพศแข็งตัวได้ไม่เต็มที่ ขาดความมั่นใจ ระบบฮอร์โมนที่ลดลงจะลดลงทั้งหมด ซึ่งฮอร์โมนชนิดที่สำคัญทำให้เกิดความรู้สึกง่วงและเมื่อเข้านอนก็จะไปหลับสนิทเอาตอนเวลาประมาณเที่ยงคืน<br/><br/>เมื่อหลับสนิทแล้วต่อมใต้สมองจะผลิตฮอร์โมนออกมาหลายชนิด ชนิดแรกคือ Growth Hormone หรือฮอร์โมนของความเป็นหนุ่มเป็นสาว จะทำให้เราคงสภาพความเป็นหนุ่มเป็นสาวอยู่เสมอ ฮอร์โมนชนิดต่อไปได้แก่ฮอร์โมนจากต่อมธัยรอยด์จะเปลี่ยนอาหารให้เป็นพลังงาน ผู้ที่มีฮอร์โมนนี้ในปริมาณที่พอเพียงก็จะมีพลังในการทำงานต่าง ๆ อย่างกระฉับกระเฉง ชนิดต่อมาคือฮอร์โมนจากต่อมหมวกไตเป็นสารต้านอนุมูลอิสระ ป้องกันความเสื่อมชรา จากชีวิตประจำวัน รวมทั้งเป็นสารเริ่มต้นที่จะเปลี่ยนไปเป็นฮอร์โมนเพศชายหรือฮอร์โมนเพศหญิงในร่างกาย<br/><br/>ชนิดสุดท้ายคือฮอร์โมนจากลูกอัณฑะที่เรียกว่าเทสโทสเตอโรน เป็นฮอร์โมนของความเป็นฮอร์โมนเพศชายมีบทบาทเกี่ยวข้องกับความหนาของกระดูกกล้ามเนื้อ การเผาผลาญของไขมัน ผู้ชายที่มีฮอร์โมนเพศชายปกติจึงไม่ลงพุง กล้ามเนื้อแข็งแรง อารมณ์แจ่มใส การได้รับฮอร์โมนเพศทดแทนเป็นเวลา 52 สัปดาห์ จะช่วยให้อาการตามที่กล่าวข้างต้นดีขึ้น ยังทำให้ช่วยรักษาภาวะเมตาบอลิกซินโดรม การเผาผลาญไขมันดีขึ้น และควบคุมระดับน้ำตาลให้ดีขึ้น ก่อนได้รับฮอร์โมนทดแทนจะต้องได้รับการตรวจร่างกายจากแพทย์ก่อนโดยเฉพาะระดับฮอร์โมนเพศเทสโทสเตอโรน และต่อมลูกหมาก เพื่อความปลอดภัยในการเสริมฮอร์โมน หากค่าพีเอสเอที่เป็นค่าบอกถึงสภาพของต่อมลูกหมากถ้ามีมากเกิน 4 ก็ห้ามให้ฮอร์โมนชาย ถ้าต่ำกว่า 4 ก็สามารถเพิ่มได้ ตรวจเลือด ตรวจภายในกับแพทย์ก็จะพบสาเหตุแล้ว รักษาได้ถูกเป้าที่อ่อนแอได้.<br/><br/>-----------------------------<br/>ดร.โอ สุขุมวิท51.</p>
    </article>
  </body>
</html>