<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546426/Hiljade-ljudi-na-protestu-protiv-nasilja-nad-zenama-u-Francuskoj.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T17:44:00+00:00"/>
    <meta property="og:title" content="Skoro 50 hiljada ljudi na protestu protiv nasilja nad ženama u Francuskoj"/>
    <meta property="og:description" content="Najmanje 49.000 ljudi okupilo se u Parizu protiv seksualnog i seksističkog nasilja prema ženama i protiv femicida,..."/>
  </head>
  <body>
    <article>
      <h1>Skoro 50 hiljada ljudi na protestu protiv nasilja nad ženama u Francuskoj</h1>
      <address>
        <time datetime="2019-11-23T17:44:00+00:00">23 Nov 2019, 17:44</time>
      </address>
      <p>Najmanje 49.000 ljudi okupilo se u Parizu protiv seksualnog i seksističkog nasilja prema ženama i protiv femicida, preneo je pariski list Mond na svom sajtu.</p>
      <p>Na skupu u Parizu, pored velikog transparenta nacionalne Unije porodica žrtava femicida, nekoliko demonstranata je nosilo fotografije žene koja je nedavno ubijena. Oko 30 sličnih marševa organizuje se širom Francuske.  </p>
      <p>Od početka godine najmanje 116 žena je ubijeno u porodičnom nasilju, a 2018. godine je registrovan 121 femicid, navelo je francusko Ministarstvo unutrašnjih poslova. Oko 213.000 žena svake godine je izloženo fizičkom, a ponekad i seksualnom nasilju partnera ili bivšeg partnera, što predstavlja oko jedan odsto populacije žena od 18 do 75 godina.</p>
      <p>Gotovo 70 organizacija, političkih stranaka, sindikata, udruženja i poznatih ličnosti pozvalo je na okupljanje. Među poznatim ličnostima je Vensan Trentinjan, brat Mari Trentinjan, glumice koju je 2003. godine ubio njen partner, poznati francuski muzičar Bertran Kanta.</p>
      <p>Francuska vlada u ponedeljak treba da saopšti oko 40 mera u borbi protiv nasilja prema ženama.</p>
    </article>
  </body>
</html>