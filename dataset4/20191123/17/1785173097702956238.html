<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/michael-bloomberg-cumpara-publicitate-televizata-de-31-de-milioane-de-dolari-cea-mai-mare-suma-cheltuita-vreodata-in-alegerile-prezidentiale-americane-1922400723002019111719178474"/>
    <meta property="og:site_name" content="News.ro"/>
    <meta property="article:published_time" content="2019-11-23T17:07:00+00:00"/>
    <meta property="og:title" content="Michael Bloomberg cumpără publicitate televizată de 31 de milioane de dolari, cea mai mare sumă cheltuită vreodată în alegerile prezidenţiale americane"/>
    <meta property="og:description" content="Fostul primar al New Yorkului Michael Bloomberg - tot mai probabil un candidat în alegerile prezidenţiale din 2020 - preconizează să lanseze luni o campanie publicitară televizată în valoare-record de 31 de milioane de dolari, relatează AFP."/>
  </head>
  <body>
    <article>
      <h1>Michael Bloomberg cumpără publicitate televizată de 31 de milioane de dolari, cea mai mare sumă cheltuită vreodată în alegerile prezidenţiale americane</h1>
      <address><time datetime="2019-11-23T17:07:00+00:00">23 Nov 2019, 17:07</time> by <a rel="author">Valentin Vidu</a></address>
      <p>
        <b>Fostul primar al New Yorkului Michael Bloomberg - tot mai probabil un candidat în alegerile prezidenţiale din 2020 - preconizează să lanseze luni o campanie publicitară televizată în valoare-record de 31 de milioane de dolari, relatează AFP.</b>
      </p>
      <p>Potrivit societăţii Advertising Analytics, miliardarul a achiziţionat inserturi publicitate în aproximativ 20 de state americane, în valoare de 31 de milioane de dolari - cea mai mare sumă cheltuită vreodată de un candidat în alegerile prezidenţiale americane.</p>
      <p>Precedentul record este deţinut de către Barack Obama, care a cheltuit aproape 25 de milioane de dolari în ultima săptămână a campaniei sale din 2012.</p>
      <p>O asemenea sumă arată forţa loviturii fostului primar, în vârstă de 77 de ani, unul dintre cei mai bogaţi oameni din lume, spre marea nemulţumire a celor 17 democraţi care rivalizează deja să-l înfrunte pe Donald Trump în noiembrie 2020.</p>
      <p>Senatorul Bernie Sanders - unul dintre candidaţi care, împreună cu Elizabeth Warren, îi atacă pe miliardari - s-a declarat vineri ”dezgustat de ideea că Michael Bloomberg sau orice alt miliardar crede că poate ocoli procesul politic şi cheltui zeci de milioane de dolari pentru a ne cumpăra alegerile”.</p>
      <p>”Dacă nu poţi obţine susţinerea bazei a candidaturii tale nu trebuie să te prezinţi în alegerile prezidenţiale”, a subliniat el într-un comunicat.</p>
      <p>Atunci când Michael Bloomberg a anunţat, în urmă cu două săptămâni, că ar putea candida, Elizabeth Warren i-a reproşat, la rândul său, că vrea ”să cumpere alegerile”.</p>
      <p>Miliardarul, care a condus New Yorkul din 2002 în 2013, şi-a multiplicat pregătirile în vederea unei candidaturi.</p>
      <p>El s-a înregistrat joi la Comisia Electorală federală.</p>
      <p>Bloomberg dădea asigurări în urmă cu zece zile că este ”aproape” de luarea unei decizii definitive, însă nu a prezentat vreo dată în acest sens.</p>
      <p>Potrivit The New York Times (NYT), campania publicităţii televizate a lui Michael Bloomberg ar urma să se desfăşoare timp de o săptămână.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/uniti-impotriva-lui-trump-democratii-isi-expun-in-dezbaterea-de-la-atlanta-disensiunile-intre-moderati-si-progresisti-1922403721002019111119176398"/>
      </related>
    </article>
  </body>
</html>