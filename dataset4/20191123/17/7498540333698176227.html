<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/pd-reggio-emilia-ufficializzato-nomi-dei-candidati-alle-regionali-video/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-23T17:36:04+00:00"/>
    <meta property="og:title" content="Il Pd reggiano ha ufficializzato i nomi dei candidati alle regionali. VIDEO"/>
    <meta property="og:description" content="REGGIO EMILIA – Tutto come anticipato e dopo un passaggio, sostanzialmente formale, in direzione provinciale, il partito democratico reggiano ha definito la lista dei candidati in corsa per un posto a Bologna in occasione delle prossime elezioni regionali del 26 gennaio. Sono tre uomini e tre donne. Da Reggio, per i dem, correranno in appoggio […]"/>
  </head>
  <body>
    <article>
      <h1>Il Pd reggiano ha ufficializzato i nomi dei candidati alle regionali. VIDEO</h1>
      <address><time datetime="2019-11-23T17:36:04+00:00">23 Nov 2019, 17:36</time> by <a rel="author">Cristiana Boni</a></address>
      <p>
        <b>Confermate le indiscrezioni dei giorni scorsi : sono tre uomini e tre donne tutti già impegnati in politica. Durante la direzione Dem espressa piena soddisfazione per il lavoro di Bonaccini che si ricandida a governatore</b>
      </p>
      <ul>
        <li/>
      </ul>
      <ul>
        <li/>
      </ul>
      <p><b>REGGIO EMILIA –</b> Tutto come anticipato e dopo un passaggio, sostanzialmente formale, in direzione provinciale, il partito democratico reggiano ha definito la lista dei candidati in corsa per un posto a Bologna in occasione delle prossime elezioni regionali del 26 gennaio. Sono tre uomini e tre donne.</p>
      <p>Da Reggio, per i dem, correranno in appoggio al candidato e presidente attuale Stefano Bonaccini, <b>Federica Franceschini</b>, responsabile organizzativa della Fondazione Palazzo Magnani, <b>Roberta Mori</b>, avvocata, consigliera regionale uscente che ha ottenuto una deroga per il terzo mandato poichè il primo era stato interrotto dopo le dimissioni dell’allora Presidente Vasco Errani per la vicenda giudiziaria Terremerese e per la quale era stato poi assolto. I due consiglieri regionali uscenti che dunque si ripresentano: <b>Ottavia Soncini</b> e <b>Fabrizio Benati</b>.</p>
      <p>In corsa anche <b>Andrea Costa</b>, sindaco di Luzzara e segretario provinciale Pd e <b>Alessio Mammi</b>, ex sindaco di Scandiano. </p>
      <p>Resta invece fuori dalla candidature <b>Giammaria Manghi</b>, attuale sottosegretario in Regione. Per lui si parla di un ruolo bis in giunta nel caso di conferma di Bonaccini. E se da più parti osservatori politici invitano il Pd a tornare ad ascoltare la propria base elettorale, nel reggiano il partito parla di un percorso pre-elettorale di consultazione dentro ai suoi circoli dove i suoi iscritti ed elettori hanno potuto discutere dell’attività della Regione.</p>
      <p>Un percorso di coinvolgimento dal basso – spiega una nota – che ha visto tutto il territorio, dall’Appennino al Po, sancire un unanime e molto positivo giudizio sui cinque anni di governo Bonaccini. Due i prossimi appuntamenti che vedranno impegnati il Pd: mercoledì 27 novembre a Reggio al Centro Internazionale Loris Malaguzzi nascerà il <b>Comitato Stefano Bonaccini Presidente</b> – Reggio Emilia a cui possono aderire i cittadini; sabato 7 dicembre sarà invece la volta del<b> lancio ufficiale</b> della campagna regionale da Piazza Maggiore a Bologna con una manifestazione in piazza.</p>
    </article>
  </body>
</html>