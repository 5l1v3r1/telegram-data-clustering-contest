<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/szepseg/lanyok-hizlalasa-mauritania/"/>
    <meta property="og:site_name" content="FEMINA"/>
    <meta property="article:published_time" content="2019-11-23T17:06:03+00:00"/>
    <meta property="og:title" content="Brutális módszerekkel hizlalják a lányokat, hogy szépek legyenek - A sovány nőket undorítónak tartják Mauritániában"/>
    <meta property="og:description" content="Mauritániában szégyen soványnak lenni, ezért kegyetlen, veszélyes módszerekkel hizlalják a lányokat, hogy elérjék a kívánt súlyt."/>
  </head>
  <body>
    <article>
      <h1>Brutális módszerekkel hizlalják a lányokat, hogy szépek legyenek - A sovány nőket undorítónak tartják Mauritániában</h1>
      <h2>Mauritániában szégyen soványnak lenni, ezért kegyetlen, veszélyes módszerekkel hizlalják a lányokat, hogy elérjék a kívánt súlyt.</h2>
      <address><time datetime="2019-11-23T17:06:03+00:00">23 Nov 2019, 17:06</time> by <a rel="author">Váradi Melinda</a></address>
      <p>A világ minden táján eltér egy kicsit a szépségideál, és sajnos számos országban egészen brutális módszereket vetnek be a nők, hogy megfeleljenek az elvárásoknak, elérjék a vágyott, a másik nem számára vonzó külsőt.</p>
      <p>Míg itthon rengetegen diétáznak, hogy leadják a feleslegesnek titulált kilókat, Mauritániában az anyák erőszakkal hizlalják a lányaikat. Ott ugyanis a társadalom egyenesen undorítónak találja a vékony asszonyokat, ezért a nők mindent megtesznek, hogy gyermekeik elérjék a kívánt súlyt, hogy aztán férjhez adhassák őket.</p>
      <h3>Ahol szégyen és undorító a vékony testalkat</h3>
      <p>Az ottani felfogás szerint egy nő mérete azt mutatja meg, hogy mekkora helyet foglal el a férje szívében - így tehát minél nagyobb, annál jobb. A karcsúság a szegénység, a betegség jelképe, szégyennek számít, és a férfiak úgy vélik, egy sovány nővel ágyba bújni olyan, mintha egy másik férfival feküdnének le. </p>
      <figure>
        <img src="https://kep.cdn.indexvas.hu/1/0/3044/30440/304402/30440233_9e5af4d4080b80eb235be96d79613db1_wm.jpg"/>
        <figcaption>
          <cite>Fotó: Anadolu Agency / Getty Images Hungary</cite>
        </figcaption>
      </figure>
      <p>A leblouh, azaz a kényszeretetés hagyománya a szakértők szerint a gyarmatosítás előtt alakult ki, ekkor ugyanis minél gazdagabb volt egy férj, a feleségének annál kevesebb tennivalója akadt: csak pihent, evett, és nézte, ahogy a szolgák elvégzik a feladatokat. Ezzel együtt sorra kúsztak fel az asszonyokra a kilók, az úszógumikra, a nagy fenékre, a narancsbőrre és a striákra pedig imádattal, áhítattal tekintettek - ez ma sincs másképp. A hurkák, a vastag combok és a méretes hátsó igazi szexepilnek számítanak az asszonyoknál, ám az ottani férfiak nagy része vékony testalkatú.</p>
      <h3>Hizlalótáborokba küldik a lányokat</h3>
      <p>Mauritániában így, aki nem elég kövér, azt szinte kitaszítja a társadalom, és esélye sincs férjhez menni. Az anyák ezért már 5-8 éves korukban elkezdik lányaik kényszeretetését, hogy minél hamarabb elérjék a kívánt súlyt, és kiházasíthassák őket. A gazdag családokban pedig a személyzet gondoskodik arról, hogy a gyermek bevigye a szervezetébe a szerintük minimálisan szükséges 13-16 ezer kalóriát. Tegyük hozzá, egy átlagos testalkatú felnőtt nő napi kalóriaszükséglete körülbelül 2000 és 2500 kalória között van.</p>
      <p>Léteznek direkt úgynevezett hizlalótáborok is, ide szállítják a lányokat az iskolai szünetekben. A táborokban az idősebb nők, a szülők, a nagyszülők vagy más rokonok segítenek tömni a fiatalokat. A hatéveseknek naponta több liternyi tevetejet kell elfogyasztaniuk két kiló kölessel, melyet vajjal kevernek össze, néha pedig étvágygerjesztő gyógyszereket is kapnak. A gyerekek rengeteget sírnak, gyakran rosszul lesznek, megbetegednek a hihetetlen mennyiségű, nehéz ételtől. De ha bármennyi is visszajönne belőle, azt újra megetetik velük, és még büntetésre, például verésre is számíthatnak.</p>
      <p>Sokan közülük ellenállnak, azonban nincs más választásuk, ráadásul a felnőttek elhitetik velük, hogy csak így lehetnek igazán boldogok. A folyamat egyébként akkor mondható sikeresnek, ha egy 12 éves lány eléri a 80 kilót. Az egészségtelen ételek és a túlsúly miatt egyébként sokkal idősebbnek is néznek ki a koruknál: 15 évesen már jó néhányan harmincnak festenek.</p>
      <figure>
        <img src="https://kep.cdn.indexvas.hu/1/0/3044/30440/304402/30440289_922e8799e7aa7a18e4a2bf2da6cd9c69_wm.jpg"/>
        <figcaption>
          <cite>Fotó: insidearabia.com</cite>
        </figcaption>
      </figure>
      <h3>Súlyos következményekkel jár a folyamat</h3>
      <p>Ha sikeres volt a hízókúra, a lányokat hamarosan férjhez adják, <a href="http://femina.hu/kapcsolat/gyermekhazassagok/">sokszor azt sem várják meg, hogy nagykorúvá váljanak</a>. A házasság után általában hormon- és étvágygerjesztő tablettákkal igyekeznek megőrizni alakjukat, melyek rengeteg kellemetlen mellékhatással járnak, akár halállal is.</p>
      <p>A kényszeretetés nemcsak rövid, hanem hosszú távon is hihetetlenül egészségtelen és veszélyes. Sok nőnél alakul ki később cukorbetegség, magas vérnyomás, de a szívproblémák és a rák esélye is jóval magasabb az erőszakkal hizlalt asszonyoknál.</p>
      <figure>
        <img src="https://kep.cdn.indexvas.hu/1/0/3044/30440/304402/30440293_de6e6a5b401cd1b89c9d138c33f81321_wm.jpg"/>
      </figure>
      <p>A kegyetlen hagyomány egyébként több területen, például Kamerunban és Nigériában is él, de ma már egyre kevesebben követik. A szervezetek szerint viszont vidéken, a kisebb falvakban, városokban még mindig jelen van. A kormány és az aktivisták igyekeznek ráirányítani a figyelmet a súlyos problémára, mivel azonban régi, megszokott tradíciónak számít, annyira mélyen él az emberekben, hogy nehéz teljesen, véglegesen kiirtani. </p>
      <p>
        <b>A világ legszebb női a kutatás szerint</b>
      </p>
      <p>A szépség egy igen tág, széles körű és mindenki számára egy kicsit mást jelentő fogalom. Minden korban, minden országban más az ideál, az embereknek pedig személyenként is eltér a véleménye arról, hogy mit és kit tartanak igazán gyönyörűnek. Dr. Julian De Silva plasztikai sebész új kutatása során azt állapította meg, hogy tudományos szemmel kik most a világ legszebb női, majd az interneten publikálta az eredményeket. </p>
      <figure>
        <img src="https://kep.index.hu/1/0/3015/30159/301598/30159825_2315415_ff64e45fcb2a1b3fb2c8e50b1e25c0a5_wm.jpg"/>
        <figcaption>
          <a href="https://femina.hu/szepseg/vilag-legszebb-noi-kutatas-2019/">Nézegess képeket! 9 kép<br/><b>Ők a világ legszebb női a kutatás szerint: mutatjuk a top 10-es listát</b></a>
        </figcaption>
      </figure>
      <p>
        <i>Képek: <a href="https://insidearabia.com/ancient-leblouh-tradition-endanger-lives-mauritanian-women/">insidearabia.com</a>, <a href="https://www.enteresan.com/zayiflarin-cehennemi-bu-ulkede-60-kilonun-altindaki-kadinlarin-evlenmesi-yasak?page=5">enteresan.com</a>, <a href="https://www.huffpost.com/entry/nine-customs-that-oppress-women-across-the-world_b_58d2b18de4b002482d6e6d55">huffingtonpost.com</a>, Getty Images Hungary.</i>
      </p>
    </article>
  </body>
</html>