<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/siatkowka/ligi-zagraniczne/michal-kubiak-i-fabian-drzyzga-wygrywaja-mecze-na-szczycie/nlk98e9"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T17:16:12+00:00"/>
    <meta property="og:title" content="Michał Kubiak i Fabian Drzyzga wygrywają mecze na szczycie"/>
    <meta property="og:description" content="Mistrz Japonii Panasonic Panthers Michała Kubiaka pokonał dotychczasowego lidera tamtejszej ligi JTEKT Stings i teraz to Pantery przewodzą tabeli. Lokomotiw Nowosybirsk Fabiana Drzyzgi obronił pierwszą pozycję w klasyfikacji rosyjskiej Superligi, zwyciężając jej wicelidera Dynamo Moskwa. Z porażką z mistrzem Rosji Kuzbassem Kemerowo musiał się za to pogodzić Gazprom-Jugra Surgut Macieja Muzaja."/>
  </head>
  <body>
    <article>
      <h1>Michał Kubiak i Fabian Drzyzga wygrywają mecze na szczycie</h1>
      <address><time datetime="2019-11-23T17:16:12+00:00">23 Nov 2019, 17:16</time> by <a rel="author" href="https://www.przegladsportowy.pl/autorzy/katarzyna-paw" target="_blank">Katarzyna Paw</a></address>
      <p>
        <b>Mistrz Japonii Panasonic Panthers Michała Kubiaka pokonał dotychczasowego lidera tamtejszej ligi JTEKT Stings i teraz to Pantery przewodzą tabeli. Lokomotiw Nowosybirsk Fabiana Drzyzgi obronił pierwszą pozycję w klasyfikacji rosyjskiej Superligi, zwyciężając jej wicelidera Dynamo Moskwa. Z porażką z mistrzem Rosji Kuzbassem Kemerowo musiał się za to pogodzić Gazprom-Jugra Surgut Macieja Muzaja.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Sobota stała pod znakiem starć na szczycie z udziałem grających za granicą reprezentantów Polski. Do jednego z nich doszło w lidze japońskiej, w której wicelider tabeli Panasonic Panthers Michała Kubiaka mierzył się z liderem JTEKT Stings. Aktualni mistrzowie Kraju Kwitnącej Wiśni okazali się jednak lepsi od przeciwników i po 76 minutach meczu cieszyli się z triumfu 3:0 (25:17, 25:21, 25:19). Kapitan reprezentacji Polski, który miał problemy z przyjmowaniem zagrywek zawodników JTEKT (tylko 34 procent dokładności), zakończył to starcie z 10 punktami (w tym jeden serwisem). Tym samym Pantery awansowały na pierwsze miejsce w tabeli VLeague.</p>
      <p>Starcie lidera z wiceliderem tabeli miało również miejsce w lidze rosyjskiej. W sobotę pierwszy w tabeli Lokomotiw Nowosybirsk Fabiana Drzyzgi spotkał się z Dynamo Moskwa Sama Deroo i jak na rywalizację na szczycie przystało, emocji w niej nie zabrakło. Największej ich dawki dostarczyła trzecia odsłona, w której choć zespół Polaka prowadził kilkoma punktami, pozwolił się dogonić przeciwnikom. Losy tej partii rozstrzygnęły się dopiero w bardzo zaciętej końcówce, z której górą wyszedł Lokomotiw, wygrywając... 37:35. W czwartym secie wiceliderom tabeli rosyjskiej Superligi zabrakło już sił, by jeszcze powalczyć w tym meczu i to drużyna Drzyzgi triumfowała 3:1 (25:19, 22:25, 37:35, 25:15). Rozgrywający reprezentacji Polski schodził z boiska z dwoma punktami na koncie - po jednym blokiem i zagrywką.</p>
      <p>Twarde warunki aktualnemu mistrzowi Rosji Kuzbassowi Kemerowo postawił Gazprom-Jugra Surgut Macieja Muzaja. Po wysoko przegranej pierwszej odsłonie, w drugiej nie ustępował przeciwnikom i mimo tego, że prowadzony przez dobrze znanego w Polsce trenera Gheorghe Cretu Kuzbass odrobił straty w końcówce trzeciego seta, drużyna z Surgutu po grze na przewagi tym razem wyszła z tej batalii zwycięsko. Niemały udział miał w tym atakujący reprezentacji Polski, który skończył dwa ataki z rzędu, dzięki czemu Gazprom złapał kontakt z mistrzami Rosji. W czwartym secie Kuzbass przejął już kontrolę nad wydarzeniami na boisku i choć drużyna Muzaja zdołała jeszcze jego atakiem oraz dwoma szczelnymi blokami obronić dwie piłki meczowe, musiała jednak pogodzić się z porażką 1:3 (19:25, 29:31, 32:30, 23:25). Reprezentant Polski zakończył to starcie z 16 punktami, atakując z 41-procentową skutecznością (15 skończonych z 37 prób, cztery błędy, pięć razy zablokowany).</p>
      <related>
        <a href="http://www.tvp.pl/45466160?copy_id=45466220"/>
      </related>
    </article>
  </body>
</html>