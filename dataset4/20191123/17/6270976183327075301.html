<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/23/kreml-hoche-nav-yazaty-ukrayini-zakon-pro-samovryaduvannya-v-ordlo-ale-bez-kontrolyu-nad-kordonom-i-vyvedennya-bojovykiv-bezsmertnyj/"/>
    <meta property="og:site_name" content="Рубрика"/>
    <meta property="article:published_time" content="2019-11-23T17:56:14+00:00"/>
    <meta property="og:title" content="Кремль хоче нав'язати Україні закон про самоврядування в ОРДЛО, але без контролю над кордоном і виведення бойовиків, - Безсмертний"/>
    <meta property="og:description" content="Кремль вимагатиме від України не новий закон про особливий порядок самоврядування в окремих районах Донецької та Луганської областей (ОРДЛО), а старий – редакції вересня 2014 року, де не передбачалось виведення військових частин, бойовиків й контролю над кордоном Про це український політик та дипломат Роман Безсмертний заявив в ефірі Еспресо.TV. “Якщо вчитатись в інформаційні повідомлення, або те, […]"/>
  </head>
  <body>
    <article>
      <h1>Кремль хоче нав'язати Україні закон про самоврядування в ОРДЛО, але без контролю над кордоном і виведення бойовиків, - Безсмертний</h1>
      <address><time datetime="2019-11-23T17:56:14+00:00">23 Nov 2019, 17:56</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2018/05/bezsmertniy_11-860x580-c-1.jpg"/>
      </figure>
      <p>
        <b>
          <b>Кремль вимагатиме від України не новий закон про особливий порядок самоврядування в окремих районах Донецької та Луганської областей (ОРДЛО), а старий – редакції вересня 2014 року, де не передбачалось виведення військових частин, бойовиків й контролю над кордоном</b>
        </b>
      </p>
      <p>Про це український політик та дипломат Роман Безсмертний заявив в ефірі <a href="https://espreso.tv/">Еспресо.TV.</a></p>
      <p>“Якщо вчитатись в інформаційні повідомлення, або те, що вийшло після розмов канцлера Меркель з Путіним , президента Макрона з Путіним, ті сигнали, які були наслідком зустрічі президента Зеленського і експрезидента Казахстану Назарбаєва, то не все є зрозумілим. Особливо теза, яка була оголошена спочатку президентом Путіним, а потім Пєсковим про те, що Київ має погодити закон про особливий порядок самоврядування в ОРДЛО з представниками “ЛНР”, “ДНР”, – заявив політик.</p>
      <p>За словами Безсмертного, цей закон існує в головах російської делегації, України та Європи в двох різних взаємовиключних редакціях: є так звана редакція вересня 2014 року і доповнена 2015 року.</p>
      <related>
        <h4>Читайте також</h4>
        <a href="https://rubryka.com/2019/11/20/zelenskyj-skazav-koly-budut-mistsevi-vybory-na-donbasi/"/>
        <a href="https://rubryka.com/2019/11/19/kyyiv-gotovyj-do-kompromisu-shhodo-donbasu-prystajko/"/>
      </related>
      <p>“Кремль намагається усадити Україну за стіл переговорів з “Л/ДНР” по варіанту вересня 2014 року. Цей проєкт і закон не мав додатку з 10 пунктів, який передбачав вихід на контрольований кордон, відновлення інформаційного простору, судової системи, системи безпеки, слідства, виведення бойовиків, військових частин за межі etc”, – пояснив дипломат.</p>
      <p>Безсмертний наголосив, що повернення до редакції закону 2014 року означає повністю здати те, про що говорилось, коли йшла мова про формулу Штайнмаєра.</p>
      <p>“Зараз гра в питаннях погодження змісту цього закону. Якби воно не було ключовим – зустріч (“нормандський формат”, – Ред.) перенесли б після Різдва, бо закінчується дія цього закону. Кремль вимагатиме не нове і не те, що є, а те, що було у вересні 2014 році”, – додав він.</p>
    </article>
  </body>
</html>