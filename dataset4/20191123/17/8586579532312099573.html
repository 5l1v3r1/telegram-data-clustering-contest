<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/trabzonsporda-sorloth-firtinasi-257632h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T17:29:00+00:00"/>
    <meta property="og:title" content="Trabzonspor’da Sörloth fırtınası"/>
    <meta property="og:description" content="Trabzonspor’a Premier Lig ekibi Crystal Palace’dan transfer olan Sörloth, bordo mavilileri sırtlamaya devam ediyor. Bordo mavililer, golcü oyuncunun fileleri havalandırdığı 7 maçta mağlubiyet yüzü görmedi."/>
  </head>
  <body>
    <article>
      <h1>Trabzonspor’da Sörloth fırtınası</h1>
      <address><time datetime="2019-11-23T17:29:00+00:00">23 Nov 2019, 17:29</time> by <a rel="author">Yeni Çağ Gazetesi</a></address>
      <p>
        <b>Trabzonspor’a Premier Lig ekibi Crystal Palace’dan transfer olan Sörloth, bordo mavilileri sırtlamaya devam ediyor. Bordo mavililer, golcü oyuncunun fileleri havalandırdığı 7 maçta mağlubiyet yüzü görmedi.</b>
      </p>
      <p>Trabzonspor’a sezon başında gelen Alexander Sörloth gollerine devam ediyor. Son olarak Ankaragücü karşısında fileleri havalandıran golcü oyuncu 12 maçta 7 gol ve 4 asistlik performansıyla göz doldurdu. Öte yandan Trabzonsspor, Sörloth’un gol attığı 7 maçta mağlubiyet yüzü görmedi.</p>
      <p>Süper Lig’in 12’nci haftasında MKE Ankaragücü deplasmanında aldığı 3 puanla maç fazlasıyla liderliğe yükselen Trabzonspor’da Alexander Sörloth fırtınası esiyor.<br/><br/>Bordo mavili takım ile ligde 12 maça çıkan golcü oyuncu, 7 gole imza atarken 4 de asist yaptı. Ayrıca Norveçli, Trabzonspor ile Avrupa Ligi elemelerinde de 4 maçta 2 kez rakip ağları sarstı.<br/><br/>Ayrıca Karadeniz temsilcisi Sörloth’un gol attığı 7 karşılaşmada mağlubiyet yaşamadı. Trabzonspor bu maçlardan 4 galibiyet ve 3 de beraberlik aldı.<br/><br/><b>SUDAN UCUZ GOLCÜ</b></p>
      <p>Premier Lig ekibi Crystal Palace’ye 2 yıl için toplam 750 bin Euro kiralama ücreti ödenerek kadrosuna kattığı Sörloth için Trabzonspor’un 6 milyon Euro’ya bonservisini alma hakkı da bulunuyor. Öte yandan Norveçli oyuncu Trabzonspor’dan yıllık 1.5 milyon Euro kazanıyor.<br/><br/>Sezon başında Hugo Rodallega’nın takımdan ayrılmasıyla golcü arayışlarına giren ve birçok futboluyla görüşen bordo mavili takımın yöneticileri, Alexander Sörloth transferi sonrası eleştirilse de Norveçli golcünün performansı, futbol kamuoyu tarafından büyük beğeni topladı.</p>
      <related>
        <a href="https://www.yenicaggazetesi.com.tr/galatasaraydan-son-38-yilin-en-kotu-performansi-257618h.htm"/>
        <a href="https://www.yenicaggazetesi.com.tr/trabzonspor-alanyaspor-1-0-macin-ozeti-255787h.htm"/>
        <a href="https://www.yenicaggazetesi.com.tr/sorlothun-pozisyonunda-var-hakemlerinin-diyalogu-ortaya-cikti-254928h.htm"/>
      </related>
    </article>
  </body>
</html>