<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/bakan-soylu-ey-kilicdaroglu-kiskanma-ne-olur-calis-senin-de-olur-1392927"/>
    <meta property="og:site_name" content="Karar.com"/>
    <meta property="article:published_time" content="2019-11-23T17:22:00+00:00"/>
    <meta property="og:title" content="Bakan Soylu: Ey Kılıçdaroğlu, kıskanma ne olur, çalış senin de olur"/>
    <meta property="og:description" content="Ağrı'da konuşan İçişleri Bakanı Soylu, CHP lideri Kılıçdaroğlu'nu eleştirerek,"/>
  </head>
  <body>
    <article>
      <h1>Bakan Soylu: Ey Kılıçdaroğlu, kıskanma ne olur, çalış senin de olur</h1>
      <address>
        <time datetime="2019-11-23T17:22:00+00:00">23 Nov 2019, 17:22</time>
      </address>
      <p>
        <b>Ağrı'da konuşan İçişleri Bakanı Soylu, CHP lideri Kılıçdaroğlu'nu eleştirerek, "Türkiye büyüyor. Kıskanmasınlar, dua etsinler. Ey Kemal Kılıçdaroğlu, kıskanma ne olur, çalış senin de olur" dedi.</b>
      </p>
      <p>İçişleri Bakanı Süleyman Soylu, bir dizi inceleme ve temasta bulunmak üzere geldiği Ağrı’da ilk olarak Ağrı Valiliğince kentte hizmete sunulan KOBİ Merkezini gezdi.</p>
      <p>Daha sonra Ağrı’da 20 bin kişiye iş imkanı sağlaması beklenen Tekstil Kent Proje alanında gerçekleşen fabrika açılışı ve temel atma törenine katıldı.</p>
      <p>
        <b>'DOĞUNUN MAKUS TALİHİ YENİLDİ'</b>
      </p>
      <p>Bakan Soylu, açılışta yaptığı konuşmada Doğu ve Güney Doğu bölgelerinde sağlanan huzur ve güven ortamı ile birlikte yatırımların artarak devem edeceğini dile getirerek, “Siz bu işin acısını, sıkıntısını yaşadınız. Çocuklarınızı okutmak istediniz müsaade etmediler. Bu işin sıkıntısını Ağrı, Şırnak, Hakkâri çekti. Siz bu işin sıkıntısını çektiniz. Ama şunu ifade etmek istiyorum. Şükürler olsun ki artık Doğu ve Güney Doğu’da artık huzur var. Büyüklerimizin eskiden etrafımızda bir söz söylerdi. “Doğunun makus talihi yıkılmaz” diye. Haklılardı. Yol yok, öğretmen, doktor, okul yok. Yok oğlu yok. Kim gelecek yatırım yapacak. Ama bir şeyi gördük. Bugün Tayip Erdoğan’ın liderliğindeki Türkiye’de büyük bir devrim gerçekleşti. Bu ülkede artık kimse “Doğunun makûs talihi yenilmez” demiyor. Allah’ımıza Binlerce kez şükürler olsun ki birileri istemese de bugün Doğunun makûs talihi yenilmiştir. Avrupa, Amerika kambura yatsa da dünyadaki başka ülkeler kambura yatsa da etrafımızda fitne coğrafyası oluşturmaya çalıştılar da bilmenizi istiyoruz ki Doğunun makûs talihi yenilmiştir” dedi.</p>
      <p>
        <b>'EY KEMAL KILIÇDAROĞLU KISKANMA'</b>
      </p>
      <p>Konuşmasında CHP Genel Başkanı Kemal Kılıçdaroğlu’nu eleştiren Soylu, “Bugün burada 11 bin kişilik bir istihdam sağlayacak bir tesisin açılışını gerçekleştirmek için toplandık. Bu sadece Ağrı’ya ait değildir. Bugün Tunceli’de, Mardin’de bu bölgedeki diğer şehirlerde büyük bir atılım içerisindeyiz. Doğu ve Güneydoğuda Anadolu’daki diğer şehirlerimizde sağladığımız huzur ve asayiş sayesinde ve milletimizin sayesinde bu neticeye ulaştık. Yatırımcılarımızın burada yatırım yapmasının önü açıldı. Birileri sağda solda istediği kadar ileri geri konuşsun. Siyaset yapmak adına Türkiye’nin can güvenliği yok. Kimse buraya gelmesin diye dünyaya mesaj vermeye çalışsın. Ama Halep oradaysa arşın burada. Ağrı bugün özellikle bu törenlere aslında bu sözlerin cevabını Ana Muhalefet Partisinin lideri ne vermiştir. Türkiye büyüyor. Kıskanmasınlar, dua etsinler. Ey Kemal Kılıçdaroğlu, kıskanma ne olur, çalış senin de olur” diye konuştu.</p>
      <p>
        <b>AĞRI/İHA</b>
      </p>
      <related>
        <a href="https://www.karar.com/guncel-haberler/soyludan-kaftancioglunun-korumalari-neden-alindi-sorusuna-cevap-1391720"/>
      </related>
    </article>
  </body>
</html>