<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/23/kaip-nepaklysti-socialineje-erdveje-ir-kada-bus-privaloma-zymeti-reklama/"/>
    <meta property="og:site_name" content="alkas.lt"/>
    <meta property="article:published_time" content="2019-11-23T17:05:00+00:00"/>
    <meta property="og:title" content="Kaip nepaklysti socialinėje erdvėje ir kada bus privaloma žymėti reklamą?"/>
    <meta property="og:description" content="Ar „Instagram‘ą“ aplenks jam į nugarą alsuojantis „TikTok“, kokia prekės ženklų sėkmės formulė „Youtube“, „LinkedIn“ tinkluose ir kas labiausiai domina Lietuvos socialinių tinklų vartotojus? Tradicinio renginio „Social Media Fest 2019“ vykusių diskusijų metu, be socialinių medijų naujienų ir tendencijų, taip pat pristatytos planuojamos teisinio reguliavimo naujovės dėl reklamos ženklinimo socialiniuose tinkluose."/>
  </head>
  <body>
    <article>
      <h1>Kaip nepaklysti socialinėje erdvėje ir kada bus privaloma žymėti reklamą?</h1>
      <address>
        <time datetime="2019-11-23T17:05:00+00:00">23 Nov 2019, 17:05</time>
      </address>
      <p>Ar „Instagram‘ą“ aplenks jam į nugarą alsuojantis „TikTok“, kokia prekės ženklų sėkmės formulė „Youtube“, „LinkedIn“ tinkluose ir kas labiausiai domina Lietuvos socialinių tinklų vartotojus? Tradicinio renginio „Social Media Fest 2019“ vykusių diskusijų metu, be socialinių medijų naujienų ir tendencijų, taip pat pristatytos planuojamos teisinio reguliavimo naujovės dėl reklamos ženklinimo socialiniuose tinkluose.</p>
      <p>
        <b>„Instagram“: nepakeičiamų nėra?</b>
      </p>
      <p>Konferencijoje aštrų klausimą, ar socialinis tinklas „TikTok“ pakeis jau populiariosios kultūros dalimi tapusį „Instagram“, iškėlė bendrovės „Httpool“ kūrybinių sprendimų vadovė Deimantė Binkytė.</p>
      <p>Kinijoje gimęs „TikTok“ socialinių medijų kontekste yra tikras fenomenas, šiandien turintis per 500 mln. aktyvių vartotojų visame pasaulyje.<br/>„Šis socialinis tinklas sulaukė populiarumo, nes ten gali labai greitai sukurti interaktyvius vaizdo filmukus, pasižyminčius nenušlifuota realybe bei įtraukiančiu turiniu. Vis dėl to „TikTok“ pasižymi labiau pramoginiu turiniu, o „Instagram“ jau yra taip įsišaknijęs į mūsų kultūrą, kad jį išstumti yra be galo sudėtinga. Tad prieš pereinant į kitus socialinius tinklus, prekės ženklams linkėčiau gerai apgalvoti, ar jau pilnai išnaudotos visos galimybės ten, kur šiandien galima susilaukti daugiausiai sėkmės“, – sako D. Binkytė.</p>
      <p>Anot jos, socialinis tinklas „Instagram“ yra tarsi vitrina verslui, kurioje galima dalintis savo kuriama produkcija.</p>
      <p>
        <b>Kaip teisingai žymėti reklamą?</b>
      </p>
      <p>„Social Media Fest 2019“ dalyviai pirmieji sužinojo apie Valstybinės vartotojų teisių apsaugos tarnybos (VVTAT) rengiamas reklamos žymėjimo socialinėje erdvėje gaires, kurios, kaip planuojama įsigalios per artimiausias dvi savaites. Apie parengto projekto nuostatas papasakojo Valstybinė vartotojų teisių apsaugos tarnybos VVTAT Nesąžiningos komercinės veiklos ir reklamos vyr. patarėja Inga Grinevičė ir Nesąžiningos komercinės veiklos ir reklamos skyriaus vedėja Milda Deimantė.</p>
      <p>„Stebime ir analizuojame visą viešąją erdvę, esame gavę iš viso maždaug 600 skundų dėl reklaminio turinio, skelbiamo viešojoje erdvėje. Kol kas nei vienas nuomonės formuotojas nėra nubaustas, tačiau situacija pasikeis įsigaliojus gairėms, kuriose bus tiksliai apibrėžta, kokia ir kaip informacija privalomai turi būti žymima. Pirmiausia reiktų atkreipti dėmesį į žodžių nuomonė ir reklama skirtumus. Štai nuomonės žymėti tikrai nereikia, tačiau informacija, kuri skatina pirkti, įsigyti prekes ar paslaugas, būtina žymėti ir aiškiai įvardinti savo sekėjams, kad tai yra reklama“, – sako I. Grinevičė.</p>
      <p>VVTAT įspėja, kad paskelbus reklaminio pobūdžio įrašą socialiniuose tinkluose ir nenurodžius, kad tai yra reklama, prekės ženklų lauks didžiulės baudos – iki 3 proc. metinės apyvartos. Nuomonės formuotojams baudos kuklesnės – iki kelių šimtų eurų.</p>
      <p>
        <b>Lietuvos gyventojai paskęsta „Facebook“ burbule</b>
      </p>
      <p>Išmaniosios komunikacijos agentūros „Idea prima“ inicijuotos apklausos metu rinkos tyrimų bendrovės „Synopticom“ 2019 m. lapkritį atlikta reprezentatyvi gyventojų apklausa parodė, kad Lietuvos gyventojai naudoja vidutiniškai daugiau nei tris skirtingas socialinių tinklų platformas.</p>
      <p>Daugiausiai šalies gyventojų – net 93 proc. naudojasi „Facebook“, 63 proc. – „Youtube“, o trečioje vietoje yra socialinis tinklas „Instagram“, kuriuo naudojasi 34 proc. lietuvių. Dažniausiai naudojamų socialinių tinklų TOP 5 toliau rikiuojasi „Linkedin“ (11 proc.) ir Pinterest (10 proc.).</p>
      <p>„Tyrimas parodė, kad daugiausiai žmonių laiko socialiniai tinklai „suvalgo“ ir labiausiai įtraukia dėl laisvalaikio, pramogų ir sporto tematikos. Pastebėjome ir įdomią tendenciją, kad socialiniai tinklai keičia šeimos albumus ir koreguoja žiniasklaidos vartojimą. Tai yra galimybė bendrauti ir sekti artimųjų bei draugų gyvenimą, vienu piršto spustelėjimu sužinoti aktualiausias naujienas ir aktualijas“, – sako išmaniosios komunikacijos agentūros „Idea prima“ partneris Linas Damanskis.</p>
      <p>Konferencijoje idėjomis, kodėl „Twitter“ nėra toks populiarus Lietuvoje ir kaip prekės ženklams ten uždirbti daugiau, dalijosi „Httpool“ „Twitter“ globalios komandos lyderis Artūrs Lukaševičs. Kaip nepasiklysti „Facebook“ auditorijų ir įrankių labirinte pasakojo šio tinklo atstovas Baltijos šalyse Mindaugas Oželis. „LinkedIn“ planuojamas naujoves atskleidė „LinkedIn“ grupės vadovas Šarūnas Sakalauskas. Rokas Kondratas, oficialus „YouTube“ partneris Baltijos šalyse, Videostars.lt vadovas papasakojo apie penkis pagrindinius video formatus sėkmei „YouTube“ kanale.</p>
      <related>
        <h4>Susiję straipsniai:</h4>
        <a href="http://alkas.lt/2011/06/01/%e2%80%9eveidaknygiu%e2%80%9c-per-700-mln-o-%e2%80%9eciulbetoju%e2%80%9c-300-mln/"/>
        <a href="http://alkas.lt/2018/08/07/353923/"/>
        <a href="http://alkas.lt/2018/10/27/europa-reikalauja-facebook-audito-ir-geresnes-jo-vartotoju-apsaugos/"/>
        <a href="http://alkas.lt/2014/12/30/7-budai-kaip-mazinti-vaiku-patycias-internete/"/>
        <a href="http://alkas.lt/2018/01/11/t-petryla-10-patarimu-jaunimui-kaip-buti-saugesniam-internete/"/>
      </related>
    </article>
  </body>
</html>