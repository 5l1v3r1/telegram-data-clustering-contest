<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/juventus/2019/11/23/news/juventus_batte_atalanta-241727639/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T17:04:00+00:00"/>
    <meta property="og:title" content="Atalanta-Juventus 1-3: Higuain e Dybala ribaltano tutto negli ultimi 15'"/>
    <meta property="og:description" content="Ultimo quarto d'ora di fuoco per il Pipita (doppietta) e la Joya, che replicano al vantaggio bergamasco di Gosens. Nel primo tempo Barrow fallisce un rigore"/>
  </head>
  <body>
    <article>
      <h1>Atalanta-Juventus 1-3: Higuain e Dybala ribaltano tutto negli ultimi 15'</h1>
      <h2>Ultimo quarto d'ora di fuoco per il Pipita (doppietta) e la Joya, che replicano al vantaggio bergamasco di Gosens. Nel primo tempo Barrow fallisce un rigore</h2>
      <address><time datetime="2019-11-23T17:04:00+00:00">23 Nov 2019, 17:04</time> by <a rel="author">EMANUELE GAMBA</a></address>
      <p><b>BERGAMO -</b>  Venti minuti di Juve bastano e avanzano, per questa squadra che è ormai la quintessenza del risultatismo: dopo la solita partita giocata male, e a tratti pessimamente, i bianconeri sono risaliti dallo sprofondo di una sconfitta certa e sacrosanta al fragore della vittoria più netta della stagione. Hanno risolto Higuain e Dybala, che quando non c'è Ronaldo si divertono un mondo, giocano uno per l'altro e, a conti fatti, hanno deciso la partita per conto loro (oltre che con il contributo fondamentale di Szczesny e del pacchetto difensivo centrale).<br/><br/>La Juve ha sofferto fin da subito il ritmo e l'aggressività dell'Atalanta, cioè quanto di più prevedibile ci fosse. Non ha fatto girare a vuoto i bergamaschi con un palleggio paziente ma ha spesso forzato i tempi facendo il gioco degli avversari, che se non ne hanno approfittato è stato per evidente carenza di finalizzatori. I nerazzurri hanno dominato in lungo e in largo per tre quarti di partita. In certi momenti hannn letteralmente sballottato la Juve. Hanno sbagliato un rigore (fallo di mano di Khedira) che Barrow ha calciato contro la traversa, hanno tirato il collo ai bianconeri e trovato il gol al 56' con una classica azione alla bergamasca: Barrow si è allargato sulla destra e ha crossato per l'inserimento di Gosens sulla parte opposta, puntualissimo sul colpo di testa. Sembrava che a quel punto la Juve non potesse sottrarsi alla sua prima sconfitta stagionale, anche perché il dominio tattico, fisico e finanche tecnico dell'Atalanta era evidente. I bianconeri non avevano prodotto una sola occasione da rete (Gollini ha chiuso la gara senza toccare palla), mentre Szczeseny aveva dovuto superarsi su un colpo di testa di Pasalic e De Ligt aveva respinto prodigiosamente un destro a colpo sicuro di Hateboer, tra le altre cose.<br/><br/>Se l'Atalanta non ha imperversato, è solo perché in mancanza di Zapata, Ilicic e Malinovsky , e con Muriel a mezzo servizio, è risultata inefficace negli ultimi venti metri: ma si può fargliene una colpa se a una rosa non sconfinata vengono tolte tutte le punte e se l'attacco finisce tutto sulle spalle di un ragazzo di ventuno anni che da almeno uno è in evidente crisi di crescita? La Juve, come sempre di questi tempi, ha resistito, fatto tesoro di ogni evento favorevole e raddirizzato la baracca con un'azione pasticciata e confusa risolta da un destro di Higuain che la deviazione di Toloi ha fatto diventare imprendibile, in un momento in cui la gara era totalmente nelle mani dell'Atalanta. Raggiunto il pari, però, i bianconeri hanno avuto ancora la forza di piazzare due contropiedi micidiali: sul primo, la fuga di Cuadrado ha premiato Higuain (ma i bergamaschi hanno protestato a lungo per un fallo di mano dello stesso Cuadrado, stranamente non visto da nessuno né in campo né alla moviola, in avvio di azione), mentre sul secondo, ormai in pieno recupero, il Pipita ha lanciato Dybala che ha chiuso i conti e confezionato un risultato inaudito, viste le premesse del gioco. Ma la Juve sarriana è questa: più risultatista che mai.<br/><br/><b>Atalanta (3-4-2-1):</b> Gollini – Toloi, Djimsiti, Palomino – Hateboer, De Roon, Freuler (40’ st Traoré), Gosens (26’ st Castagne) – Pasalic, Gomez – Barrow (12’ st Muriel). All.: Gasperini.<br/><b>Juventus (4-3-1-2): </b>Szczesny – Cuadrado, Bonucci, De Ligt, De Sciglio – Khedira (25’ st Emre Can), Pjanic, Bentancur (13’ st Douglas Costa) – Bernardeschi (26’ pt Ramsey) – Dybala, Higuain. All.: Sarri.<br/><b>Arbitro</b>: Rocchi.<br/><b>Reti </b>11’ st Gosens, 25’ st e 37’ Higuain, 47’ st Dybala<br/><b>Note:</b> ammoniti Higuain, Palomino, Dybala, Freuler, Gosens, Cuadrado, Toloi, Gollini. Spettatori 20.899, incasso 573.285,71 euro.<br/> </p>
    </article>
  </body>
</html>