<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/politics/ta-senaria-gia-diples-ekloges-oi-eisigiseis-ston-mitsotaki-kai-i-apli-analogiki/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T17:50:52+00:00"/>
    <meta property="og:title" content="Τα σενάρια για διπλές εκλογές, οι εισηγήσεις στον Μητσοτάκη και η απλή αναλογική"/>
    <meta property="og:description" content="Πολλά σενάρια παίζουν για εκλογές την επόμενη χρονιά ώστε να καεί η απλή αναλογική που ψήφισε η κυβέρνηση ΣΥΡΙΖΑ – ΑΝΕΛ"/>
  </head>
  <body>
    <article>
      <h6 class="kicker">Εντός του 2020</h6>
      <h1>Τα σενάρια για διπλές εκλογές, οι εισηγήσεις στον Μητσοτάκη και η απλή αναλογική</h1>
      <h2>Πολλά σενάρια παίζουν για εκλογές την επόμενη χρονιά ώστε να καεί η απλή αναλογική που ψήφισε η κυβέρνηση ΣΥΡΙΖΑ – ΑΝΕΛ</h2>
      <address><time datetime="2019-11-23T17:50:52+00:00">23 Nov 2019, 17:50</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η κυβέρνηση απορρίπτει το σενάριο σε όλους τους τόνους και το χαρακτηρίζει αστείο. Η αξιωματική αντιπολίτευση από την άλλη έχει ήδη αρχίσει να το σκέφτεται και να προετοιμάζεται.</p>
      <p>Ο λόγος για τα σενάρια περί πρόωρων εκλογών εντός του 2020, έναν εκλογικό αιφνιδιασμό που θα θελήσει να κάνει ο Κυριάκος Μητσοτάκης θέλοντας να «κάψει» την απλή αναλογική που ψήφισε η κυβέρνηση ΣΥΡΙΖΑ – ΑΝΕΛ και να πάει ξανά σε κάλπες αμέσως ώστε με το νέο εκλογικό σύστημα που θα φέρει να γίνει η ΝΔ απόλυτος κυρίαρχος.</p>
      <p>
        <a href="https://www.in.gr/2019/11/23/greece/eleni-topaloudi-sygklonizoun-oi-goneis-tis-ena-xrono-meta-ti-dolofonia-tis/">Ελένη Τοπαλούδη: Συγκλονίζουν οι γονείς της ένα χρόνο μετά τη δολοφονία της</a>
      </p>
      <p>Κι όμως, δεν πρόκειται για αστείο πέντε μήνες μετά τις εκλογές του Ιουλίου να συζητά κανείς ένα τέτοιο ενδεχόμενο.</p>
      <p>Θα έλεγε κανείς ότι και η άσκηση πολιτικής της κυβέρνησης προς αυτή την κατεύθυνση οδηγεί. Βάζει δηλαδή προς συζήτηση όλα τα θετικά μέτρα και τις μεταρρυθμίσεις (φοροελαφρύνσεις, εκλογικός νόμος, Συνταγματική Αναθεώρηση κ.λπ) ώστε να έχει καθαρό πεδίο να πάει σε διπλές κάλπες μέσα στο 2020.</p>
      <p>Οι «φανατικοί οπαδοί» αυτού του σεναρίου στη ΝΔ λένε ότι έτσι το κόμμα θα σαρώσει τον ΣΥΡΙΖΑ και θα τον οδηγήσει σε διάλυση. Βλέποντας και τις δημοσκοπήσεις, όπως κυριαρχεί η ΝΔ και η άσκηση πολιτικής που έχει επιλέξει, θα φαινόταν λογικό να πήγαινε ο Μητσοτάκης σε κάλπες.</p>
      <p>Θα είχε σίγουρη τη νίκη, θα έκαιγε την απλή αναλογική και θα ξαναπήγαινε σε κάλπες επιβεβαίωσης της πολιτικής κυριαρχίας του.</p>
      <h3>Συσπείρωση</h3>
      <p>Από την άλλη ο ΣΥΡΙΖΑ δείχνει να βρίσκεται ακόμη υπό το σοκ της ήττας, προσπαθεί να ανασυγκροτηθεί και το «ανέβασμα» των τόνων από τον Αλέξη Τσίπρα έχει στόχο τη συσπείρωση του κομματικού του ακροατηρίου, όποτε αυτό χρειαστεί. Και όπως λέει ο ίδιος ο Τσίπρας «ας τολμήσουν να κάνουν εκλογές». Ομως, στην Κουμουνδούρου γνωρίζουν ότι αυτή τη χρονική στιγμή ο ΣΥΡΙΖΑ είναι… πολύ στα κάτω του.</p>
      <p>Όπως αναφέρει στο ρεπορτάζ της στα «ΝΕΑ Σαββατοκύριακο» η Ελένη Ευαγγελοδήμου, «τα στρατόπεδα του Μαξίμου, της Κουμουνδούρου και της Χαριλάου Τρικούπη ζυγίζουν δεδομένα και προχωρούν σε εκτιμήσεις. Το μόνο που επίσημα διαφαίνεται προς το παρόν είναι μια κεντρική μητσοτακική «ιδέα»: εξάντληση της τετραετίας και διπλές κάλπες, οι πρώτες με την απλή αναλογική, οι δεύτερες με τον νέο νόμο ενισχυμένης αναλογικής.</p>
      <p>«Δεν θα μπορεί να σχηματιστεί κυβερνητική πλειοψηφία με απλή αναλογική, οπότε θα έχουμε δύο διαδοχικές αναμετρήσεις» έχει πει ο Κυριάκος Μητσοτάκης, ζητώντας συναίνεση σε έναν νόμο που θα εξασφαλίζει την κυβερνησιμότητα.</p>
      <p>Ο ίδιος έχει διαμηνύσει ότι θα ενημερώσει τους πολιτικούς αρχηγούς και ενώ την κατάργηση της απλής αναλογικής επιθυμεί και το Κίνημα Αλλαγής θεωρείται αμφίβολο ότι θα έλεγε εύκολα το «ναι» στην κυβερνητική πρόταση. Κομβική για τις ισορροπίες είναι η προεδρική εκλογή, ενώ οι εισηγήσεις που ήδη δέχεται ο Πρωθυπουργός ποικίλουν, λένε οι πληροφορίες, για το ποιος είναι ο τελικά ο καταλληλότερος χρόνος για τον εκλογικό νόμο.</p>
      <p>Φαίνεται πάντως πως θα αφορά ένα σύστημα με κλιμακωτό μπόνους για το πρώτο κόμμα και χωρίς αλλαγή στο πλαφόν του 3% για την είσοδο των μικρών κομμάτων στη Βουλή.</p>
      <p>Στο τραπέζι, ωστόσο, παραμένουν εναλλακτικά σενάρια, που εδώ και καιρό εξετάζονται από τους συνεργάτες του Πρωθυπουργού. Ο ίδιος θα αποφασίσει τελικά το πώς και κυρίως το πότε θα ξεπεράσει πιο εύκολα τον σκόπελο της απλής αναλογικής, στοχεύοντας ξακάθαρα σε ισχυροποίηση της ΝΔ για άλλη μία τετραετία».</p>
      <h3>Είναι πολλές οι προκλήσεις</h3>
      <p>«Τα θέματα αυτά είναι στην αρμοδιότητα του Πρωθυπουργού, αποκλειστικά» λένε λακωνικά πηγές κοντά στο πρωθυπουργικό γραφείο, χωρίς να προσδιορίζουν χρονοδιαγράμματα. Είναι σίγουρο όμως ότι η αλλαγή του εκλογικού νόμου, όπως έχει προαναγγείλει ο Κυριάκος Μητσοτάκης ώστε «ένα κόμμα με 40% να έχει την αυτοδυναμία», θα βρεθεί σύντομα στην κορυφή των πολιτικών συζητήσεων. Ηδη πυκνώνει η σεναριολογία ακόμα και για πρόωρο εκλογικό αιφνιδιασμό στο μέσο της τετραετίας της ή νωρίτερα για το «κάψιμο» της απλής αναλογικής.</p>
      <p>Πάντως, θα είχε πολύ ενδιαφέρον να δούμε αν το σενάριο της διπλής κάλπης το 2020 έχει κάποια τύχη. Κι αυτό γιατί διακυβεύονται κι άλλα ζητήματα.</p>
      <p>Όπως π.χ. ότι η κυβέρνηση επιδιώκει την πολιτική και κοινωνική σταθερότητα και μια διπλή εκλογική αναμέτρηση θα έφερνε πίσω τη χώρα.</p>
      <p>Και πώς από την άλλη η κυβέρνηση ζητά από Ελληνες και ξένους να εμπιστευτούν τις προοπτικές της χώρας, αλλά σχεδιάζει κάλπες;</p>
      <p>Σίγουρα πολλά θα εξαρτηθούν τους επόμενους μήνες και από το Προσφυγικό που αναδεικνύεται σε αγκάθι στα πλευρά της κυβέρνησης.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>