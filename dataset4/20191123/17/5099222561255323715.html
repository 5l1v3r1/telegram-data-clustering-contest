<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23509521-video-romanii-dintr-sectie-din-londra-apucat-danseze-hora.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T17:50:00+00:00"/>
    <meta property="og:title" content="VIDEO Românii dintr-o secție de votare din Londra s-au apucat să danseze hora în jurul urnei"/>
    <meta property="og:description" content="Românii din secția 551 din Harrow, Londra, s-au apucat să joace hora chiar în sala de sport în care se desfășoară procesul electoral, potrivit unor imagini filmate de un student și"/>
  </head>
  <body>
    <article>
      <h1>VIDEO Românii dintr-o secție de votare din Londra s-au apucat să danseze hora în jurul urnei</h1>
      <address><time datetime="2019-11-23T17:50:00+00:00">23 Nov 2019, 17:50</time> by <a rel="author">Redactia</a></address>
      <p><b>Românii din secția 551 din Harrow, Londra, s-au apucat să joace hora chiar în sala de sport în care se desfășoară procesul electoral, potrivit unor imagini filmate de un student și distribuite, sâmbătă, pe Facebook de europarlamentarul Rareș Bogdan. Românii din Marea Britanie se află pe locul al doilea în topul celor din diaspora care și-au ales deja președintele în cel de-al doilea tur al scrutinului prezidențial. </b><br/><br/>"Secția 551 din Harrow, LONDRA, Marea Britanie, ACUM, Entuziasm fără precedent la urne. Diaspora votează, Diaspora dansează, Diaspora contează! "Ăștia" dau o lecție usturătoare celor care și-au bătut joc 30 de ani de România. (Mulțumesc foarte mult pentru filmare, George Ion Alexandru, din Severin, student la Londra!)", a scris Rareș Bogdan, pe rețeaua socială. <br/><br/>Până la ora 17.00, nu mai puțin de 243.498 de români au votat pe liste suplimentare, 17.503 prin corespondență, în total 261.001 de alegători în diaspora. Pe primul loc se află, în continuare, românii din Italia. Aici au votat 47.628 de alegători, iar pe locul al doilea sunt cei din Marea Britanie, unde și-au exprimat opțiunea de vot 43.584 de români. În Germania au votat 40.458 de alegători, iar în Spania 32.258.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FRares.I.Bogdan%2Fvideos%2F442197190028894%2F&amp;show_text=0&amp;width=300" width="300" height="531" data-service="Facebook" scrolling="no"/>
      </figure>
    </article>
  </body>
</html>