<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/ustoppelige-liverpool-stormer-videre/71853832"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T17:00:56+00:00"/>
    <meta property="og:title" content="Ustoppelige Liverpool stormer videre"/>
    <meta property="og:description" content="Liverpool stormer videre i Premier League. Laget er oppe i 37 poeng fra 13 kamper etter lørdagens 2-1-seier over Crystal Palace."/>
  </head>
  <body>
    <article>
      <h1>Ustoppelige Liverpool stormer videre</h1>
      <h2>Liverpool stormer videre i Premier League. Laget er oppe i 37 poeng fra 13 kamper etter lørdagens 2-1-seier over Crystal Palace.</h2>
      <address><time datetime="2019-11-23T17:00:56+00:00">23 Nov 2019, 17:00</time> by <a rel="author">NTB / Redaksjonen</a></address>
      <ul>
        <li>
          <b>Crystal Palace - Liverpool 1-2</b>
        </li>
      </ul>
      <p>Seieren ble sikret først i det 85. minuttet da Roberto Firmino var på rett plass og satte ballen i mål etter en corner. Tre minutter tidligere hadde Wilfried Zaha utlignet og gitt Palace håp om poeng på hjemmegress.</p>
      <p>Sadio Mané noterte også nok en viktig scoring for gjestene, som er ubeseiret i årets sesong. Ned til serietoer Leicester skiller det fortsatt åtte poeng.</p>
      <p>
        <b>Lørdagens trepoenger kom absolutt ikke uten dramatikk. Palace-spillerne trodde en stund de hadde tatt ledelsen like før pause, men James Tomkins' mål ble etter hvert annullert etter en gjennomgang videoverktøyet VAR.</b>
      </p>
      <p>Reprisen viste at Jordan Ayew var i overkant røff i en duell med Dejan Lovren før Tomkins headet ballen i mål, og dermed ble det dømt frispark til Liverpool.</p>
      <h3>Hardt straffet</h3>
      <p>Annulleringen kom på et surt tidspunkt for Palace, og like etter pause skulle det bli enda tøffere for gjestene. Mané var frampå kort tid etter å ha misbrukt en bra sjanse, og på forsøk to satt ballen i mål. Avslutningen var ikke spesielt hard, men Palace-keeper Vicente Guaita klarte ikke annet en å slå ballen i stolpen, så i den andre stolpen og i mål.</p>
      <p>
        <b>Scoringen vekket Liverpool til liv etter en første omgang der de ikke klarte å sette vertene under tilstrekkelig press. Anfield-laget skapte gode muligheter etter pause, særlig for Mané og Firmino, men de fleste ble misbrukt.</b>
      </p>
      <p>Vertene hadde også sine forsøk. Kvarteret før slutt var den tidligere Liverpool-spissen Christian Benteke nær scoring med en akrobatisk volley, men forsøket gikk like utenfor.</p>
      <h3>Sterk rekke</h3>
      <p>Etter 81 minutter skulle det likevel lykkes for Palace. Vertene vasket fram et godt angrep, og Zaha banket ballen inn lavt i målet på pasning fra Benteke.</p>
      <p>Så avgjorde - selvfølgelig - Firmino for et Liverpool-lag som nekter å avgi poeng. Høstens eneste poengtap i serien kom borte mot Manchester United. De øvrige tolv kampene er vunnet.</p>
      <p>I neste spiller Liverpool hjemme mot Brighton, mens Crystal Palace får en tøff bortekamp mot Burnley.</p>
    </article>
  </body>
</html>