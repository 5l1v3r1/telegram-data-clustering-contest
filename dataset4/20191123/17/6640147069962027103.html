<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/europa-crescita-mercato-smartphone/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-23T17:08:00+00:00"/>
    <meta property="og:title" content="Vendite smartphone: l'Europa registra la più alta crescita durante il Q3 | MobileLabs"/>
    <meta property="og:description" content="Gli europei acquistano moltissimi smartphone: in Europa si è registrata la più alta crescita delle vendite di smartphone a livello globale durante il Q3."/>
  </head>
  <body>
    <article>
      <h1>Vendite smartphone: l'Europa registra la più alta crescita durante il Q3 | MobileLabs</h1>
      <address>
        <time datetime="2019-11-23T17:08:00+00:00">23 Nov 2019, 17:08</time>
      </address>
      <p>Il <b>mercato</b> degli <b>smartphone</b> continua a crescere. Quello europeo, in particolare, ha regalato non poche soddisfazioni ai produttori. Secondo l’analisi condotta da <a href="https://www.canalys.com/newsroom/canalys-european-smartphone-market-q3-2019?ctid=986-6fc601d825e79e5b22a31dec6119569b">Canalys</a>, in <b>Europa</b>, durante il <b>terzo trimestre</b> del <b>2019</b>, si sarebbe registrato un aumento delle vendite di smartphone dell’<b>8%</b>, contro il 6% dell’Asia Pacifica.</p>
      <p>In modo particolare, non si può che evidenziare l’ottimo traguardo raggiunto da <a href="http://www.tomshw.it/smartphone/samsung-galaxy-s10-lite-conferme-specifiche-fcc/"><b>Samsung</b></a>, ovvero <b>18,7 milioni</b> di smartphone venduti (+26% rispetto allo stesso periodo del 2018). Al secondo posto si posiziona <a href="http://www.tomshw.it/smartphone/microsoft-puo-vendere-a-huawei-ricevuta-la-licenza-dagli-usa/"><b>Huawei</b></a>, con <b>11,6 milioni</b> di smartphone distribuiti. L’azienda, pur essendo stata colpita da alcune decisioni del governo statunitense, non sembrerebbe cedere, continuando a preservare il proprio ruolo.</p>
      <figure>
        <img src="https://www.tomshw.it/images/images/2019/11/vendite-smartphone-q3-2019-64694.768x432.jpg"/>
      </figure>
      <p>Al terzo posto si colloca invece <a href="http://www.tomshw.it/hardware/apple-si-unisce-a-intel-nella-battaglia-contro-un-troll-dei-brevetti/"><b>Apple</b></a>, con <b>9,8 milioni</b> di device spediti. Il risultato non è però positivo, dato che la società di Cupertino si trova a dover fare i conti con un un calo del 4% rispetto all’anno precedente.</p>
      <figure>
        <img src="https://www.tomshw.it/images/images/2019/11/vendite-smartphone-q3-2019-64693.768x432.jpg"/>
      </figure>
      <p>Incredibile è il risultato di <a href="http://www.tomshw.it/smartphone/xiaomi-quale-smartphone-comprare/"><b>Xiaomi</b></a>, con una crescita del 73% rispetto al 2018, superando la soglia dei<b> 5,5 milioni</b> di smartphone venduti. L’azienda cinese è riuscita, in davvero pochissimo tempo, a imporsi nel mercato globale, proponendo dispositivi con un rapporto qualità/prezzo eccezionale. Il futuro è invece imprevedibile: l’arrivo del <b>5G</b>, specialmente negli smartphone di<a href="http://www.tomshw.it/smartphone/xiaomi-5g-smartphone-2020-oltre-250-euro/"> fascia media</a> e l’implementazione da parti di altri operatori di telefonia mobile, potrebbe rimescolare le carte sul tavolo. Quasi tutti gli OEM potranno <b>sfruttare</b> il nuovo standard per esportare ancora più dispositivi.</p>
      <blockquote>Xiaomi Mi 9 Lite, con 6 GB di RAM e 128 GB di memoria interna, è disponibile su Amazon a circa 240 euro. Lo trovate a <a href="https://toms.it/ZrEHU">questo indirizzo</a>.</blockquote>
    </article>
  </body>
</html>