<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392404-%d7%92%d7%93%d7%a2%d7%95%d7%9f-%d7%a1%d7%a2%d7%a8-5"/>
    <meta property="og:site_name" content="סרוגים"/>
    <meta property="article:published_time" content="2019-11-23T17:45:09+00:00"/>
    <meta property="og:title" content="סער: &quot;לערוך פריימריז בליכוד בתוך 21 יום&quot;"/>
    <meta property="og:description" content="לאחר הגשת כתב האישום, גדעון סער קרא שוב לערוך פריימריז לראשות הליכוד והתנגד לדברי ראש הממשלה: &quot;לא תקין לומר שיש כאן הפיכה שלטונית. אין אדם אחד שחושב..."/>
  </head>
  <body>
    <article>
      <h1>סער: "לערוך פריימריז בליכוד בתוך 21 יום"</h1>
      <h2>לאחר הגשת כתב האישום, גדעון סער קרא שוב לערוך פריימריז לראשות הליכוד והתנגד לדברי ראש הממשלה: "אין אדם אחד שחושב שאחרי בחירות שלישיות נתניהו יצליח להרכיב ממשלה"</h2>
      <address><time datetime="2019-11-23T17:45:09+00:00">23 Nov 2019, 17:45</time> by <a rel="author">, חדשות סרוגים</a></address>
      <p>בראיון ראשון מאז <u><a href="https://www.srugim.co.il/392364-%d7%90%d7%95%d7%a4%d7%98%d7%99%d7%9e%d7%99-%d7%95%d7%9e%d7%aa%d7%95%d7%9f-%d7%a0%d7%aa%d7%a0%d7%99%d7%94%d7%95-%d7%a4%d7%a8%d7%a1%d7%9d-%d7%a1%d7%a8%d7%98%d7%95%d7%9f-%d7%9c%d7%a4%d7%a0%d7%99-%d7%9b">הגשת כתב האישום</a></u> נגד ראש הממשלה בנימין נתניהו, ח"כ גדעון סער (הליכוד) התייחס הערב (מוצ"ש) לאירועים המשפטיים ולפלונטר הפוליטי.</p>
      <figure>
        <iframe data-src="https://twitter.com/NewsChannelIL/status/1198305388564746241?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"זה היה ערב עצוב וקשה במיוחד" אמר סער על הגשת כתב האישום ביום חמישי האחרון. "אך צריך לזכור: ראש הממשלה נתניהו לא הורשע באף עבירה וחזקת החפות עומדת לו".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FGideonSaarLikud%2Fvideos%2F2625727067506742%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>כשנשאל על הנאום של ראש הממשלה בתגובה להגשת כתב האישום, בה קרא "לחקור את החוקרים", סער אמר כי "לא השתנה כלום בפרקליטות במשך העשור של נתניהו למרות הביקורת עליה. צריך לעשות הרבה שינויים בפרקליטות, אבל הוא לא יעשה אותם".</p>
      <p>עם זאת, הוא התנגד לקריאות של נתניהו על הפיכה שלטונית ואמר כי "ראש ממשלה לא יכול לומר על החלטה של היועץ שהתקבלה בגדר סמכותו, יועץ שהוא עצמו מינה, כהפיכה שלטונית". לדבריו, "זה לא נסיון תיקון, זה ניסיון ריסוק, ולכן הדברים האלה לא נאמרו בשמי. לא כחבר ליכוד ולא כנבחר ליכוד".</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>"לחקור את החוקרים", הצהרת נתניהו נגד כתב האישום נגדו (קרדיט: קונטקט)</p>
      <p>עוד אמר כי "הבעיה של נתניהו לכהן איננה משפטית אלא פוליטית. הוא לא הצליח להרכיב ממשלה. אין אדם אחד שחושב שאחרי בחירות שלישיות או רביעיות נתניהו יצליח להרכיב ממשלה. זה ייגמר באחד משתי דרכים – או שנמשיך בבחירות עד שיעזוב, או שימסור את השלטון חלילה לאוייבינו בשמאל. לא היינו רחוקים מזה". עוד אישר כי "בכירי הליכוד מדברים ביניהם אבל לא תמיד אומרים את הדברים גם בחוץ".</p>
      <p>בסיכום דבריו קרא לערוך פריימריז לראשות הליכוד עוד לפני פיזור הכנסת בעוד 19 ימים. "אני פונה לראש הממשלה – תן ידך למהלך של פריימריז מוקדמים, עשה ככל שביכולתך לאפשר לכל מי שרוצה להתמודד, כדי שנוכל להבטיח את שלטון הליכוד, ולמנוע את המשך טירוף המערכות הזאת" אמר. "אני מתכוון לפנות ליו"ר חיים כץ, אבל גם לראש הממשלה. אני קורא לו – מה אתה מוכן לעשות כדי למנוע טירוף מערכות?".</p>
      <p>מהליכוד נמסר בתגובה כי "יו״ר הליכוד הוא ראש הממשלה נתניהו שהביא לליכוד 32 מנדטים בפתק מחל עליו נכתב 'הליכוד בראשות נתניהו'. מצער לראות שבזמן שראש הממשלה נתניהו שומר על ביטחון ישראל בכל החזיתות ופועל לשמר את שלטון הליכוד, גדעון סער כהרגלו מגלה אפס נאמנות ומקסימום חתרנות".</p>
    </article>
  </body>
</html>