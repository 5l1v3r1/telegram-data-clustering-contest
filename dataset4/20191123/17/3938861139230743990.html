<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_todi-yih-mig-vryatuvati-hlib-teper-nas-vryatuye-pamyat-aktivisti-prijshli-do-konsulstv-rosiyi-po-vsij-ukrayini/939559"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T17:26:00+00:00"/>
    <meta property="og:title" content="&quot;Тоді їх міг врятувати хліб, тепер нас врятує пам'ять&quot;: активісти прийшли до консульств Росії по всій Україні"/>
    <meta property="og:description" content="Десятки активістів у Львові, Києві, Одесі та Харкові вийшли до консульств Росії, бо вважають Москву винною у смерті мільйонів українців під час Голодомору 1932&amp;minus;1933 років. Біля генерального консульства Росії у Харкові зібралися представники Об'єднання добровольців, активісти ..."/>
  </head>
  <body>
    <article>
      <h1>"Тоді їх міг врятувати хліб, тепер нас врятує пам'ять": активісти прийшли до консульств Росії по всій Україні</h1>
      <address><time datetime="2019-11-23T17:26:00+00:00">23 Nov 2019, 17:26</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939559_w_300.jpg?v=0"/>
        <figcaption>Акція пам'яті жертв Голодомору біля консульства РФ, Харків. Фото: hromadske</figcaption>
      </figure>
      <p>Десятки активістів у Львові, Києві, Одесі та Харкові вийшли до консульств Росії, бо вважають Москву винною у смерті мільйонів українців під час Голодомору 1932−1933 років.</p>
      <p>Біля генерального консульства Росії у Харкові зібралися представники Об'єднання добровольців, активісти Всесвітнього Руху Патріотів України, члени Фрайкору та ветерани бойових дій на Донбасі, повідомляє <a href="https://hromadske.ua/posts/bilya-konsulstv-rf-u-mistah-ukrayini-projshli-akciyi-pamyati-zhertv-golodomoru">Громадське</a>.</p>
      <p>"Це прямий зв'язок між минулим і теперішнім часом. Від Росії завжди відходили воєнні дії — це історичний факт: Фінляндія, Чехословаччина, Сирія. Якщо будемо пам'ятати, не буде повторюватися те ж саме", — розповів ветеран війни на Донбасі Олександр Оніщук.</p>
      <p>Активісти розклеїли листівки біля консульства з написом: "Тоді їх міг врятувати хліб, тепер нас врятує пам'ять".</p>
      <p>Консульство у суботу було зачинене, тому до мітингувальників ніхто не вийшов. Захід пройшов мирно. За порядком слідкували близько 30 поліцейських.</p>
      <p>У Львові півсотня представників "Об'єднання добровольців" та "Всесвітнього Руху Патріотів України пікетували російське консульство у місті.</p>
      <p>"Ми нагадуємо, що в Голодоморі винна саме Росія. Тому ми прийшли до російського консульства. У цей день важливо згадати, пом'янути тих людей, які загинули в часи Голодомору", — розповів Сергій Небельський активіст "Об`єднання добровольців".</p>
      <p>Протестувальники у Львові також розклеїли листівки на паркані консульства з написом: "Голодомор. Пам'ятаємо. Помстимось".</p>
      <p>З російського консульства до учасників акції також ніхто не вийшов. Захід відбувся мирно.</p>
      <p>Аналогічні акції пройшли в Києві та Одесі.</p>
      <blockquote>"Згідно різних досліджень, від Голодомору 1932-33 років померло від 4 до 8 мільйонів українців. Ці втрати співставні з нашими втратами у Другій світовій війні. Ми українці і нам усе до снаги, але є дві речі, яких ми ніколи не зможемо – не зможемо це забути, не зможемо це пробачити", - сказав президент Володимир Зеленський на акції вшанування пам'яті жертв Голодомору в Києві.</blockquote>
    </article>
  </body>
</html>