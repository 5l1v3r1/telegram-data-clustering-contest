<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/migranti-lampedusa-1.4902194"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-23T17:43:50+00:00"/>
    <meta property="og:title" content="Migranti, naufragio vicino Lampedusa. I superstiti: &quot;Almeno 20 dispersi&quot;"/>
    <meta property="og:description" content="Tratte in salvo 149 persone. Individuato in Messina il porto sicuro per la Ocean Viking"/>
  </head>
  <body>
    <article>
      <h1>Migranti, naufragio vicino Lampedusa. I superstiti: "Almeno 20 dispersi"</h1>
      <h2>Tratte in salvo 149 persone. Individuato in Messina il porto sicuro per la Ocean Viking</h2>
      <address><time datetime="2019-11-23T17:43:50+00:00">23 Nov 2019, 17:43</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.89098.1569687620!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Migranti su un barcone (Ansa)</figcaption>
      </figure>
      <p>Roma, 23 novembre 2019 - <b>Ennesimo naufragio di migranti</b>. A meno di un miglio da <b>Lampedusa</b> un <b>barcone si è ribaltato</b>. Le motovedette della Guardia Costiera e della Guardia di Finanza hanno <b>tratto in salvo finora 149 migranti.</b> Il naufragio è avvenuto a circa un miglio dalla costa, tra la spiaggia dell'isola dei conigli e Cala Galera. La speranza è che in mare non ci sia più nessuno, ma i sopravvissuti dicono di essere partiti in 169, quindi - se il numero fosse vero - <b>all'appello mancano venti persone</b>. Al porto, dove sono stati trasportati i naufraghi, ci sono due uomini (un eritreo e un libico) disperati perché le loro mogli non sono mai arrivate sulla terraferma. Le motovedette continuano le ricerche con raffiche di Libeccio fino a 23 nodi e onde alte, nel buio pesto della sera, coadiuvate da un aereo che perlustra l'area e dalle forze dell'ordine che ispezionano la costa nell'ipotesi che qualcuno possa aver raggiunto l'isola a nuoto.</p>
      <h3>Messina porto sicuro per Ocean Viking</h3>
      <p>Intanto <b>Italia, Germania, Francia e Malta</b> hanno congiuntamente richiesto alla Commissione europea l'attivazione della procedura di <b>ricollocamento dei migranti a bordo della Ocean Viking</b>. E' la prima volta che accade: l'intervento europeo viene sollecitato da tutti i Paesi che hanno condiviso il pre-accordo de La Valletta. E' un passo significativo in vista di una gestione realmente solidale dei flussi migratori che interessano la rotta mediterranea. Sulla scorta di tale richiesta è stato<b> individuato in Messina il porto di sbarco. </b></p>
      <p>Chi invece non ha ancora un porto sicuro è la <b>Open Arms</b>. "Onde di oltre 4 metri previste in poche ore nel #Med. Continuiamo senza un porto sicuro dove far sbarcare le 73 persone che sono a bordo e senza autorizzazione per ripararci dal temporale. Questa è l'Europa oggi", scrive infatti la ong su Twitter.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>