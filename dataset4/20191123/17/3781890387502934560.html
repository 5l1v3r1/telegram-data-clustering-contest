<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743263"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T17:30:00+00:00"/>
    <meta property="og:title" content="คลิปกระบะแซงผิดจังหวะ ชนบิ๊กไบค์นักร้องวงFEELดับ"/>
    <meta property="og:description" content="เปิดคลิปนาทีสลด! กระบะแซงผิดจังหวะ บิ๊กไบค์โชคร้ายวิ่งมาในเลนปกติ ถูกชนประสานงาเข้าอย่างจัง ทำให้ผู้ขับขี่ซึ่งเป็นนักร้องนำวง 'FEEL' เสียชีวิตคาที่ พร้อมเพื่อนที่นั่งซ้อนท้ายมาด้วย"/>
  </head>
  <body>
    <article>
      <h1>คลิปกระบะแซงผิดจังหวะ ชนบิ๊กไบค์นักร้องวงFEELดับ</h1>
      <address>
        <time datetime="2019-11-23T17:30:00+00:00">23 Nov 2019, 17:30</time>
      </address>
      <p>
        <b>เปิดคลิปนาทีสลด! กระบะแซงผิดจังหวะ บิ๊กไบค์โชคร้ายวิ่งมาในเลนปกติ ถูกชนประสานงาเข้าอย่างจัง ทำให้ผู้ขับขี่ซึ่งเป็นนักร้องนำวง "FEEL" เสียชีวิตคาที่ พร้อมเพื่อนที่นั่งซ้อนท้ายมาด้วย</b>
      </p>
      <p>เมื่อวันที่ 24 พ.ย.ผู้สื่อข่าวรายงานว่า โลกออนไลน์ได้มีการแชร์คลิปอุบัติเหตุรถกระบะคันหนึ่ง ซึ่งพุ่งชนประสานงากับรถจยย.บิ๊กไบค์อย่างรุนแรง เป็นเหตุให้มีผู้เสียชีวิต 2 ราย โดยคลิปวิดีโอดังกล่าว บันทึกได้จากกล้องหน้ารถของรถกระบะสีดำคู่กรณี ซึ่งจุดที่เกิดเหตุเป็นลักษณะถนน 2 เลนวิ่งสวนกัน โดยจะเห็นได้ว่าก่อนถึงจุดเกิดเหตุมีรถยนต์สีขาวขับอยู่ด้านหน้าและได้จอดรถและเปิดสัญญาณไฟเพื่อที่จะเตรียมเลี้ยวเข้าซอย แต่รถกระบะสีดำได้แซงขึ้นไปทางด้านขวา เป็นจังหวะเดียวกับที่รถจจยย.บิ๊กไบค์ที่ขับขี่สวนมาในเลนของตัวเอง จึงเกิดการชนประสานงาเข้าอย่างจัง ทำให้คนขี่จยย.บิ๊กไบค์และผู้ที่นั่งซ้อนมาเสียชีวิตทันทีทั้ง 2 ราย</p>
      <figure>
        <img src="https://www.dailynews.co.th/admin/upload/20191124/news_qWWxZdQnFw075430_533.jpg?v=201911241012?v=7147"/>
      </figure>
      <p>สำหรับอุบัติเหตุในครั้งนี้ ทราบว่า เกิดที่เมื่อช่วงสายของวันที่ 22 พ.ย.ที่ผ่านมา บริเวณเส้นทางน่าน-ทุ่งช้าง ด้านหน้าอบต.ป่าคา อ.ท่าวังผา จ.น่าน ส่วนผู้เสียชีวิต 1 ใน 2 รายนั้น ทราบในภายหลังว่าเป็น นาย<b>ธัชพงศ์ บัวภา หรือ หนุ่ม นักร้องนำวง </b><b>FEEL ซึ่งเป็นผู้ขี่บิ๊กไบค์คันดังกล่าว</b> สำหรับกระบะคันคู่กรณี หลังจากเกิดเหตุก็ไม่ได้หลบหนีแต่อย่างใด<b> </b>ทั้งนี้ ในส่วนของวง FEEL นั้น มีสมาชิกทั้งหมด 4 คน ประกอบด้วย นายธัชพงศ์ บัวภา (หนุ่ม) นักร้องนำ นายปริญญา พิกุล (แมน) มือกีต้าร์ นายโกวิท นิลบางขวาง (บาส) มือกลอง และ นายอำนาจ ล้ำเลิศทรัพย์ (เพชร) มือเบส และเพิ่งมีผลงานเพลง "ความเหงา" เป็นเพลงแรกของวง.</p>
      <figure>
        <img src="https://www.dailynews.co.th/admin/upload/20191124/news_kbNDylheWH003108_533.jpg?v=201911241012?v=9167"/>
      </figure>
      <figure>
        <img src="https://www.dailynews.co.th/admin/upload/20191124/news_mqdFfIcFHc003158_533.jpg?v=201911241012?v=3076"/>
      </figure>
      <p>ขอบคุณภาพและคลิปจากเพจ รปภ.อู๊ดอี๊ดและเพจ ธัชพงศ์ บัวภา<br/><a href="https://www.facebook.com/ake.sreesuvan.3/videos/pcb.1233911513459970/1233911376793317/?type=3&amp;theater">ชมคลิป</a><br/> </p>
    </article>
  </body>
</html>