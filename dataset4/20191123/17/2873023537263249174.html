<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/antipoliteysi/220232_mideniki-anohi-stin-esostrefeia-apo-gennimata"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T17:10:59+00:00"/>
    <meta property="og:title" content="Μηδενική ανοχή στην εσωστρέφεια από Γεννηματά"/>
    <meta property="og:description" content="Να φρενάρει τους «δελφίνους» και τις φωνές που της ασκούν έντονη κριτική, επιχείρησε η επικεφαλής του ΚΙΝ.ΑΛΛ., στο έκτακτο συνέδριο του ΠΑΣΟΚ."/>
  </head>
  <body>
    <article>
      <h1>Μηδενική ανοχή στην εσωστρέφεια από Γεννηματά</h1>
      <address><time datetime="2019-11-23T17:10:59+00:00">23 Nov 2019, 17:10</time> by <a rel="author">efsyn.gr</a></address>
      <p>
        <b>Να φρενάρει τους «δελφίνους» και τις φωνές που βρίσκονται απέναντί της και της ασκούν έντονη κριτική, επιχείρησε η επικεφαλής του ΚΙΝ.ΑΛΛ. στο συνέδριο του ΠΑΣΟΚ.</b>
      </p>
      <p>Ξεκάθαρο μήνυμα προς το <b>εσωτερικό </b>του κόμματος έστειλε η επικεφαλής του Κινήματος Αλλαγής, <b>Φώφη Γεννηματά</b>, κατά την ομιλία της στο έκτακτο <b>συνέδριο του ΠΑΣΟΚ</b> που ξεκίνησε το απόγευμα του Σαββάτου στο ΣΕΦ και θα ολοκληρωθεί την Κυριακή.</p>
      <p>Η κ. Γεννηματά, στην ομιλία της με την οποία άνοιξε το συνέδριο, υπογράμμισε πως «η περίοδος εσωστρέφειας <b>τελειώνει οριστικά</b>», απαντώντας ουσιαστικά στα στελέχη του κόμματος που της ασκούν κριτική. Όπως δήλωσε, από την ερχόμενη Δευτέρα, θα υπάρξει <b>μηδενική ανοχή</b> στη μιζέρια, την εσωστρέφεια και την απομόνωση.</p>
      <p>Στο ίδιο πνεύμα μιλώντας, έστειλε μήνυμα προς τους <b>μνηστήρες </b>της προεδρίας στο ΚΙΝ.ΑΛΛ., σημειώνοντας πως όποιος έχει φιλοδοξίες, τότε μπορεί να θέσει υποψηφιότητα στο συνέδριο του <b>2021</b>. «Θα είμαι εκεί και θα περιμένω», είπε χαρακτηριστικά.</p>
      <p>Παράλληλα, η κ. Γεννηματά απηύθυνε έκκληση για ενότητα εντός του κόμματος και προειδοποίησε ότι θα πρέπει να γίνεται σεβαστή και αποδεκτή η άποψη της πλειοψηφίας.</p>
      <p>«Η εντολή που μας έχει δώσει ο κόσμος είναι να κρατήσουμε το ΠΑΣΟΚ ζωντανό μέσα στο νέο μας πολιτικό σπίτι, το σπίτι που χτίσαμε μαζί, το Κίνημα Αλλαγής», δήλωσε η Φώφη Γεννηματά και συμπλήρωσε επισημαίνοντας ότι ισχυρό Κίνημα Αλλαγής σημαίνει ισχυρό, δικαιωμένο και ζωντανό ΠΑΣΟΚ.</p>
      <p>Προέβη επίσης σε μερική αυτοκριτική των ενεργειών της στα χρόνια που βρίσκεται στον προεδρικό θώκο, δικαιώνοντας σε κάθε περίπτωση τις πράξεις και τις επιλογές της.</p>
      <p>Αναφερόμενη στο ΚΙΝ.ΑΛΛ., υποστήριξε ότι ήδη αποτελεί «<b>ρυθμιστή των εξελίξεων</b>» και στόχος είναι το κόμμα αυτό «να γίνει πρωταγωνιστής». Εξάλλου, δεν παρέλειψε να ασκήσει σφοδρή κριτική τόσο στον ΣΥΡΙΖΑ όσο και στη Νέα Δημοκρατία, προκρίνοντας ως μόνη επιλογή για τους πολίτες το Κίνημα Αλλαγής.</p>
      <h3>Πρόεδρος και με τη βούλα του Καταστατικού</h3>
      <p>Σημειώνεται ότι νωρίτερα, η Χαριλάου Τρικούπη έδωσε στη δημοσιότητα τις <b>αλλαγές στο καταστατικό</b> του ΠΑΣΟΚ, οι οποίες αναμένεται να εγκριθούν από το συνέδριο. Ειδικότερα, για τον πρόεδρο του ΠΑΣΟΚ το νέο καταστατικό αναφέρει:</p>
      <p>«Πρόεδρος του ΠΑΣΟΚ είναι ο εκλεγμένος Πρόεδρος του Κινήματος Αλλαγής, για όλη τη διάρκεια της θητείας του εφόσον είναι μέλος του ΠΑΣΟΚ. Στην περίπτωση που ο Πρόεδρος του Κινήματος Αλλαγής δεν είναι μέλος του ΠΑΣΟΚ τότε εφαρμόζονται οι διατάξεις του άρθρου 41 του Καταστατικού για τη διαδικασία εκλογής Προέδρου.»</p>
      <p>Ουσιαστικά αυτό συνεπάγεται ότι <b>παρατείνεται μέχρι το 2021</b> η θητεία της κ. Γεννηματά ως προέδρου του ΠΑΣΟΚ, όταν δηλαδή λήγει και η θητεία της ως προέδρου του Κινήματος Αλλαγής.</p>
      <h3>Συνθήματα, παρουσίες και... απουσίες</h3>
      <p><b>Δυνατό ΠΑΣΟΚ στο Κίνημα Αλλαγής</b> είναι το σύνθημα του συνεδρίου. Το «παρών» δίνει ο πρώην πρόεδρος και πρώην πρωθυπουργός <b>Κώστας Σημίτης</b>, ενώ απουσιάζουν οι <b>Ευάγγελος Βενιζέλος </b>και <b>Γιώργος Παπανδρέου</b>.  Ο τελευταίος είχε ενημερώσει ότι θα βρίσκεται σε σύνοδο πρώην ΥΠ.ΕΞ. στη Βιέννη.</p>
      <p>Την Κυριακή αναμένονται οι τοποθετήσεις των κορυφαίων στελεχών, καθώς και τ<b>ων διαφωνούντων</b> με την ηγεσία. Το συνέδριο θα ολοκληρωθεί μέχρι τις 5 το απόγευμα της Κυριακής με την έγκριση των εισηγήσεων, του νέου σχεδίου καταστατικού και της διακήρυξης.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/antipoliteysi/219741_thelei-ton-simiti-sto-synedrio-toy-pasok"/>
        <a href="https://www.efsyn.gr/politiki/antipoliteysi/219712_mydroi-apo-ton-grammatea-tis-kpe-toy-pasok-kata-tis-fofis"/>
        <a href="https://www.efsyn.gr/politiki/antipoliteysi/218621_anebainei-thermometro-gia-synedrio"/>
        <a href="https://www.efsyn.gr/politiki/antipoliteysi/217444_dyskoli-kai-i-epomeni-imera-gia-ti-gennimata"/>
        <a href="https://www.efsyn.gr/node/217213"/>
        <a href="https://www.efsyn.gr/node/217193"/>
      </related>
    </article>
  </body>
</html>