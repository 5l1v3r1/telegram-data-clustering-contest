<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/raven-dostp-i-poveche-vzmozhnosti-s-promenite-v-zakona-za-sotsialnite-uslugi"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T17:04:00+00:00"/>
    <meta property="og:title" content="Равен достъп и повече възможности с промените в Закона за социалните услуги"/>
    <meta property="og:description" content="Министерството на труда и социалната политика изрази категоричната си позиция срещу разпространяването на неверни твърдения по повод Закона за социалн..."/>
  </head>
  <body>
    <article>
      <h1>Равен достъп и повече възможности с промените в Закона за социалните услуги</h1>
      <address>
        <time datetime="2019-11-23T17:04:00+00:00">23 Nov 2019, 17:04</time>
      </address>
      <p>
        <b>Министерството на труда и социалната политика изрази категоричната си позиция срещу разпространяването на неверни твърдения по повод Закона за социалните услуги и свързаните с него промени в законодателството в областта на закрилата на детето, които влизат в сила от 1 януари 2020 г.</b>
      </p>
      <p>Новите законодателни текстове имат за цел да реформират системата на социалните услуги, за да може те да отговарят по-добре на потребностите на хората, да са по-достъпни и да се повиши тяхното качество, заявяват от социалното ведомство в официална позиция до медиите.</p>
      <p>Промените касаят услугите, предоставяни в центровете за възрастни и деца с увреждания, домове за стари хора, дневни центрове, в които нуждаещите се деца могат да ползват логопед, рехабилитатор, психолог, физиотерапевт, масажист, което подобрява тяхното възстановяване и развитие и др.</p>
      <p>Влизащите в сила от началото на 2020 г. разпоредби не дават нови правомощия на социалните работници да постановяват временна мярка за закрила за настаняване на дете извън семейството, категорични са от министерството.</p>
      <p>От там допълват, че до такова решение се стига само в много крайни случаи на насилие, неглижиране и нарушаване на интереса на детето, които застрашават неговото здраве и живот. Друго уточнение относно готвените промени е, че настаняването на дете извън семейството може да стане само при основания, определени в Закона за закрила на детето и винаги подлежи на съдебен контрол. Временните мерки за закрила могат да се обжалват пред съда.</p>
      <related>
        <a href="http://news.bnt.bg/bg/a/chukolov-npo-shche-imat-pravomoshchiya-koito-zasyagat-vsyako-blgarsko-semeystvo"/>
      </related>
      <p>От министерството поясняват, че промените няма да засягат всички досегашни текстове в закона, като дават пример с координационния механизъм при насилие, който не е нов.</p>
      <p>Основен доставчик на социалните услуги в България и след приемането и влизането в сила на Закона за социалните услуги остават общините. Единствено те могат да възлагат управлението на финансираните от държавата социални услуги на частни лица.</p>
      <p>За първи път в закона изрично се регламентира, че общините и частните доставчици на социални услуги нямат право да получават приходи от предоставянето на социални услуги, които се финансират от държавния бюджет, т.е. те нито могат да ползват таксите, които потребителите заплащат (те се внасят в държавния бюджет), нито да формират печалба.</p>
      <p>Ще се въведе и много по-строг контрол от страна на Агенцията за качеството на социалните услуги за разходването на държавните средства за социални услуги, допълват от министерството.</p>
      <related>
        <a href="http://news.bnt.bg/bg/a/sotsialnite-rabotnitsi-gotvyat-protest"/>
      </related>
      <hr/>
      <p><a href="https://nws2.bnt.bg/p/p/o/pozitsiya-na-mtsp-22112019-726096.pdf">pozitsiya-na-mtsp-22112019.pdf <br/></a>pdf, 115 KB</p>
    </article>
  </body>
</html>