<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/eyropi/220233_maziki-poreia-sto-parisi-gia-tis-gynaikoktonies"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T17:55:03+00:00"/>
    <meta property="og:title" content="Μαζική πορεία στο Παρίσι για τις γυναικοκτονίες"/>
    <meta property="og:description" content="Βροντερό μήνυμα στη γαλλική κυβέρνηση για την αντιμετώπιση της ενδοοικογενειακής βίας και της σεξουαλικής βίας σε βάρος των γυναικών έστειλαν δεκάδες χιλιάδες άνθρωποι που διαδήλωσαν στο Παρίσι."/>
  </head>
  <body>
    <article>
      <h1>Μαζική πορεία στο Παρίσι για τις γυναικοκτονίες</h1>
      <address><time datetime="2019-11-23T17:55:03+00:00">23 Nov 2019, 17:55</time> by <a rel="author">efsyn.gr</a></address>
      <p>Βροντερό μήνυμα στη γαλλική κυβέρνηση έστειλαν σήμερα, Σάββατο, δεκάδες χιλιάδες άνθρωποι που πραγματοποίησαν πορεία στο Παρίσι με κυρίαρχο αίτημα την εθνική εγρήγορση και τη λήψη μέτρων ώστε να σταματήσει η θανατηφόρα ενδοοικογενειακή βία κατά των γυναικών, ένα πρόβλημα που ο πρόεδρος Μακρόν έχει αποκαλέσει «ντροπή της Γαλλίας».</p>
      <p>Μια λαοθάλασσα, που κρατούσε μωβ σημαίες και κρατούσε πλακάτ με συνθήματα κατά της σεξιστικής και σεξουαλικής βίας σε βάρος των γυναικών, ξεχύθηκε στους δρόμους της γαλλικής πρωτεύουσας, προκειμένου να τιμήσει τη μνήμη των 130 γυναικών που δολοφονήθηκαν από νυν ή πρώην σύντροφό τους στη Γαλλία, μέσα στη χρονιά.</p>
      <p>Ήταν μια από τις πολυπληθέστερες διαδηλώσεις της χρονιάς στο Παρίσι και σε αυτήν έδωσαν το «παρών» αστέρες της γαλλικής τηλεόρασης και του κινηματογράφου.</p>
      <p>«Ζούμε σε μια κοινωνία που βρίσκει δικαιολογίες για τους δράστες» τόνισε στο Associated Press η Alyssa Ahrabare, εκπρόσωπος της ακτιβιστικής φεμινιστικής οργάνωσης «Osez le Féminisme», καλώντας για καλύτερη εκπαίδευση των ανθρώπων στα αστυνομικά τμήματα και σε νοσοκομεία που καλούνται να διαχειριστούν περιστατικά ενοδοικογενειακής βίας.</p>
      <figure>
        <img src="https://www.efsyn.gr/sites/default/files/images/2019/11/poreia_-_gynaikes.jpg"/>
        <figcaption>AP Photo/Thibault Camus</figcaption>
      </figure>
      <p>Η σημερινή πορεία στο Παρίσι και άλλες μεγάλες γαλλικές πόλεις πραγματοποιήθηκε με αφορμή την Παγκόσμια Ημέρα για την Εξάλειψη της Βίας κατά των Γυναικών και έρχεται δύο ημέρες πριν από τη λήξη, τη Δευτέρα, της δημόσιας διαβούλευσης σχετικά με την ενδοοικογενειακή βία, σε μια προσπάθεια αντιμετώπισης του φαινομένου.</p>
      <p>Ο πρωθυπουργός Εντουάρ Φιλίπ θα ανακοινώσει σειρά μέτρων, τα οποία αναμένουν με μεγάλο ενδιαφέρον οι οργανώσεις προάσπισης των δικαιωμάτων των γυναικών.</p>
      <p>Μια έρευνα του 2014 σε 42.000 γυναίκες στα 28 κράτη-μέλη της Ε.Ε. έδειξε πως στη Γαλλία το 26% των ερωτηθέντων απάντησε πως έχει κακοποιηθεί είτε φυσικά είτε ψυχικά από σύντροφο, ήδη από την ηλικία των 15 ετών.</p>
      <p>Πρόκειται για ποσοστό κάτω του παγκόσμιου μέσου όρου που αγγίζει το 30%, σύμφωνα με στοιχεία των Ηνωμένων Εθνών, αλλά πάνω από τον ευρωπαϊκό μέσο όρο και μάλιστα το έκτο υψηλότερο ποσοστό στην Ε.Ε.</p>
      <p>Κατά μέσον όρο, 137 γυναίκες ανά τον κόσμο δολοφονούνται καθημερινά από τον σύντροφό τους ή από κάποιον συγγενή τους, σύμφωνα με νέα στοιχεία που δόθηκαν στη δημοσιότητα από την Υπηρεσία των Ηνωμένων Εθνών για τα Ναρκωτικά και το Έγκλημα.</p>
      <p>Με πληροφορίες από Associated Press</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/219618_sokaroyn-ta-stoiheia-toy-oie-gia-tis-gynaikoktonies"/>
        <a href="https://www.efsyn.gr/node/215498"/>
        <a href="https://www.efsyn.gr/kosmos/eyropi/202729_dynamiki-diadilosi-kata-tis-gynaikoktonias-sto-parisi"/>
        <a href="https://www.efsyn.gr/kosmos/eyropi/192307_sygkroyseis-kai-sobaros-traymatismos-stin-poreia-ton-kitrinon-gilekon"/>
        <a href="https://www.efsyn.gr/kosmos/eyropi/181872_stoys-dromoys-xana-ta-kitrina-gileka-kata-makron-kai-astynomias"/>
        <a href="https://www.efsyn.gr/kosmos/eyropi/179980_eiriniki-i-dekati-poreia-ton-kitrinon-gilekon-sto-parisi"/>
      </related>
    </article>
  </body>
</html>