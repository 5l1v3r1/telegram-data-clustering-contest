<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/sondaggi-politici-lega-scende-al-31-centrodestra-al-50-pd-21-e-m5s/1952605/"/>
    <meta property="og:site_name" content="IlSussidiario"/>
    <meta property="article:published_time" content="2019-11-23T17:14:07+00:00"/>
    <meta property="og:title" content="SONDAGGI POLITICI/ Sardine contro Salvini: ci crede il 40% degli italiani…"/>
    <meta property="og:description" content="Sondaggi politici: Lega primo partito ma in calo rispetto ad una settimana fa. Pd in lieve crescita, risale anche Berlusconi. E Renzi..."/>
  </head>
  <body>
    <article>
      <h1>SONDAGGI POLITICI/ Sardine contro Salvini: ci crede il 40% degli italiani…</h1>
      <h2>Sondaggi politici: Lega primo partito ma in calo rispetto ad una settimana fa. Fenomeno sardine? Ci credono tanti italiani…</h2>
      <address><time datetime="2019-11-23T17:14:07+00:00">23 Nov 2019, 17:14</time> by <a rel="author" href="https://www.ilsussidiario.net/autori/dario-dangelo/" target="_blank">Dario D'Angelo</a></address>
      <p>Gli stessi sondaggi politici dell’istituto EMG Acqua che hanno fotografato lo stato di salute dei partiti hanno analizzato anche la percezione dell’elettorato nei confronti di quello che ad oggi è soprattutto un “movimento” di piazza, ma non è escluso che un domani decida di cimentarsi nelle urne. Di cosa stiamo parlando? Ovviamente delle “<b>sardine</b>” che tanto hanno fatto parlare in questi giorni per la loro mobilitazione nelle piazze di tutta Italia contro coloro che essi ritengono populisti e in particolare Matteo Salvini. Ma gli italiani che idea si sono fatti delle sardine? Per il 46% degli intervistati quella di Mattia Santori&amp;co. è una fiammata destinata a spegnersi in fretta. Il 40% al contrario pensa che si tratti di una mobilitazione popolare che può spostare voti. Il restante 14% preferisce non rispondere: chi avrà ragione? (agg. di Dario D’Angelo)</p>
      <h4>SONDAGGI POLITICI EMG, FORZA ITALIA IN RIPRESA</h4>
      <p>Gli ultimi sondaggi pubblicati sono quelli di EMG Acqua per la Rai e delineano un quadro molto interessante dal punto di vista politico. La <b>Lega</b> di Matteo Salvini è sempre primo partito ma il 32,6% di cui viene accreditato fa segnare un calo dello 0,4% rispetto ad una settimana fa. Confermata anche da EMG la leggera ascesa del <b>Pd</b>, con i democratici di Zingaretti che guadagnano mezzo punto percentuale portandosi dal 19,5% ad un 20% tondo. Stabile il <b>MoVimento 5 Stelle</b> al 16,1% mentre a differenza della rilevazione Ixè viene registrato un calo di <b>Fratelli d’Italia</b>: il partito di Giorgia Meloni perde lo 0,3% passando dal 9,8% al 9,5%. Ne approfitta Silvio Berlusconi, che ritorna a salire con <b>Forza Italia</b>, passata in una settimana dal 7,4% al 7,7%. Chi non sembra riuscire a spiccare il volo è <b>Italia Viva</b> di Matteo Renzi, che nello stesso arco di tempo perde mezzo punto scendendo dal 5,7% al 5,2%. La causa principale è forse la nascita di <b>Azione</b>, il nuovo partito di Carlo Calenda non ancora presentato ufficialmente al momento della rilevazione ma già accreditato dell’1%. (agg. di Dario D’Angelo)</p>
      <h4>SONDAGGI POLITICI IXE’: SALVINI PERDE, PD GUADAGNA</h4>
      <p><b>Sondaggi politici</b> molto interessanti in una fase in cui le fibrillazioni interne al <a href="https://www.ilsussidiario.net/news/m5s-voto-rousseau-per-regionali-emilia-e-calabria-subdolo-gioco-di-palazzo/1951691/"><b>M5s</b> </a>e quelle derivate dalla mancata alleanza con il <b>Pd</b> alle prossime elezioni regionali rischiano di sortire un “terremoto” in grado di far precipitare il Paese a nuove elezioni. Stando ai numeri dell’istituto Ixè, se si votasse oggi, la <b>Lega</b> di <b>Matteo Salvini</b> sarebbe il primo partito con il 31,9%. C’è però da registrare un calo dello 0,7% per il Carroccio rispetto ad una settimana fa. Chi invece cresce, seppur di poco, è il Partito Democratico: l’aumento dello 0,2% che porta i dem al 21,2% convincerà il segretario <b>Nicola Zingaretti</b> ad un’accelerazione verso le urne? Di certo in caso di elezioni anticipate pagherebbe dazio il <b>MoVimento 5 Stelle</b>, precipitato al 16,3% (stabile nell’ultima settimana) e praticamente dimezzato nei suoi consensi rispetto alle Politiche del 4 marzo 2018.</p>
      <h4>SONDAGGI POLITICI: PERICOLO CALENDA PER RENZI</h4>
      <p>Da osservare con attenzione anche i sondaggi relativi alle altre formazioni di centro-destra, soprattutto se non dovesse trovarsi un accordo per la modifica dell’attuale legge elettorale. Continua il momento d’oro di <b>Fratelli d’Italia</b>: il partito di Giorgia Meloni sfiora il 10% fermandosi al 9,9%, ormai ad un passo dal suo record storico. In ripresa anche <b>Forza Italia</b> di Silvio Berlusconi al 7,5%. Se a questi voti si aggiunge anche lo 0,7% di <b>Cambiamo!</b> di Giovanni Toti il centrodestra raggiunge esattamente il 50% dei consensi. Nell’altra metà campo, quella del centrosinistra, lieve aumento anche per <b>Italia Viva</b> di Matteo Renzi, che si porta al 4,6%. L’ex premier, però, nelle prossime settimane dovrà guardarsi dal nuovo soggetto politico di Carlo Calenda, <b>Azione!</b>, indiziato di “pescare” nello stesso bacino elettorale.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/ballottaggio-elezioni-comunali-2019-diretta-risultati-lamezia-terme-isola-c-rizzuto/1952230/"/>
        <a href="https://www.ilsussidiario.net/news/sondaggi-politici-lega-supera-33-m5s-in-netto-calo-fdi-intravede-la-doppia-cifra/1952805/"/>
        <a href="https://www.ilsussidiario.net/news/giuseppe-conte-il-governo-non-cadra-ma-da-gennaio-nuove-misure-per-il-rilancio/1952813/"/>
        <a href="https://www.ilsussidiario.net/news/come-si-vota-elezioni-comunali-2019-ballottaggio-lamezia-terme-e-isola-capo-rizzuto/1952023/"/>
        <a href="https://www.ilsussidiario.net/news/scenario-solo-un-maggioritario-allinglese-puo-salvare-ilva-alitalia-giustizia/1952790/"/>
        <a href="https://www.ilsussidiario.net/news/dietro-le-quinte-legge-elettorale-ed-elezioni-la-strana-alleanza-di-lega-e-pd/1952786/"/>
      </related>
    </article>
  </body>
</html>