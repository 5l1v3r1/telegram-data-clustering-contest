<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824179-kobolev-gotovij-svidciti-u-nujorku-v-spravi-dzuliani-zmi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T17:26:00+00:00"/>
    <meta property="og:title" content="Коболєв готовий свідчити у Нью-Йорку в справі Джуліані - ЗМІ"/>
    <meta property="og:description" content="Голова правління НАК &quot;Нафтогаз України&quot; Андрій Коболєв готовий свідчити у розслідуванні, яке проводить США, щодо бізнесових відносин особистого адвоката президента Дональда Трампа Руді Джуліані."/>
  </head>
  <body>
    <article>
      <h1>Коболєв готовий свідчити у Нью-Йорку в справі Джуліані - ЗМІ</h1>
      <h2>Голова правління НАК "Нафтогаз України" Андрій Коболєв готовий свідчити у розслідуванні, яке проводить США, щодо бізнесових відносин особистого адвоката президента Дональда Трампа Руді Джуліані.</h2>
      <address>
        <time datetime="2019-11-23T17:26:00+00:00">23 Nov 2019, 17:26</time>
      </address>
      <p>Про це Коболєв заявив у інтерв’ю <a href="https://time.com/5737518/ukraine-naftogaz-ceo-preparing-giuliani-probe-testimony/">Time</a>.</p>
      <p>"Дуже ймовірно, що мене запросять для надання показань у цій справі", - сказав він виданню, посилаючись на своїх адвокатів та контакти у <a href="https://www.ukrinform.ua/tag-ssa">США</a>.</p>
      <p>Федеральні прокурори у Нью-Йорку, нагадує Time, розслідують діяльність Джуліані на предмет порушення ним законодавства про фінансування виборчих кампаній та незаконного лобіювання. Розслідування пов’язане зі справою проти двох соратників Джуліані – Ігоря Фрумана та Льва Парнаса, яким минулого місяця висунули підозру щодо порушення законів про фінансування виборчих кампаній.</p>
      <p>Показання Коболєва можуть пролити світло на нещодавні заяви керівників енергетичних відомств США та України про те, що Парнас і Фруман намагалися використати свої зв’язки з Джуліані та адміністрацією Трампа для заміни керівництва Нафтогазу, яке чинило опір їхнім спробам укласти вигідну для них угоду в Україні.</p>
      <p>На запитання, чи готовий керівник Нафтогазу надати прокурорам інформацію про Джуліані або про Парнаса й Фрумана, він відповів: "І те, й друге. Усе пов’язано".</p>
      <p>Водночас Коболєв відмовився коментувати що саме він планує розповісти про Джуліані чи двох його соратників.</p>
      <p>"Я б не хотів випереджати мої показання", - сказав він Time.</p>
      <p>Свідчення Коболєва доповнять показання, які дав голова дивізіону "Газ" у НАК "Нафтогаз України" Андрій Фаворов у Нью-Йорку в четвер.</p>
      <p>Коболєв перервав своє інтерв’ю, яке давав у своєму офісі в Києві, зазначивши, що хоче уточнити у свого колеги Фаворова як пройшла його зустріч з федеральними слідчими.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822218-sondlend-pidtverdiv-u-kongresi-princip-quid-pro-quo-sodo-ukraini-buv.html">Сондленд підтвердив у Конгресі: Принцип "quid pro quo" щодо України був</a>
      </blockquote>
      <p>Після розмови голова Нафтогазу продовжив: "Він (Фаворов — ред.) закінчив учора. Сказав, що це був дуже незвичайний досвід… Що він ніколи не проходив такі допити. Я також чув, що ці хлопці – прокурори південного округу – дуже жорсткі. Вони одні з найкращих у Штатах".</p>
      <p>Раніше повідомлялося, що федеральні прокурори в Нью-Йорку виявили осіб, пов’язаних з Нафтогазом, у рамках розслідування справи Джуліані. Адвокат Фаворова в США підтвердив, що його клієнт добровільно планує зустрітися зі слідчими. Про спроби співробітників Джуліані поставити нове керівництво в Нафтогазі, нагадує Time, стало відомо у жовтні 2019 року.</p>
    </article>
  </body>
</html>