<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/220178_pos-orizoyn-oi-mathites-ton-pragmatiko-ellina"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T17:29:37+00:00"/>
    <meta property="og:title" content="Πώς ορίζουν οι μαθητές τον «πραγματικό Ελληνα»"/>
    <meta property="og:description" content="Και πώς αξιολογούν τους ενασχολούμενους «επαγγελματικά» με την πολιτική στο ερωτηματολόγιο που καλύπτει 30 χρόνια (1989-2019) κοινοβουλευτικής πορείας."/>
  </head>
  <body>
    <article>
      <h1>Πώς ορίζουν οι μαθητές τον «πραγματικό Ελληνα»</h1>
      <address><time datetime="2019-11-23T17:29:37+00:00">23 Nov 2019, 17:29</time> by <a rel="author">Ιωάννα Σωτήρχου</a></address>
      <p>
        <b>Και πώς αξιολογούν τους ενασχολούμενους «επαγγελματικά» με την πολιτική στο ερωτηματολόγιο που καλύπτει 30 χρόνια (1989-2019) κοινοβουλευτικής πορείας.</b>
      </p>
      <p>«Με τη μεγαλειώδη νίκη σου, αποτέλεσμα του απαράμιλλου ταλέντου σου και της αδάμαστης θέλησής σου, από τη μια πλευρά πιστοποίησες ότι πλησιάζεις, ολοένα και περισσότερο, στην κορυφή του παγκόσμιου τένις. Και, από την άλλη πλευρά, απέδειξες, στο διεθνές αθλητικό στερέωμα, και όχι μόνο, τι σημαίνει Ελλάδα και τι σημαίνει πραγματικός Ελληνας»: αυτό ήταν το συγχαρητήριο μήνυμα του Προέδρου της Δημοκρατίας Προκόπη Παυλόπουλου προς τον Στέφανο Τσιτσιπά.</p>
      <p>
        <b>Ποια στοιχεία όμως για τον «πραγματικό/ή Ελληνα/Ελληνίδα» αξιολογούν ως σημαντικά οι μαθητές Γυμνασίου;</b>
      </p>
      <p>Σύμφωνα με τη γνώμη της πλειοψηφίας των μαθητών (61%), είναι πολύ σημαντικό να «επιθυμεί να είναι Ελληνας», για το 54,5% να «σέβεται τους θεσμούς της χώρας» και για το 33,7% να μοιράζεται τις «ελληνικές παραδόσεις και τρόπο ζωής». Σε αυτή την αξιολόγηση έπονται το να «έχει Ελληνες γονείς» -πολύ σημαντικό για το 20,3% των γυμνασιόπαιδων-, το να «έχει γεννηθεί στην Ελλάδα» αντίστοιχα συγκέντρωσε το 19,7% των προτιμήσεων και το να «έχει πάει/πηγαίνει σχολείο στην Ελλάδα» που βρέθηκε στην έκτη θέση σημαντικότητας με 18,2%.</p>
      <figure>
        <img src="https://www.efsyn.gr/sites/default/files/images/2019/11/pinakas_ef_syn.jpg"/>
      </figure>
      <p>Το να «είναι χριστιανός» και το να «μιλάει τέλεια Ελληνικά» συγκέντρωσαν αντίστοιχα το 14,6% και το 11% στην ιεράρχηση των μαθητών για τα πολύ σημαντικά κριτήρια που οφείλει να συγκεντρώνει ο «πραγματικός Ελληνας».</p>
      <p>Το παραπάνω είναι ένα από τα ευρήματα της έρευνας που πραγματοποίησε το Εθνικό Κέντρο Κοινωνικών Ερευνών (ΕΚΚΕ) σε τέσσερις σχολικές μονάδες της Αττικής, σε περιοχές διαφορετικού κοινωνικο-οικονομικού προφίλ, στην οποία απάντησαν 792 μαθητές και των τριών τάξεων του Γυμνασίου, στο διάστημα Φεβρουαρίου-Μαρτίου 2018.</p>
      <p>Δηλαδή απαντούν παιδιά που γεννήθηκαν μεταξύ 2003-2005, η κανονικότητά τους είναι η κρίση και τα μνημόνια, γνώρισαν τον ΣΥΡΙΖΑ στην κυβέρνηση, έχουν ζήσει το προσφυγικό στο απόγειό του αλλά και το Mακεδονικό, ενώ αρκετά από αυτά από του χρόνου θα κλείσουν τα 17, οπότε και θα έχουν δικαίωμα ψήφου. Κι όμως, η αδιαφορία τους για την πολιτική και για το δικαίωμα ψήφου καθώς και η απαξίωσή τους για τους πολιτικούς που θεωρούν ότι ασχολούνται με τα κοινά για ωφελιμιστικούς λόγους «γιατί θέλουν να έχουν εξουσία και δύναμη», κυριαρχούν.</p>
      <h3>Κατανοώντας τη γενιά</h3>
      <p>Πρόκειται για μερικές ψηφίδες για την κατανόηση αυτής της γενιάς που παρουσίασαν οι επιστημονικές υπεύθυνες της έρευνας Μανίνα Κακεπάκη, Κατερίνα Ηλιού και ο επιστημονικός υπεύθυνος Κωνσταντίνος Πιερίδης στο πλαίσιο της μύησης στο Socioscope, την πλατφόρμα οπτικής ανάλυσης και χαρτογραφικής αναπαράστασης κοινωνικών και πολιτικών δεδομένων με στόχο την υποστήριξη και ενίσχυση της κοινωνικής έρευνας και τη διάθεση ανοιχτών κοινωνικών δεδομένων στο ευρύ κοινό.</p>
      <p>Η πλατφόρμα, προϊόν συνεργασίας μεταξύ του ΕΚΚΕ και του Ινστιτούτου Πληροφοριακών Συστημάτων του Ερευνητικού Κέντρου «ΑΘΗΝΑ», ξεκίνησε να λειτουργεί θέτοντας στο επίκεντρο το πολιτικό προσωπικό, δηλαδή τα μέλη του ελληνικού Κοινοβουλίου, και είχαμε την ευκαιρία να την παρουσιάσουμε τον Ιούνιο (9/6/19 Η ανθρωπογεωγραφία της Βουλής στην ύστερη Μεταπολίτευση https://www.efsyn.gr/themata/thema-tis-efsyn/198936_i-anthropogeografia-tis-boylis-stin-ysteri-metapoliteysi).</p>
      <p>Από τότε μέχρι σήμερα έχει επεκταθεί η βάση δεδομένων της πλατφόρμας, περιλαμβάνοντας όχι μόνο την τελευταία εκλογική αναμέτρηση του Ιουλίου 2019, αλλά φτάνοντας πίσω μέχρι το 1989, καλύπτοντας 30 χρόνια κοινοβουλευτικής πορείας.</p>
      <p>Ανάμεσα στα περιεχόμενά της βρίσκονται όλες οι συνθέσεις των Κοινοβουλίων, όλα τα μέλη του Κοινοβουλίου που εκλέχθηκαν έστω και για μία μέρα στο ελληνικό Κοινοβούλιο, είναι δηλαδή μια απογραφή του βουλευτικού πληθυσμού από τις εκλογές του Ιουνίου του 1989 μέχρι και τις τελευταίες εκλογές του Ιουλίου 2019 που αριθμεί συνολικά 1.476 άντρες και γυναίκες που εκλέχθηκαν στη Βουλή των Ελλήνων από τις εκλογές του Ιουνίου του 1989 ώς τις τελευταίες του 2019, παρέχοντας στοιχεία που μπορούν να συγκριθούν μεταξύ τους, δίνοντας μια διαχρονική εικόνα τού τι έχει ή δεν έχει αλλάξει αυτές τις τρεις δεκαετίες σε ό,τι αφορά τους ανθρώπους που επιλέγουμε να μας εκπροσωπήσουν στο κοινοβούλιο, παρέχοντας ακόμη στοιχεία για μερικά χαρακτηριστικά που μπορεί να διακρίνουν πολιτικά κόμματα από άλλα.</p>
      <h3>Κοινωνικές αντιπαραθέσεις</h3>
      <p>Εκτός από το προφίλ και τις αξίες των εφήβων, τους βουλευτές του ελληνικού Κοινοβουλίου το διάστημα 1989-2019 και τα αποτελέσματα των βουλευτικών εκλογών από το 1996 έως το 2015, τις θεματικές της πλατφόρμας συμπληρώνει και μια παρουσίαση για τις κοινωνικές αντιπαραθέσεις και τη διαμαρτυρία την περίοδο 1996-2014, με βασική διαπίστωση ότι τα κυρίαρχα αιτήματα διαμαρτυρίας αφορούν την εργασία και την εκπαίδευση.</p>
      <p>Στην εκδήλωση παρουσιάστηκαν μερικές μόνο από τις δυνατότητες που παρέχει η υπολογιστική τεχνολογία για την αποτύπωση και κατανόηση των κοινωνικών και πολιτικών δεδομένων και τα νέα προγράμματα ερευνών του ΕΚΚΕ κατάλληλα προσαρμοσμένα καθώς απευθύνονται στη σύγχρονη «ψηφιακή» γενιά. Σε αυτήν παραβρέθηκε ένας από τους 1.476 που εξελέγησαν βουλευτές την τελευταία 30ετία, ο τέως βουλευτής με τον ΣΥΡΙΖΑ Νίκος Ξυδάκης.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/dimotikes-ekloges-2019/189691_symporeysi-nd-kinall-sto-irakleio"/>
        <a href="https://www.efsyn.gr/node/185981"/>
        <a href="https://www.efsyn.gr/politiki/synenteyxeis/181704_o-laikismos-apo-monos-toy-den-kanei-politiki-gi-ayto-kai-den-einai"/>
        <a href="https://www.efsyn.gr/politiki/dimotikes-ekloges-2019/180428_stirixi-kinall-se-alexaki"/>
        <a href="https://www.efsyn.gr/politiki/i-apopsi-tis-efsyn/178823_exoteriki-politiki-kai-mikropolitiki"/>
        <a href="https://www.efsyn.gr/ellada/koinonia/175958_oi-axies-tis-koinonias-mas"/>
      </related>
    </article>
  </body>
</html>