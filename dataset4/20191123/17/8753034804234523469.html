<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/XgO60E/soerloth-herjet-sendte-laget-til-tabelltopp"/>
    <meta property="og:site_name" content="Aftenbladet"/>
    <meta property="article:published_time" content="2019-11-23T17:25:08+00:00"/>
    <meta property="og:title" content="Sørloth herjet - sendte laget til tabelltopp"/>
    <meta property="og:description" content="Alexander Sørloth bidro med mål og målgivende da Trabzonspor inntok tabelltopp i tyrkisk toppfotball lørdag med 3-0-seier over Ankaragucu."/>
  </head>
  <body>
    <article>
      <h1>Sørloth herjet - sendte laget til tabelltopp</h1>
      <h2>Alexander Sørloth bidro med mål og målgivende da Trabzonspor inntok tabelltopp i tyrkisk toppfotball lørdag med 3-0-seier over Ankaragucu.</h2>
      <address><time datetime="2019-11-23T17:25:08+00:00">23 Nov 2019, 17:25</time> by <a rel="author">NTB</a></address>
      <p>Trønderen som scoret to mål mot Færøyene og ett mål mot Malta, fortsatte storspillet for klubblaget Trabzonspor lørdag kveld i bortemøtet mot bunnlaget Ankaragucu.</p>
      <p>Allerede etter seks minutter ble 23-åringen spilt fri alene med keeper. På kontrollert vis satte han inn 1-0, noe som var hans sjuende mål på 12 ligakamper. Det var også pauseresultatet.</p>
      <aside>
        <a href="https://www.aftenbladet.no/article/sa-LAXJg4.html">Her gjør Sørloth noe ingen har gjort på over ti år: – Det er et luksusproblem for Lagerbäck</a>
      </aside>
      <p>Tre minutter etter pause økte Yusuf Sari til 2-0, før Sørloth avrundet det hele med å flikke fri sin nigerianske makker Anthony Nwakaeme. Alene med keeper fastsatte han sluttresultatet til 3–0 for Trabzonspor.</p>
      <p>Dermed tar klubben seg forbi Fredrik Gulbrandsen og hans klubb Basaksehir på flere scorede mål. Gulbrandsen ble matchvinner med 1-0-scoringen sin borte mot Galatasaray fredag kveld.</p>
    </article>
  </body>
</html>