<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191123-kettos-hajosirban-temettek-el-egy-ferfit-es-egy-not.html"/>
    <meta property="og:site_name" content="Origo"/>
    <meta property="article:published_time" content="2019-11-23T17:44:00+00:00"/>
    <meta property="og:title" content="Hajójával együtt egyszerűen rátemették a viking nőt egy férfi sírjára"/>
    <meta property="og:description" content="Száz évvel telt el a két temetkezés között."/>
  </head>
  <body>
    <article>
      <h1>Hajójával együtt egyszerűen rátemették a viking nőt egy férfi sírjára</h1>
      <address><time datetime="2019-11-23T17:44:00+00:00">23 Nov 2019, 17:44</time> by <a rel="author">Origo</a></address>
      <p>
        <b>Különös, dupla hajósírt találtak a meglepett régészek Norvégia nyugati részén, Vinjeøra közelében. Egy magas rangú, finom ruházatú viking nőt valamikor a 9. század második felében temettek el ezzel a jellegzetes módszerrel. Nem volt azonban egyedül a sírban: száz évvel korábban már pont oda temetkezett egy viking férfi is. Szintén a hajójával együtt.</b>
      </p>
      <h3>Lényegében ismeretlen a régészek számára</h3>
      <p>A nő mellett ékszerekre, aranyozott bronz brossokra, gyöngy nyakláncokra, textilipari kézműves eszközökre, étel tárolására alkalmas kerámia edényekre és egy tehén fejére bukkantak a megdöbbent régészek. A holttestet valamikor a 9. században egy újonnan épített, hosszú csónakba fektették, ám egy új sír helyett egy száz évvel korábban eltemetett férfi hajójára helyezték rá.</p>
      <p>Felmerült azonban néhány fontos kérdés az esettek kapcsolatban: ki volt ez az ember és ki lehetett a nő? Milyen módon kapcsolódtak egymáshoz? Miért temették el őket együtt?</p>
      <figure>
        <img src="https://cdn.nwmgroups.hu/s/img/i/1911/20191123viking-hajo.gif?w=644&amp;h=261"/>
        <figcaption>A két hajót egyszerűen egymásra temették<cite>Forrás: Gemini Forskning/Arkikon/YouTube</cite></figcaption>
      </figure>
      <blockquote>Arról már hallottunk korábban, hogy több személyt temettek el egyetlen hajósírban, ám eddig soha nem akadt példája annak, hogy több embert, több hajóban helyeztek örök nyugalomra a vikingek</blockquote>
      <p>– mondta Raymond Sauvage, a norvég Tudományos és Technológiai Egyetem (NTNU) Egyetemi Múzeumának régésze. – A Vestfold norvég megye déli részén felbukkant különös temetkezési gyakorlat így lényegében egy ismeretlen jelenség számunkra.</p>
      <p>A dupla hajósírra a régészek egy autópálya építéssel kapcsolatos régészeti feltárás során bukkantak, akik azonnal megkezdték a terület teljes feltárását. Ahogy mondták, a leletek rendkívül rossz állapotban voltak, mindkét csónak fája szinte teljesen rothadt és a holttestek csontjait is alig tudták azonosítani.</p>
      <h3>Számos információval szolgálhat</h3>
      <p>A kisebb csónak tőkesúlya épen a helyén maradt, pont úgy, mint a hajók építéséhez használt fémcsavarok. A régészek így rekonstruálni tudták azt a helyet és pozíciót, ahol a hajósírok egykor fekhettek. A fémből készült eszközöket a történelem évezredei szintén viszonylagos épségben megőrizték, ahogy csodálatos módon a nő koponyadarabjait is.</p>
      <aside>A kutatók ezzel pedig el tudják végezni például a csontok izotóp-elemzését, amelyek részleteket fedhetnek fel a nő életéről és étkezési szokásairól.</aside>
      <p>A DNS-elemzés további információkkal is szolgálhat, például a hölgy kinézetéről, a származásáról, az életkoráról, a haláláról és az egészségi állapotáról. A régészek szerint a síremlékek közül különösen érdekesnek számít egy kereszt alakú bross, aminek az alakja és mintája arra utal, hogy egykor Írországban készült és egy lóhám része lehetett.</p>
      <figure>
        <img src="https://cdn.nwmgroups.hu/s/img/i/1911/2019112351.jpg?w=644&amp;h=425"/>
        <figcaption>Ez a bross az egyik legértékesebb lelet<cite>Forrás: Raymond Sauvage/NTNU University Museum</cite></figcaption>
      </figure>
      <p>Ez pedig arról árulkodik, hogy a nő nagy valószínűséggel egy olyan családhoz tartozott, amely részt vett a tengereken és óceánokon átívelő támadásokban, tehát a viking kultúra fontos aspektusát képviselte.</p>
      <blockquote>A vikingek között gyakori volt az egyes díszes lószerszámok feldarabolása és ékszerként való újrafelhasználása</blockquote>
      <p>– magyarázta Aina Heen Pettersen, az NTNU történésze. – A bross hátulján található számos bevésés is olvasható, és a hozzá rögzített bőrheveder biztosította az ékszer felcsatolását.</p>
      <h3>Valószínűleg rokonok lehettek</h3>
      <p>A mintegy száz évvel korábban eltemetett férfiről azonban a régészek kevés nyomra bukkantak. Mellette „csupán" egy kard, egy pajzs és egy lándzsa hevert a csónakban. A kutatók úgy gondolják, hogy a két embernek valamivel kapcsolódniuk kellett egymáshoz, ám mind a hajók, mind az eszközök más korból származnak és más stílust képviselnek.</p>
      <figure>
        <iframe src="https://www.youtube.com/embed/x_7eHqWOrKA" width="560" height="315" data-service="Youtube" scrolling="no"/>
      </figure>
      <aside>Azt sem tudták megállapítani, hogy ki lehetett ez a férfi, de valószínűsítik, hogy a két ember rokonságban állt egymással.</aside>
      <p>A család ugyanis igen fontos szerepet játszott a vikingek életében, nemcsak státusz miatt, hanem jogi okokból is.</p>
      <blockquote>A vikingek korában a birtokjogokról szóló első törvény szerint be kellett bizonyítani, hogy egy adott család öt generáció óta birtokolja a földet</blockquote>
      <p>– mutatott rá Sauvage. – Ha bármilyen kétség merült fel a tulajdonjoggal kapcsolatban, akkor vissza kellett tudni követni a család nemzetségét, és ezt úgy tudták megtenni, ha bemutatták a temetkezési helyeket.</p>
      <p>Hozzátette, hogy ennek tudatában ésszerűnek tűnik két generációt együtt eltemetni, hogy <br/><mark>ezzel is jelezni tudják a család jogos tulajdonát egy területre vagy gazdaságra<br/></mark>egy olyan társadalomban, amely az írásos feljegyzések hiányában ez a jogszabály másként nem nagyon tudott volna működni.</p>
    </article>
  </body>
</html>