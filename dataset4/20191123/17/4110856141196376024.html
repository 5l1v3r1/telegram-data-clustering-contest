<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/thorakizetai_h_strapatsarismeni_xalkidiki_enopsei_neas_kakokairias_ti_eide_to_kybernitiko_klimakio-589179/"/>
    <meta property="og:site_name" content="Real.gr"/>
    <meta property="article:published_time" content="2019-11-23T17:07:00+00:00"/>
    <meta property="og:title" content="Αινιγματική δήλωση του Ιερώνυμου για την παραμονή του στην Αρχιεπισκοπή: Θα παραιτηθώ την κατάλληλη ώρα"/>
    <meta property="og:description" content="&quot;Καλό είναι να υπάρχει συντονισμός όλων όσων κληθούν τις επόμενες ώρες να θωρακίσουν όσο μπορούν την περιοχή, δεδομένου ότι αύριο βράδυ έχουμε το ενδεχόμενο νέας θεομηνίας&quot;, δήλωσε ο υπουργός Εθνικής Αμύνης, Νικόλαος Παναγιωτόπουλος, μετά την επίσκεψη που πραγματοποίησε, επικεφαλής κυβερνητικού κλιμακίου, στην Ολυμπιάδα Χαλκιδικής και τη Θέσο που επλήγησαν από τις πλημμύρες."/>
  </head>
  <body>
    <article>
      <h1>
        <a href="https://www.real.gr/koinonia/arthro/ainigmatiki_dilosi_tou_ieronymou_gia_tin_paramoni_tou_stin_arxiepiskopi_tha_paraititho_tin_katallili_ora-589170/">Αινιγματική δήλωση του Ιερώνυμου για την παραμονή του στην Αρχιεπισκοπή: Θα παραιτηθώ την κατάλληλη ώρα</a>
      </h1>
      <address><time datetime="2019-11-23T17:07:00+00:00">23 Nov 2019, 17:07</time> by <a rel="author">Real.gr</a></address>
      <p>
        <b>"Καλό είναι να υπάρχει συντονισμός όλων όσων κληθούν τις επόμενες ώρες να θωρακίσουν όσο μπορούν την περιοχή, δεδομένου ότι αύριο βράδυ έχουμε το ενδεχόμενο νέας θεομηνίας", δήλωσε ο υπουργός Εθνικής Αμύνης, Νικόλαος Παναγιωτόπουλος, μετά την επίσκεψη που πραγματοποίησε, επικεφαλής κυβερνητικού κλιμακίου, στην Ολυμπιάδα Χαλκιδικής και τη Θέσο που επλήγησαν από τις πλημμύρες.</b>
      </p>
      <p>
        <b>Η ανακοίνωση του ΥΠΕΘΑ</b>
      </p>
      <p>Κατόπιν εντολής του Πρωθυπουργού κ. Κυριάκου Μητσοτάκη, ο Υπουργός Εθνικής Αμύνης κ. Νικόλαος Παναγιωτόπουλος και ο Υφυπουργός Εσωτερικών κ. Θεόδωρος Λιβάνιος, μετέβησαν σήμερα Σάββατο 23 Νοεμβρίου 2019 ως επικεφαλής Κυβερνητικού Κλιμακίου, στις πληγείσες από τα πλημμυρικά φαινόμενα περιοχές στη Χαλκιδική και στη Θάσο.</p>
      <p>Στην αποστολή συμμετείχαν ο Γενικός Γραμματέας Πολιτικής Προστασίας κ. Νικόλαος Χαρδαλιάς, ο Γενικός Γραμματέας Υποδομών κ. Γεώργιος Καραγιάννης, ο Γενικός Γραμματέας Αγροτικής Πολιτικής και Διαχείρισης Κοινωτκών Πόρων κ. Κωνσταντίνος Μπαγινέτας και ο Υπαρχηγός Επιχειρήσεων του Πυροσβεστικού Σώματος, Αντιστράτηγος Στέφανος Κολοκούρης.</p>
      <p>Το κυβερνητικό κλιμάκιο μετέβη αρχικά στην περιοχή Ολυμπιάδα της Χαλκιδικής και εν συνεχεία στη νήσο Θάσο όπου και πραγματοποίησε αυτοψία.</p>
      <p>Αμέσως μετά την επίσκεψη στις πληγείσες περιοχές, ο Υπουργός Εθνικής Αμύνης έκανε την εξής δήλωση:</p>
      <p>«Καλό είναι να υπάρχει συντονισμός όλων όσων κληθούν τις επόμενες ώρες να θωρακίσουν όσο μπορούν την περιοχή, δεδομένου ότι αύριο βράδυ έχουμε το ενδεχόμενο νέας θεομηνίας.</p>
      <p>Υπάρχει συγκεκριμένος σχεδιασμός που πρέπει να γίνει ξεκινώντας από τη Δημοτική Αρχή, πηγαίνοντας στην Περιφέρεια και φτάνοντας στην Κεντρική Διοίκηση για να εκπονηθεί ένα σχέδιο αντιπλημμυρικής θωράκισης αυτών και άλλων περιοχών».</p>
      <p>Κατόπιν συνεννόησης με τον Αρχηγό ΓΕΣ Αντιστράτηγο Γεώργιο Καμπά και τη Γενική Γραμματεία Πολιτικής Προστασίας, έχουν διατεθεί μηχανήματα έργων διαφόρων ειδών και κατηγοριών του Δ’ Σώματος Στρατού στη Θάσο, προκειμένου να αντιμετωπιστούν έκτακτες ανάγκες και να γίνει αποτελεσματική διαχείριση των συνεπειών που προέκυψαν από τα έντονα καιρικά φαινόμενα.</p>
      <p>
        <b>«Δεν υπάρχει χρόνος για χάσιμο»</b>
      </p>
      <p>«Δεν υπάρχει χρόνος για χάσιμο», τόνισε <b>ο υπουργός Εθνικής Άμυνας, Νίκος Παναγιωτόπουλος</b>, ο οποίος έφτασε νωρίς το πρωί του Σαββάτου στην Ολυμπιάδα, μαζί με <b>τον υφυπουργό Εσωτερικών, Θεόδωρο Λιβάνιο</b>, επικεφαλής κυβερνητικού κλιμακίου, προκειμένου να διαπιστώσουν ιδίοις όμμασι τις ζημιές από τα πλημμυρικά φαινόμενα του τελευταίου εικοσιτετραώρου στη Χαλκιδική.</p>
      <figure>
        <img src="https://media.real.gr/filesystem/images/20191123/engine/xal05_252863_180346_type13262.jpg"/>
      </figure>
      <p>Στη σύσκεψη, παρουσία του <b>περιφερειάρχη Κεντρικής Μακεδονίας, Απόστολου Τζιτζικώστα,</b> του "οικοδεσπότη" <b>δημάρχου Αριστοτέλη Στέλιου Βαλιάνου</b>, πολλών υπηρεσιακών και αυτοδιοικητικών παραγόντων, πήραν μέρος και <b>οι γενικοί γραμματείς Πολιτικής Προστασίας, Νίκος Χαρδαλιάς, Υποδομών, Γεώργιος Καραγιάννης και Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας</b>, όπως επίσης <b>ο υπαρχηγός Επιχειρήσεων του Πυροσβεστικού Σώματος, αντιστράτηγος Στέφανος Κολοκούρης</b>, που έφτασαν στην περιοχή μαζί με τους κ.κ. <b>Παναγιωτόπουλο και Λιβάνιο</b>, με ελικόπτερο της Πυροσβεστικής Υπηρεσίας.</p>
      <figure>
        <img src="https://media.real.gr/filesystem/images/20191123/engine/xal01_252863_180347_type13260.jpg"/>
      </figure>
      <p>«Καλό είναι να υπάρχει ένας συντονισμός όλων αυτών που θα κληθούν τις επόμενες ώρες να θωρακίσουν όσο μπορούν την περιοχή» τόνισε <b>ο κ. Παναγιωτόπουλος</b>.</p>
      <p>"Υπάρχει ένας συγκεκριμένος σχεδιασμός που πρέπει να γίνει" για την αντιπλημμυρική θωράκιση αυτών και άλλων περιοχών, σημείωσε ο κ. Παναγιωτόπουλος, σε δηλώσεις του μετά την επίσκεψή του στην πληγείσα περιοχή, και πρόσθεσε: "Δυστυχώς, στις εποχές που ζούμε, αυτό που ονομάζαμε έκτακτο καιρικό φαινόμενο, έχει γίνει τακτικό και πολύ φοβούμαι ότι από εδώ και πέρα θα γίνει τακτικότερο".</p>
      <p>Σε ό,τι αφορά ειδικότερα την Ολυμπιάδα είπε πως το πρόβλημα φαίνεται να συγκεντρώνεται στη διευθέτηση ενός ρέματος που πλημμυρίζει και δημιουργεί, με τον τεράστιο όγκο νερού, το πλημμυρικό φαινόμενο στην κατοικημένη περιοχή.</p>
      <p>"Θεωρώ ότι υπάρχει ο τρόπος να σχεδιαστεί η διευθέτηση αυτού του ρέματος, αλλά αυτό είναι κάτι που θα μας απασχολήσει την επόμενη μέρα. Σήμερα και αύριο θα πρέπει να κάνουμε ό,τι μπορούμε για να αντιμετωπιστούν τα χειρότερα" ανέφερε ο υπουργός και συνεχάρη όλους όσοι δίνουν τη μάχη για την αντιμετώπιση αυτών των φαινομένων σε αντίξοες συνθήκες.</p>
      <p>Στη διάρκεια της σύσκεψης, <b>ο υφυπουργός Εσωτερικών, Θεόδωρος Λιβάνιος</b>, τόνισε την ανάγκη να ενημερωθούν οι κάτοικοι για τα νέα έντονα καιρικά φαινόμενα που έρχονται και να ληφθούν όλα τα απαραίτητα μέτρα προστασίας.</p>
      <figure>
        <img src="https://media.real.gr/filesystem/images/20191123/engine/xal04_252863_180349_type13260.jpg"/>
      </figure>
      <p>Είπε ακόμα πως θα πρέπει, όπου κι αν χρειαστεί, να κλείσουν οι δρόμοι και διαβεβαίωσε πως όλες οι υπηρεσίες του υπουργείου Εσωτερικών και της Πολιτικής Προστασίας είναι σε ετοιμότητα.</p>
      <p>Ο κ. Λιβάνιος σημείωσε, παράλληλα, ότι θα πρέπει να προχωρήσουν άμεσα οι τριμελείς επιτροπές για καταγραφή της καταστροφής των οικοσκευών για να δοθούν το συντομότερο δυνατό και οι αποζημιώσεις.</p>
      <p>
        <b>Τζιτζικώστας: Να θωρακίσουμε άμεσα την περιοχή</b>
      </p>
      <p>"Το φαινόμενο των τελευταίων ωρών ήταν πολύ έντονο και η καταστροφή ήταν πολύ μεγάλη, δεν θέλω όμως ούτε να σκέφτομαι τι καταστροφή θα είχε γίνει εάν όλο το προηγούμενο διάστημα η Περιφέρεια και ο δήμος δεν είχαν κάνει παρεμβάσεις στα ρέματα της περιοχής" ανέφερε, από την πλευρά του ο περιφερειάρχης Κεντρικής Μακεδονίας Απόστολος Τζιτζικώστας.</p>
      <p>"Στόχος μας", σημείωσε, "είναι να θωρακίσουμε άμεσα την περιοχή για τις βροχοπτώσεις που αναμένονται τα επόμενα 24ωρα και γι' αυτό ακριβώς τον λόγο ζήτησα και τη συνδρομή του Στρατού με μηχανήματα προκειμένου να προστεθούν δυνάμεις στις δικές μας, του δήμου και της Περιφέρειας, και να αποκαταστήσουν γρήγορα τις ζημιές, να θωρακίσουν όσο γίνεται την περιοχή από πλημμύρες τα επόμενα 24ωρα".</p>
      <figure>
        <img src="https://engine-real-clients.zentech.gr/?catid=42772&amp;imgid=180350&amp;type=10"/>
      </figure>
      <p>Σημείωσε, παράλληλα, την ανάγκη να δοθεί και μια συνολικότερη λύση στο πρόβλημα, επισημαίνοντας πως "έχουμε ήδη συνεννοηθεί με τον δήμο να γίνουν μελέτες ολοκληρωμένες για να δούμε κάποιο ευρωπαϊκό ή εθνικό πρόγραμμα, να εντάξουμε κάποιο ευρωπαϊκό ή εθνικό πρόγραμμα να εντάξουμε μια ολοκληρωμένη προσέγγιση στην αντιπλημμυρική θωράκιση της περιοχής".</p>
      <p>Το κυβερνητικό κλιμάκιο υποδέχθηκε <b>ο δήμαρχος Αριστοτέλη Στέλιος Βαλιάνος</b>, ο οποίος και τους ενημέρωσε για τα προβλήματα που αντιμετωπίζει η περιοχή και τους ευχαρίστησε για την άμεση ανταπόκρισή τους και την παρουσία τους στην πληγείσα περιοχή.</p>
      <p>"Αυτή τη στιγμή πρέπει να αντιμετωπίσουμε δύο ζητήματα, την επόμενη νεροποντή που αναμένεται την Κυριακή το βράδυ, άρα θα πρέπει με οποιοδήποτε κόστος να εργαστούν εδώ όλα τα διαθέσιμα μηχανήματα ώστε να βελτιωθούν τα γεωμετρικά χαρακτηριστικά του ρέματος που έχει πληγεί", σημείωσε ο κ. Βαλιάνος και πρόσθεσε πως, μεσοπρόθεσμα, θα πρέπει να τεθεί και το θέμα της οργανωμένης αντιπλημμυρικής θωράκισης της Ολυμπιάδας που θα αποτρέψει αυτό το πρόβλημα οριστικά για το μέλλον.</p>
    </article>
  </body>
</html>