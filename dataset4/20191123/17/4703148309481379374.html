<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/nb-i-a-puskas-elvitte-a-harom-pontot-a-vidi-otthonabol-elre-allt-a-mezokovesd-eredmenyek"/>
    <meta property="og:site_name" content="csakfoci.hu"/>
    <meta property="article:published_time" content="2019-11-23T17:56:07+00:00"/>
    <meta property="og:title" content="NB I: A Puskás elvitte a három pontot a Vidi otthonából, élre állt a Mezőkövesd – eredmények, videók"/>
    <meta property="og:description" content="Négygólos mérkőzésen aratott győzelmet a Puskás Akadémia a MOL Fehérvár FC otthonában, így a Kaposvár elleni győzelmével a Mezőkövesd a tabella élére ugrott."/>
  </head>
  <body>
    <article>
      <h1>NB I: A Puskás elvitte a három pontot a Vidi otthonából, élre állt a Mezőkövesd – eredmények, videók</h1>
      <address><time datetime="2019-11-23T17:56:07+00:00">23 Nov 2019, 17:56</time> by <a rel="author">csakfoci.hu</a></address>
      <p>
        <b>
          <b>Négygólos mérkőzésen aratott győzelmet a Puskás Akadémia a MOL Fehérvár FC otthonában, így a Kaposvár elleni győzelmével a Mezőkövesd a tabella élére ugrott.</b>
        </b>
      </p>
      <h3>MOL Fehérvár FC – Puskás Akadémia 1-3 (Juhász 90., ill. Vanecek 3., Gyurcsó 27., 71.)</h3>
      <p>Az NB I 13. fordulójában az éllovas MOL Fehérvár FC a forduló előtt két meccs óta nyeretlen Puskás Akadémiát fogadta. Hidegzuhannyal kezdődött a találkozó a hazaiak számára, hiszen a 3. percben megszerezték a vezetést a vendégek: Gyurcsó bal oldali szögletét követően Meissner vette le a labdát a rövid oldalon, majd <b>Vanecek</b>hez továbbított, aki öt méterről védhetetlenül kilőtte a bal felső sarkot.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F466449100660454%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>A 18. percben Nego jobb oldali beadása után Futács hat méterről a felső kapufát találta el fejjel. A félidő felét átlépve leült a mérkőzés, ám a vendégek a 27. percben megduplázták az előnyüket: <b>Gyurcsó</b> fülelte le Juhász pontatlan passzát, Knezeviccsel játszott össze a tizenhatos előtt és 12 méterről a kapu bal alsó sarkába tekert, megszerezve önmaga szezonbeli hatodik, csapata második gólját.</p>
      <p>A felcsútiak a kétgólos előnyük birtokában magabiztossá váltak, újabb helyzetek adódtak előttük, azonban nem sikerült megszerezniük a harmadik találatukat, így a fehérvári szurkolók tüntetése közepette 0-2-vel mentek pihenni a felek.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F443153596346803%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>A szünetben Marko Nikolic kettős cserére szánta el magát, Pantic és Milanov helyett a Kovács, Hodzic kettős állt be, a felcsútiak nem változtattak. Pár perccel később már a vendégek szerezhettek volna újabb gólt.</p>
      <p>A vendégek remekül észrevették, hogy szétnyílt a hazaiak védelme, ezt majdnem kihasználta Vanacek, ám kiszorított helyzetből a kapu fölé durrantott. Az 58. percben szépíthetett volna a Fehérvár: Hegedüs rossz kirúgása után Petrjak csinált meg egy esernyőcselt, majd Futács ígéretes helyzetből méterekkel fölé lőtt. Két perccel később Knezevic tizenegyest rúghatott, miután Musliu a mezét ráncigálva a földre vitte a tizenhatoson belül. A labda mögé a sértett állt, a lövését Kovácsik bravúrral hárította, ezzel meccsben tartotta az övéit a második félidőben.</p>
      <p>A hajrához még fölényesebbé tette sikerét a Puskás Akadémia: Knezevic passzából <b>Gyurcsó</b> másodszor is mattolta volt csapatát, aki Kovácsik mellett elvitte a labdát és tíz méterről az üres kapuba lőtt (0-3).</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F476974549457518%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>A 81. percben akár az év öngólja is megszülethetett volna, Pátkai beadása után Szolnoki csúsztatta ki a labdát, ami Radics állát találta el, szerencséjükre Hegedüs résen volt és a visszafutó kapus védeni tudott – a felcsútiak védője csak mosolygott a saját hibáján. A 90. percben Zsóri jobb oldali szögletéből még <b>Juhász</b> fejjel szépített, amivel kialakította az 1-3-as végeredményt.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F441507263217072%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <h3>Mezőkövesd-Kaposvár 2-0 (Cseri 45. – tizenegyesből, Berecz 47.)</h3>
      <p>A mostani szezon meglepetéscsapata, a forduló előtt a harmadik helyen álló Mezőkövesd fogadta a sereghajtó Kaposvárt. Az első játékrészben többnyire a mezőkövesdiek játszottak fölényben, ám nagy ziccert sem ők, sem a vendégek nem tudtak kialakítani. Kuttor Attila csapata ekkor többnyire távoli lövésekkel próbálkozott, így például Pekár és Berecz is célba vette a kaput, ekkor még pontatlanul.</p>
      <p>A szünet előtt egy perccel azonban megtört a gólcsend, miután Beliczky csúszott be rossz ütemben, eltalálta Cseri lábát a 16-oson belül, így jogosan jutott tizenegyeshez a Kövesd. A büntetőt <b>Cseri</b> magabiztosan értékesítette, a jobb alsóba lőtt, míg Slakta balra vetődött,<b> 1-0.</b></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F540704183152973%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>A második játékrészben is jól folytatta a Mezőkövesd, a 47. percben <b>Berecznek</b> gurították le lövésre a labdát, aki 22 méterről kilőtte laposan a jobb alsót, <b>2-0.</b> Ezt követően ellaposodott a játék, a Mezőkövesd magabiztosan őrizte előnyét, stabilan védekeztek hátul Pillárék, a Kaposvár egyáltalán nem jelentett veszélyt Szappanos kapujára.</p>
      <p>A hajrában tovább növelhette volna előnyét a Mezőkövesd, a 84. percben <b>Zivzivadze </b>szerzett erőszakosan labdát Urtól, majd a grúz támadó egy az egyben vihette Slaktára a labdát, ám óriási ziccerben, 14 méterről a jobb felső sarok mellé lőtt.</p>
      <p>Újabb találat már nem született, a Mezőkövesd otthon tartotta a három pontot, így a tabella élére ugrott – a Vidi kikapott, míg a Ferencváros vasárnap lép pályára.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F1008180892883748%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <h3>Kisvárda – DVSC 1-0 (Kravcsenko 13.)</h3>
      <p>A válogatott szünet előtt a Fradi házigazdájaként történelmi vereséget (1-6) szenvedő Loki a Kisvárda vendégeként igyekezett feledtetni az akkori teljesítményt. Herczeg András számára öröm volt az ürömben, hogy hullámvölgyben lévő csapatába visszatért a 3 meccses eltiltását letöltő Varga Kevin.</p>
      <p>A mérkőzést a hazaiak kezdték jobban, a 13. percben pedig a vezetést is megszerezték: Grozav tekert középre szabadrúgásból, a Garba és Kinyik között kibújó <b>Kravcsenko</b> pedig bevetődve pöckölte a labdát a kapuba (1-0).</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F1008643196154500%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>A bekapott gól után nem sokáig örülhettek a szabolcsiak, a 26. percben ugyanis elvesztették a combsérülést szenvedő Bumbát, akinek a helyén Cukalasz folytatta a játékot. Az első félidő második felében ugyan próbáltak kezdeményezőleg fellépni a hazaiak, Grozav helyzeteinél résen kellett lennie Kosickynek, a román kétszer is növelhette volna a Várda előnyét.</p>
      <p>A második félidőben ismét sérülés miatt kényszerült változtatásra Dajka László együttese: Protic helyére érkezett Melnyik az 59. percben. A kulcsember kiesése azonban szemmel láthatóan nem fogta meg a szabolcsi csapatot, mert bár a DVSC próbált az egyenlítésért hajtani, a Kisvárda harcolt ki nagyobb lehetőségeket a második félidőben is, így megérdemelt hazai győzelemmel cserélt helyet a tabellán a két csapat.</p>
      <h3>Honvéd – Paks 2-1 (Lanzafame 75. – büntetőből, Aliji 84. ill. Böde 71.)</h3>
      <p>Váratlan húzással lepte meg a Honvédot a Tomiszlav Szivics távozása után kinevezett Osztermájer Gábor, aki a szokásos négyvédős felállás helyett 3-5-2-es hadrendben küldte harcba övéit. Tartogatott ugyanakkor az eltiltás miatt csak a lelátón helyet kapó Giuseppe Sannino is érdekességet: a Honvédnál hiányposztnak számító jobbhátvéd helyén a támadó Moutarit küldte pályára.</p>
      <p>Az első percekben a kispestiek ragadták magukhoz a kezdeményezést, ám a masszívan védekező Paks kapuja előtt sokáig nem tudtak komoly lehetőségeket kialakítani.</p>
      <p>A tolnaiak ugyanakkor percről percre egyre veszélyesebb kontrákat vezettek: a félidő végén előbb Szabó beadása után fejelhetett Tujvel ölébe közvetlen közelről Böde, majd a csatár középre tett labdájánál került kis híján ziccerbe a korábban előkészítő védő, aki elől Batik tisztázott.</p>
      <p>A második félidő sajnálatos eseménnyel kezdődött hazai szempontból: bokaficama után nem tudott lábra állni Batik Bence, aki az orvosi stáb segítségével hagyta el a játékteret. A felforgatott védelem és a tovább erősödő paksi nyomás végül vendég gólt eredményezett: Remili szögleténél <b>Böde</b> hagyott le két védőt, majd fejelt a kapuba (0-1).</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F420171952260964%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>Két perccel később a Honvéd előtt adódott nagy lehetőség: Kálnoki-Kis esett el a tizenhatoson belül, mire a játékvezető tizenegyest ítélt, <b>Lanzafame</b> pedig Panenka-módszerrel értékesítette azt (1-1).</p>
      <p>A hajrában a kispestiek meg is tudták fordítani az állást: a 84. percben Gazdag adott estéből középre, a védők között kibújó <b>Aliji</b> pedig megszerezte első NB I-es találatát (2-1).</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F463700940929795%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
    </article>
  </body>
</html>