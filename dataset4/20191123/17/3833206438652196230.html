<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Lord-Evgeni-Minchev-otseche-Dozhivoten-zatvor-za-chorapa-na-Mihaela-916146"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-23T17:01:00+00:00"/>
    <meta property="og:title" content="Лорд Евгени Минчев отсече: Доживотен затвор за чорапа на Михаела!"/>
    <meta property="og:description" content="Предлагаме ви новите коментари на лорд Евгени Минчев за в. &quot;Телеграф“ в седмичната му рубрика &quot;ТелеГ..."/>
  </head>
  <body>
    <article>
      <h1>Лорд Евгени Минчев отсече: Доживотен затвор за чорапа на Михаела!</h1>
      <address>
        <time datetime="2019-11-23T17:01:00+00:00">23 Nov 2019, 17:01</time>
      </address>
      <p>Предлагаме ви новите коментари на лорд Евгени Минчев за в. "Телеграф“ в седмичната му рубрика "ТелеГАФ“.</p>
      <p>Мария Илиева клони към Бриджит БардоМисля, че тази  рокля преди да отиде при Мария Илиева е била тапицерия на диван в семейство с котки. Как иначе да си обясня раздърпаните краища, образуващи видение на дреха и окончаващи с това лице по подразбиране красиво. Опитвам се да схвана стилистичния пиетет на певицата към 60-те и по-специално към образа на Бриджит Бардо, но е добре да кажа , че това не на всекиго отива. И аз, разбирате ли, искам да се направя на Джони Деп, но ми липсват една торба чаровности за да го постигна. Илиева прави според мен и друг гаф а именно, че сцената категорично изплюва материи като вълна и шаяк а карето очевидно почива на именно такава основа. Мрежест чорапогащник въвлича Мария в далечните селения на други клубове от където измъкване има само поради вярата ни, че е направила това неволно. </p>
      <p>Ави Бенеди- джентълмен сред принцеси</p>
      <p>Тя винаги е привилегия за очите, които я оценяват. Нестихващото и старание, лекотата с която разкрасява събитията, на които е почетен гост, феерията на дантелените декорации и допълнения, прави от бизнесдамата Мая Хътчинс истинска модна икона. Този кадър извежда на преден план британския период на госпожата, където властват бежевото и черното, дантелата и оголените рамене. Може да се каже, че Хътчинс е източник на много вдъхновение за дамите с вкус, които могат да я копират без смущение. Мая е красиво заобиколена от звездите Гуна Иванова и Таня Боева,  наговорили се сякаш да се облекат в черно. И нищо лошо в това, след като поводът изисква вечерно облекло. Гуна цъфти с добре разкрито деколте и носи младежки послания, които възхищават. Таня Боева е сякаш по-умерена, но все така секси и привлекателна. Вида Пиронкова носи чара на италианска дукеса, отложила пътуване до Венеция и поради това не така мокра. Кокетната брошка с пера допуска че композиторката е оскубала някой критик на Гълъбо или пък е събирала пера на мъжки пернати в бурния си живот. Израелската звезда Ави Бенеди с достойнство придружава тази дамска колекция от знаменитости, самият той брилянтен и стилен. </p>
      <p>Провален моден дует на Ивана с Кеца</p>
      <p>Две легенди са се подпрели на стълба на скуката и се сливат в едно . Тук висшата мода е убягнала за Ивана и е твърде далечна за Васил Найденов. Без да скрия, че ги искам в дует, мога да потвърдя, че това не е в никакъв случай моден такъв. Как и е хрумнало на Ивана да се облече в черно а тази сребриста гарнитура е като ръб на огромна чиния, дори летяща такава. Обеци като една човешка длан, бодат очите. Васил е имал и по-добри попадения, особено когато е в костюм и вратовръзка. Легендите имат ангажимент да са винаги нащрек и стилни. Сакото освен на цвят, не отговаря на звездата и по обем. То прилича на подарено или износено или сложено след драстична диета. Шалът се спуска като река Ерма а някъде по средата се случва естетически побой между райетата на плетивото и тишъртката. Не ми допада идеята за огромните черни очила, предвид че Кеца не е нито Рей Чарлз нито Стиви Уондър. Все пак ако двамата решат да изпълнят обща песен, нека това да е …да падат дрехи и задръжки, така всичко ще си дойде на мястото. Или в магазините за дрехи втора ръка. </p>
      <p>Райна облечена в ретро хит</p>
      <p>Ра/Й/но пиле, рано пее съм чувал в  българския фолклор а това пиле не става дори за модна супа. Пилешка супа за душата - да, за едно красиво парче - да, но за мода, малко съм резервиран. Райна, наричана дълго време пиле, вече трябва да е постигнала следващата степен на растеж, което не се отразява от избора и на дрехи. Или е време вече да и казват Райна Баретата, което пък не звучи толкова изискано, нито аз ще го допусна. Фолкпевицата е поставила очила надвишаващи правилните пропорции за аксесоар, особено ако закриват една трета от лицето. Усещането тук е за жена, само че за жена, която преподава ръкоделие в първи клас. Блузата не променя това усещане, което се  засилва с герданчето, прекосяващо площад Деколте с мудна стъпка. А кръшната стойка и поведението на ръката е такъв ретро хит, че може да се пуска на забавен каданс в дискотеките след полунощ. </p>
      <p>Доживотен затвор за чорапа на Михаела…?</p>
      <p>Виж ти, какво усърдие, каква ученическа прилежност, какво бюро. Направо бюро за разследване на облеклото, някои негови аспекти и борба с "терористичните" му отклонения… Не чак толкова моменти от казаното могат да се съотнесат към Михаела Маринова, но нека ми бъде позволено да осъдя на доживотен затвор този чорап, показал се над черен ботуш и за който имам запазена отделна килия. Червената чантичка е като червената шапчица- във вечна опасност от модният Вълк, който никак не се интересува от коя баба е купен този аксесоар. Мила фуркета е разделила на път красивите коси, противоречащи с училищния модел, разпадащ се върху долните аксесоари. И пак- ботушите въплъщават ненавистта ми към войната а в случая в омъжествяването на едно толкова крехко създание. Михаела, когато имате време, обадете се, като преди това минете през вторични суровини и оставете описаното от мен там.</p>
    </article>
  </body>
</html>