<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/jablonec_liberec_tramvaj_tramvajova_trat_petice_20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T17:06:00+00:00"/>
    <meta property="og:title" content="Trať z Liberce do Jablonce opravte, žádají lidé. Petici jich podepsala tisícovka"/>
    <meta property="og:description" content="Obavy z konce tramvajové trati č. 11 vyburcovaly opačnou barikádu k ostré palbě. Petici schvalující rekonstrukci stávající trati a její prodloužení do centra Jablonce už podepsalo více než tisíc lidí."/>
  </head>
  <body>
    <article>
      <h1>Trať z Liberce do Jablonce opravte, žádají lidé. Petici jich podepsala tisícovka</h1>
      <address><time datetime="2019-11-23T17:06:00+00:00">23 Nov 2019, 17:06</time> by <a rel="author">Jan Sedlák</a></address>
      <p>Jablonečtí zastupitelé vzali ve čtvrtek na vědomí už druhou petici týkající se rekonstrukce a prodloužení tramvajové trati mezi Libercem a Jabloncem. Na rozdíl od té kritické, kterou podepsalo na pět set lidí, tentokrát petice za modernizací stojí. „Jsme přesvědčeni, že těch lidí, kteří se bojí tramvaje nebo které to nějak postihne, je daleko méně než těch, kterým to pomůže,“ vzkázal zastupitelům spoluorganizátor petice Nechceme zrušení tramvaje do Liberce Petr Mikula.</p>
      <p>Petenti se obávají, že by mohla trať, po které projede ročně na milion cestujících, zcela zaniknout. Mezitím ale zástupci Jablonce a Dopravního podniku měst Liberec a Jablonec (DPMLJ) vyjednali změnu projektu na ministerstvu dopravy.</p>
      <p>Petice vznikla spíše jako reakce na petici obyvatel a majitelů nemovitostí v okolí plánované trasy prodloužení. Tu před časem s více než pěti sty podpisy předal na jabloneckém magistrátu podnikatel Martin Moc, kolem jehož provozovny v Soukenné ulici má trať vést. Jeho petici podepsali především lidé žijící v inkriminovaných ulicích, kudy má nová trať procházet. Tedy v ulicích Budovatelů, Soukenná a Dolní náměstí. Ti požadovali ukončení všech úředních kroků a přípravných prací.</p>
      <figure>
        <img src="https://g.denik.cz/25/ea/liberec-tramvaj-fugnerova-mhd_denik-150-3x2.jpg"/>
      </figure>
      <aside>
        <a href="https://liberecky.denik.cz/zpravy_region/tramvajovou-trat-mezi-libercem-a-jabloncem-zatim-jen-opravi-ale-neprodlouzi-20191018.html">Tramvajovou trať mezi Libercem a Jabloncem zatím jen opraví, ale neprodlouží Přečíst článek ›</a>
      </aside>
      <p>Druhá petice vznikla v rozjitřené době, kdy někteří jablonečtí politici tvrdili, že projekt prodloužení je zcela spjat s projektem modernizace stávající části trati mezi Jabloncem a Vratislavicemi.</p>
      <h3>Hrozí i uzavření tratě</h3>
      <p>Pokud by oba projekty neprošly, hrozilo podle mnohých, že trať mezi oběma městy bude muset být pro havarijní stav v několika málo letech uzavřena.</p>
      <p>Po zářijovém rozpadu jablonecké koalice a vzniku nové zástupci Jablonce a DPMLJ absolvovali schůzku na ministerstvu dopravy, kde byli ubezpečeni, že projekt modernizace trati není vázán na její prodloužení do centra města, jak se tvrdilo. Náhle byly z jednoho projektu projekty dva.</p>
      <p>DPMLJ jako nositel projektu musí přitom podat „ostrou“ žádost o dotace do 30. listopadu. „Problémy kolem prodloužení trati jsou tak veliké, že připravit variantu obou projektů je v tomto termínu zhola nemožné,“ sdělil už v říjnu primátor Jablonce Jiří Čeřovský.</p>
      <figure>
        <img src="https://g.denik.cz/10/7d/jablonec-nad-nisou-tramvaj-mestska-hromadna-doprava-mhd-dopravni-pondik-mesta-jablonec_denik-150-3x2.jpg"/>
      </figure>
      <aside>
        <a href="https://liberecky.denik.cz/zpravy_region/jablonecti-zastupitele-rozhodnou-osud-tramvajove-linky-z-liberce-do-jablonce-20191009.html">Jablonečtí zastupitelé rozhodnou osud tramvajové linky z Liberce do Jablonce Přečíst článek ›</a>
      </aside>
      <p>Město zachování a modernizaci stávající tratě chce a je připraveno na ni přidat až 55 milionů korun. Magistrát se nadále hlásí i k projektu prodloužení tramvajové trati do centra, konkrétněji na plánovaný dopravní terminál v ulici Kamenná. Vedení města ale s jeho realizací počítá až v dalších letech. „Prodloužení trati jsme rozhodně neodmítli, naopak deklarujeme, že ho chceme. V současné době ale musíme finišovat s přípravou modernizace,“ dodal Čeřovský.</p>
      <p>Radnice bude nyní zkoumat i druhou variantu, tedy prodloužení tramvaje přes bulvár 5. května. Před lety s tímto řešením nesouhlasil kvůli kruhovému objezdu státní podnik Ředitelství silnic a dálnic. Pokud by dopadla tato varianta, musel by být přepracován i projekt terminálu. Ten stávající totiž počítá s tratí od Dolního náměstí, tedy v současné variantě možného prodloužení.</p>
      <figure>
        <img src="https://g.denik.cz/10/ca/jablonec-jan-sedlak-20190624-20190624_denik-150-3x2.jpg"/>
      </figure>
      <aside>
        <a href="https://liberecky.denik.cz/nazory_region/2komentar-jana-sedlaka-o-tramvaji-a-informacich-20191021.html">Komentář Jana Sedláka: O tramvaji a informacích Přečíst článek ›</a>
      </aside>
    </article>
  </body>
</html>