<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/parijs-betoogt-tegen-geweld-op-vrouwen-dit-jaar-al-116-francaises-vermoord-door-hun-partner~ac7e71d4/"/>
    <meta property="og:site_name" content="HLN"/>
    <meta property="article:published_time" content="2019-11-23T17:28:00+00:00"/>
    <meta property="og:title" content="Parijs betoogt tegen geweld op vrouwen: dit jaar al 116 Françaises vermoord door hun partner"/>
    <meta property="og:description" content="In Parijs hebben 49.000 mensen betoogd tegen geweld op vrouwen. Dat blijkt uit een telling van een studiebureau op vraag van Franse media. De actie werd georganiseerd door het feministisch collecti..."/>
  </head>
  <body>
    <article>
      <h1>Parijs betoogt tegen geweld op vrouwen: dit jaar al 116 Françaises vermoord door hun partner</h1>
      <address><time datetime="2019-11-23T17:28:00+00:00">23 Nov 2019, 17:28</time> by <a rel="author">SVM</a></address>
      <p>
        <b>In Parijs hebben 49.000 mensen betoogd tegen geweld op vrouwen. Dat blijkt uit een telling van een studiebureau op vraag van Franse media. De actie werd georganiseerd door het feministisch collectief #NousToutes. Het collectief hoopt de regering zo ertoe aan te zetten maatregelen te treffen. Veel van de betogers droegen paarse spandoeken of borden mee.</b>
      </p>
      <p>Ook in verschillende andere Franse steden waren er betogingen. Volgens de organisatie trokken alle acties samen 150.000 betogers.</p>
      <figure>
        <img src="https://images2.persgroep.net/rcs/Kh-Cq-HonyxFzWRbKCvaeAJJXRI/diocontent/161276800/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Ook de Franse actrice Eva Darlan nam deel.<cite>© AFP</cite></figcaption>
      </figure>
      <p>Vorig jaar kwamen in Parijs volgens de organisatie 30.000 betogers op straat voor een soortgelijke actie. De politie hield het toen op 12.000 betogers. Na de betoging van vandaag heeft #NousToutes het over "de grootste mars tegen seksistisch en seksueel geweld in de Franse geschiedenis".</p>
      <figure>
        <img src="https://images3.persgroep.net/rcs/zLUAHPrs12x7659OxPg_hodbkso/diocontent/161275363/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AFP</cite>
        </figcaption>
      </figure>
      <p>In Frankrijk zijn sinds begin dit jaar zeker 116 vrouwen vermoord door hun partner. De activisten hebben het over zeker 137 vrouwen. In heel 2018 kwamen volgens officiële cijfers 121 vrouwen om door partnergeweld.</p>
      <figure>
        <img src="https://images0.persgroep.net/rcs/wudVQov-4nTlyyRS0pOmEy3WTS8/diocontent/161274980/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AFP</cite>
        </figcaption>
      </figure>
      <p>De Franse staatssecretaris voor de gelijkheid tussen man en vrouw Marlène Schiappa startte daarop in de zomer een rondetafelconferentie op. Maandag worden de resultaten daarvan bekendgemaakt.</p>
      <figure>
        <img src="https://images4.persgroep.net/rcs/dKl7pxCczTkRKr504sRRfz6HSMQ/diocontent/161274316/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <p>In Rome zijn voor hetzelfde doel ook enkele tienduizenden mensen op straat gekomen. De betoging werd daar georganiseerd door de feministische vereniging Non Una Di Meno (niet één meer). Het was al het vierde jaar dat de betoging georganiseerd werd.</p>
      <figure>
        <img src="https://images2.persgroep.net/rcs/JvLrykEh89-oK-IXz3Ij7hA6zdQ/diocontent/161263373/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AFP</cite>
        </figcaption>
      </figure>
      <p>De namen van de 94 vrouwen die sinds januari omkwamen door partnergeweld werden tijdens de actie afgeroepen. De voorbije vijf jaar werden volgens het statistiekbureau in Italië 538.000 vrouwen het slachtoffer van fysiek of seksueel misbruik door hun partner.</p>
      <figure>
        <img src="https://images3.persgroep.net/rcs/QpLZ9fhFAGeLEwCdSInwxy52648/diocontent/161263439/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AFP</cite>
        </figcaption>
      </figure>
      <p>In Brussel is er morgen ook een betoging tegen geweld tegen vrouwen. Maandag is de Internationale Dag voor de Uitbanning van Geweld tegen Vrouwen.</p>
      <figure>
        <img src="https://images2.persgroep.net/rcs/M0I3n7vIeEennmlRuVhWkTV2Jpk/diocontent/161275138/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AFP</cite>
        </figcaption>
      </figure>
    </article>
  </body>
</html>