<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/promenyat-zakoni-v-kipr-zaradi-pregazenata-nelina-407456.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T17:21:00+00:00"/>
    <meta property="og:title" content="Променят закони в Кипър заради прегазената Нелина"/>
    <meta property="og:description" content="10-годишното българче, което бе блъснато на зебра, се връщало от училище с дядо си"/>
  </head>
  <body>
    <article>
      <h1>Променят закони в Кипър заради прегазената Нелина</h1>
      <address><time datetime="2019-11-23T17:21:00+00:00">23 Nov 2019, 17:21</time> by <a rel="author">Стандарт</a></address>
      <p>Законови промени, с които да се гарантира засилен контрол над продължаването на срока на шофьорските книжки за водачи над 65-годишна възраст, поискаха медиите в Кипър след ужасната трагедия с 10-годишното българско дете, прегазено на зебра вчера.</p>
      <p>
        <a href="https://www.standartnews.com/svyat/v-kipr-pregazikha-10-godishno-blgarche-na-zebra-407427.html">
          <b>ВИЖ ОЩЕ: 10-годишно българче прегазено на зебра в Кипър</b>
        </a>
      </p>
      <p>Трагедията се е разиграла в град Пафос около 14,30 часа в петък, когато Нелина Факлиска пресичала на зебрата на бул. "Тасос Пападопулос" на връщане от училище. Детето е било блъснато пред очите на дядо му. Нелина веднага била  откарана в болница, където въпреки усилията на лекарите починала.</p>
      <p>Зад волана на леката кола е била 70-годишна кипърка, която също е изпаднала в шоково състояние след инцидента, съобщиха местните медии.</p>
      <p>Според сайта evropakipr.com министърът на образованието на Кипър Хамбяурис е отишъл още вчера в училището на детето, за да изкаже съболезнования на семейството на Нелина и на 8-годишното братче на загиналото момиченце.</p>
      <p>Министърът разпоредил психолози в понеделник да посетят класа на Нелина в 12-то основно училище "Пефкиос Георгиядис", за да говорят със съучениците й, писа БЛИЦ.</p>
      <p>Нелина е родена в българско семейство в Кипър, което от години живее на острова. Полицията разследва обстоятелствата, довели до трагедията. От Външно коментираха, че работят по случая.</p>
      <p> </p>
    </article>
  </body>
</html>