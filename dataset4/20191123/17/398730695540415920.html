<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/michael-winiarski-star-svensk-irakiske-ministern-i-vagen-for-iran/"/>
    <meta property="og:site_name" content="DN.SE"/>
    <meta property="article:published_time" content="2019-11-23T17:23:56+00:00"/>
    <meta property="og:title" content="Michael Winiarski: Står svensk-irakiske ministern i vägen för Iran?"/>
    <meta property="og:description" content="Historien om Iraks försvarsminister Najah al-Shammar skapar stora rubriker. Är det han eller Iran som ansvarar för massakrerna på irakiska demonstranter?"/>
  </head>
  <body>
    <article>
      <h1><a href="https://www.dn.se/av/michael-winiarski/">Michael Winiarski:</a> Står svensk-irakiske ministern i vägen för Iran?</h1>
      <address><time datetime="2019-11-23T17:23:56+00:00">23 Nov 2019, 17:23</time> by <a rel="author" href="https://www.dn.se/av/michael-winiarski/" target="_blank">Michael Winiarski</a></address>
      <p>
        <b>Historien om Iraks försvarsminister Najah al-Shammari, en svensk medborgare som anklagas för att olagligen ha tillskansat sig olika socialbidrag, har skapat stora rubriker. Men det finns en allvarligare sida av affären: Är det han eller Iran som egentligen ansvarar för massakrerna på irakiska demonstranter?</b>
      </p>
      <p>Först uppmärksammades vad Najah al-Shammari sysslade med i Sverige; enligt sajten <a href="https://nyheteridag.se/">Nyheter idag</a> förekom bland annat misstänkt bidragsfusk. </p>
      <p>Hur det egentligen ligger till med dessa uppgifter är inte klargjort. Det räckte långt med att Najah al-Shammari, som i Sverige är folkbokförd under namnet Najah al-Adeli, har dubbelt medborgarskap, för att piska upp en storm på sociala medier. </p>
      <p>Det upphetsade tonläget till trots är just detta ingen udda företeelse. I runda tal har 100.000 irakier invandrat till Sverige genom årtiondena, och att ett antal av dem har förverkligat sin dröm om att återvända till Irak är ingen nyhet.</p>
      <blockquote>I runda tal har 100.000 irakier invandrat till Sverige genom årtiondena, och att ett antal av dem har förverkligat sin dröm om att återvända till Irak är ingen nyhet.</blockquote>
      <p><b>Det är inte heller ovanligt</b> att många av dem efter en tid i Sverige har återvänt till olika poster för att vara med och bygga upp sitt gamla hemland. </p>
      <p>Vid ett av mina besök i Erbil i norra Irak, året var 2007, träffade jag några ministrar i den regionala regeringen i irakiska Kurdistan.</p>
      <p><a href="https://www.dn.se/arkiv/fokus/sverige-forebild-i-kurdistan/">Fem av ministrarna i Erbilregeringen visade sig vara svenskkurder</a>. Jag vet inte om de också var svenska medborgare, men det är inte osannolikt eftersom de hade återvänt efter årtionden av exil i Sverige.</p>
      <p>Perioden efter Saddam Hussein-diktaturens fall blev ingen ”cake walk”, som USA-invasionens förespråkare utlovade. Tvärtom utvecklades ockupationen till ett förödande inbördeskrig. Följden blev att såväl sunniarabiska terrorister – al-Qaida och IS – som olika Iranstödda miliser kunde etablera sig i landet. </p>
      <p><b>I dag är USA på väg ut </b>ur spelet och IS är i huvudsak tillbakatryckt. Därmed har det inletts en kraftmätning mellan irakiska nationalister och Irans försök att stärka sin kontroll över Irak.</p>
      <p>Just Irans inflytande är en viktig måltavla för den revolt som sedan den 1 oktober har skakat Bagdad och nio shiamuslimskt dominerade provinser i södra Irak. Minst 300 människor har hittills dödats och 16.000 beräknas ha skadats när regeringen har försökt slå ner protesterna genom att skjuta med tårgasgranater och skarp ammunition.</p>
      <p>Det är i det läget som Najah al-Shammari anklagas för våldet mot demonstranterna och polisanmäls i <a href="https://www.change.org/p/polismyndigheten-i-sverige-starta-en-utredning-mot-irakiska-f%C3%B6rsvarsminister-som-krigsf%C3%B6rbrytare?recruiter=84037469&amp;recruited_by_id=a9c09f90-a0a8-11e3-846a-c33d8dd55d2d&amp;utm_source=share_petition&amp;utm_medium=copylink&amp;utm_campaign=petition_dashboard">ett upprop</a>, där det heter att försvarsministern är ansvarig för ”samtliga mord och skador” mot demonstranter i Irak. Som svensk medborgare borde han därmed utredas och dömas enligt svensk lag, bland annat för krigsförbrytelser i Irak, heter det.</p>
      <p><b>Det som talar emot </b>det är att det inte i första hand är armén som stått för våldet mot demonstranterna, utan kravallpolis och Iranstödda miliser. De senare har försvarsministern ingen har kontroll över.</p>
      <p>Det därför ingen vild gissning att uppropets syfte är att diskreditera Najah al-Shammari, som hör till den anti-iranska falangen i Bagdadregeringen, medan premiärministern Adel Abdul-Mahdi har Irans stöd. Det skulle ligga i linje med Irans underrättelseoperationer i regionen, som <a href="https://www.dn.se/nyheter/varlden/stor-lacka-avslojar-irans-metoder-for-att-fa-kontroll-i-mellanostern/">nyligen avslöjades i ett stort dokumentläckage.</a> </p>
      <p>al-Shammari har tidigare sagt att irakisk militär har fått order att inte skjuta skarpt mot demonstranter, och att ”en tredje part” har dödat demonstranter - och säkerhetsstyrkor.</p>
      <p><b>För irakier är</b> begreppet ”tredje part” ett annat ord för de paramilitära shiamuslimska milisgrupperna, som lyder under Revolutionsgardets chef, den iranske generalen Qasem Soleimani. </p>
      <p>Najah al-Shammari har alltså pekat på Iran som ansvarigt för att slå ned proteströrelsen. Det kan förklara kampanjen mot en försvarsminister som ses som ett hinder för Iran att säkra sitt inflytande i Irak. </p>
    </article>
  </body>
</html>