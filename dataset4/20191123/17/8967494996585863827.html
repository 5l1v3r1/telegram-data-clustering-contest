<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/greta-thunberg-wordt-voor-een-dag-gasthoofdredacteur-bij-bbc~ac1e8c02/"/>
    <meta property="og:site_name" content="HLN"/>
    <meta property="article:published_time" content="2019-11-23T17:11:10+00:00"/>
    <meta property="og:title" content="Greta Thunberg wordt voor één dag gasthoofdredacteur bij BBC"/>
    <meta property="og:description" content="Klimaatactiviste Greta Thunberg wordt tijdens de eindejaarsperiode voor een dag hoofdredacteur van het bekende radioprogramma ‘Today’ op de BBC. Traditioneel nodigt BBC Radio 4 ieder jaar vijf gast..."/>
  </head>
  <body>
    <article>
      <h1>Greta Thunberg wordt voor één dag gasthoofdredacteur bij BBC</h1>
      <address><time datetime="2019-11-23T17:11:10+00:00">23 Nov 2019, 17:11</time> by <a rel="author">Yoeri Maertens</a></address>
      <p>
        <b>Klimaatactiviste Greta Thunberg wordt tijdens de eindejaarsperiode voor een dag hoofdredacteur van het bekende radioprogramma ‘Today’<i> </i>op de BBC. Traditioneel nodigt BBC Radio 4 ieder jaar vijf gasthoofdredacteurs uit. Naast Thunberg viel dit jaar die eer te beurt aan Brenda Hale (voorzitter van het Britse Hooggerechtshof; nvdr), artiest/activist Grayson Perry, rapper ‘George The Poet’ en voormalig hoofdredacteur van ‘The Daily Telegraph’ Charles Moore.</b>
      </p>
      <p>Tijdens haar dag aan het hoofd van ‘Today’<i> </i>zal Thunberg het woord geven aan verschillende personen die zich inzetten tegen de klimaatopwarming en vertegenwoordigers van inheemse stammen. Daarnaast zullen er ook enkele reportages getoond worden, onder meer over Zambia en Antarctica.</p>
      <p>Ook de andere hoofdredacteurs-voor-een-dag hebben elk een eigen thema waarrond ze zullen werken. Zo zal Hale de werking van haar hooggerechtshof uitleggen en dieper ingaan op ‘dwangmatige controle’. Artiest/activist Grayson Perry zal stereotypen ontleden, terwijl rapper ‘George The Poet’ het thema identiteit zal aansnijden. Charles Moore zal het tot slot hebben over de vrijheid van meningsuiting.</p>
      <p>De voorbije jaren wist de redactie van het BBC programma al verschillende sterren te strikken als hoofdredacteur. Zo waren onder meer prins Harry, Angelina Jolie en Stephen Hawking al eens gasthoofdredacteur.</p>
    </article>
  </body>
</html>