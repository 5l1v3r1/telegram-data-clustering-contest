<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://virgool.io/@deltatravel/%D8%AE%D8%A7%D9%86%D9%87%D9%87%D8%A7%DB%8C-%D8%A7%D8%B1%D8%B2%D8%A7%D9%86-%D8%AF%D8%B1-%DA%A9%D8%AF%D8%A7%D9%85-%D9%85%D9%86%D8%A7%D8%B7%D9%82-%D9%87%D8%B3%D8%AA%D9%86%D8%AF-vf2xydf3kcht"/>
    <meta property="og:site_name" content="ویرگول"/>
    <meta property="article:published_time" content="2019-11-23T17:32:03+00:00"/>
    <meta property="og:title" content="خانه‌های ارزان در کدام مناطق هستند؟"/>
    <meta property="og:description" content="کانون خانه‌های ارزان قیمت در تهران مناطقی هستند که در آن‌ها واحدهای کوچک‌متراژ و میان‌متراژ عرضه می‌شوندبا گرانی حاکم بر بازار مسکن پایتخت…"/>
  </head>
  <body>
    <article>
      <h1>خانه‌های ارزان در کدام مناطق هستند؟</h1>
      <address><time datetime="2019-11-23T17:32:03+00:00">23 Nov 2019, 17:32</time> by <a rel="author" href="https://virgool.io/@deltatravel" target="_blank">مجله دلتا</a></address>
      <p>کانون خانه‌های ارزان قیمت در تهران مناطقی هستند که در آن‌ها واحدهای کوچک‌متراژ و میان‌متراژ عرضه می‌شوند.</p>
      <figure>
        <img src="https://files.virgool.io/upload/users/80442/posts/vf2xydf3kcht/fay84ly1rewp.jpeg"/>
      </figure>
      <p>با گرانی حاکم بر بازار مسکن پایتخت، طبیعی است که مناطقی که امکان خرید خانه ارزان در آن‌ها وجود داشته باشد زیر ذره‌بین قرار گیرد.</p>
      <p>به گزارش مجله دلتا این مناطق شامل محله‌هایی می‌شوند که در آن‌ها آپارتمان‌های کوچک‌ متراژ و میان‌ متراژ متراکم است و پیش از این هم متقاضیان مسکن به‌ویژه خانه اولی‌ها نیز در این مناطق به جست‌وجوی خانه می‌پرداختند. نکته قابل توجه این است که پیش‌تر این مناطق، مصرفی به شمار می‌آمدند و خانوارهای با سطح درآمد پایین‌تر یا افراد با توان مالی محدودتر در چنین مناطقی سکونت داشتند، اما هم‌اکنون طیف مختلفی از خریداران اعم از متقاضیان مصرفی و سرمایه‌ای به بازار مسکن این مناطق راه پیدا کرده‌اند.</p>
      <p>عمده آگهی‌های مربوط به متقاضیان خرید خانه ارزان در پایتخت که طی روزهای گذشته با قیمت کل کمتر از یک میلیارد تومان به بازار مسکن شهر تهران عرضه شده است در مناطق ۹ ،۱۰ و ۱۱ شهر تهران قرار دارد. اگرچه گزارش‌ها نشان می‌دهد در سایر مناطق جنوبی پایتخت نیز آگهی‌هایی با محدوده قیمتی پایین به بازار عرضه شده است، اما میزان عرضه آگهی با این سطح قیمت در مناطق مصرفی نزدیک به مرکز تهران بیشتر است. تعداد قابل‌توجهی از آگهی‌هایی که با محدوده قیمتی کمتر از ۵۰۰ میلیون تومان و با مساحت کمتر از ۶۰ متر مربع عرضه شده‌اند؛ عموما در بازه متراژی ۳۵ تا ۶۰ متر مربع  و در نیمه جنوبی تهران قرار داشته‌اند.</p>
      <p>در بازار مسکن مناطق مصرفی نیمه شمالی نیز مانند منطقه ۵ واحدهایی با قیمت کمتر از یک میلیارد تومان در شمار آگهی‌ های فروش ملک در روزهای گذشته منتشر شده‌اند که عمدتا قیمت این آپارتمان‌های ریزمتراژ بین ۶۰۰ تا ۹۹۰ میلیون تومان است. در برخی از محله‌های مصرفی واقع در دو منطقه شرقی ۴ و ۸ شهر تهران نیز نمونه‌ هایی از این آگهی‌ها به چشم می‌خورد.</p>
      <figure>
        <img src="https://files.virgool.io/upload/users/80442/posts/vf2xydf3kcht/hitm79nyaebc.jpeg"/>
      </figure>
    </article>
  </body>
</html>