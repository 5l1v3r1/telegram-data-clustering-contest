<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gsmmaniak.pl/1070696/samsunga-galaxy-s11e-design/"/>
    <meta property="og:site_name" content="gsmManiaK.pl"/>
    <meta property="article:published_time" content="2019-11-23T17:00:24+00:00"/>
    <meta property="og:title" content="Poznajcie Samsunga Galaxy S11e: smartfona, którego nie potrzebujemy"/>
    <meta property="og:description" content="Samsung Galaxy S11e pozuje na renderach. Z dowolnego kąta możemy zobaczyć, jak prezentuje się „mały” flagowiec Samsunga. Nie mogę się pozbyć wrażenia, że ten smartfon nie jest już nikomu potrzebny."/>
  </head>
  <body>
    <article>
      <h1>Poznajcie Samsunga Galaxy S11e: smartfona, którego nie potrzebujemy</h1>
      <address><time datetime="2019-11-23T17:00:24+00:00">23 Nov 2019, 17:00</time> by <a rel="author" href="https://www.gsmmaniak.pl/author/konradba/" target="_blank">Konrad Bartnik</a></address>
      <figure>
        <img src="https://cdn2.techmaniak.pl/wp-content/uploads/gsmmaniak/2019/11/s11e-1.jpg"/>
        <figcaption>Samsung Galaxy S11e/fot. OnLeaks&amp;PriceBaba</figcaption>
      </figure>
      <p>Samsung Galaxy S11e pozuje na renderach. Z dowolnego kąta możemy zobaczyć, jak prezentuje się „mały” flagowiec Samsunga. Nie mogę się pozbyć wrażenia, że ten smartfon nie jest już nikomu potrzebny.</p>
      <p>Samsung Galaxy S10e był pewnym powiewem świeżości we flagowej stawce koreańskiego producenta. Płaski ekran, który na pewno ucieszył spore grono użytkowników, niedługo stanie się niestety pieśnią przeszłości i pozostanie jednorazowym eksperymentem. Zobaczcie, jak wygląda <b>Samsung Galaxy S11e</b>, który w zasadzie nie jest już nikomu potrzebny.</p>
      <h3>Samsung Galaxy S11e jest piękny i zbędny</h3>
      <p>Poprzednik był przede wszystkim smartfonem kompaktowym. Ja akurat preferuję duże smartfony, ale wszyscy, którzy mieli do tej pory problemy z obsługą „patelni” i jednocześnie chcieli mieć model z topowej półki, mieli swojego idealnego kandydata. Czasy bezpowrotnie stracone, bo S11e będzie miał ekran większy o całe pół cala. Dla mnie taka przekątna jest nadal niewielka, a na <a href="https://www.gsmmaniak.pl/1063020/samsung-galaxy-note-10-test/">Samsungu Galaxy Note 10</a> nadal bez problemu pracowałem jedną dłonią, ale nie każdy może powiedzieć to samo.</p>
      <figure>
        <a href="https://www.gsmmaniak.pl/1070696/samsunga-galaxy-s11e-design/attachment/s11e-2/">
          <img src="https://cdn2.techmaniak.pl/wp-content/uploads/gsmmaniak/2019/11/s11e-2-medium.png"/>
        </a>
        <figcaption>Samsung Galaxy S11e/fot. OnLeaks&amp;PriceBaba</figcaption>
      </figure>
      <p>Co do samego designu, to nie można mówić o żadnym zaskoczeniu. Smartfon wygląda dokładnie tak, jak <a href="https://www.gsmmaniak.pl/1070328/samsung-galaxy-s11-rendery-wyglad-design/">Galaxy S11 </a>bez czwartego obiektywu. Ewentualnie jak <a href="https://www.gsmmaniak.pl/1066196/samsung-galaxy-a51-wizualizacja-specyfikacja/">Samsung Galaxy A51</a> bez złącza jack. Czy teraz rozumiecie, dlaczego wydaje mi się modelem zbędnym w 2020 roku?</p>
      <h3>Lepiej wybrać linię Galaxy A?</h3>
      <p>W tym momencie <b>granica pomiędzy liniami A i S zaciera się</b> niemal pod każdym względem. Język projektowy obu rodzin smartfonów jest dokładnie taki sam, a mam wrażenie, że nawet najwięksi ManiaCy będą mieli problem, by w tramwaju odróżnić je od siebie. Dziurka w ekranie, garb na plecach – tylko szybkie przeliczenie obiektywów pozwoli na identyfikację modelu.</p>
      <p>Możecie przecież powiedzieć, że <b>kartą przetargową będzie specyfikacja</b>. Nie jestem w stanie się z tym zgodzić, bo poza brakiem 120 Hz ekranu nie widzę powodu, by wybrać flagowca. Tak, to dobry argument – zwykle. Nie, to nie jest dobry argument, jeśli różnica w cenie będzie wynosiła kilka tysięcy złotych – a będzie. Jakość zdjęć? Jasne, jeśli co najmniej połowę z nich wykonujesz w nocy.</p>
      <p>
        <i>
          <a href="https://www.phonearena.com/news/Samsung-Galaxy-S11e-renders-leak_id120603">Źródło</a>
        </i>
      </p>
      <related>
        <h4>Te artykuły także cię zainteresują:</h4>
        <a href="https://www.gsmmaniak.pl/1070328/samsung-galaxy-s11-rendery-wyglad-design/"/>
        <a href="https://www.gsmmaniak.pl/1069994/samsung-galaxy-a71-rendery/"/>
        <a href="https://www.gsmmaniak.pl/1069910/galaxy-s10-lite-premiera-grudzien/"/>
        <a href="https://www.gsmmaniak.pl/1069898/rewolucji-nie-bedzie-galaxy-s2-bez-bezprzewodowego-ladowania/"/>
      </related>
    </article>
  </body>
</html>