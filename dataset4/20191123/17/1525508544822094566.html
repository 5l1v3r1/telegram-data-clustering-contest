<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779084/%D9%88%D8%B6%D8%B9%DB%8C%D8%AA-%D9%88%D8%A7%DA%AF%D9%86-%D9%87%D8%A7-%D9%88-%D8%B3%D8%B1%D8%B9%D8%AA-%D9%82%D8%B7%D8%A7%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D9%85%D9%86%D8%A7%D8%B3%D8%A8-%D9%86%DB%8C%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T17:36:17+00:00"/>
    <meta property="og:title" content="استاندار کرمانشاه: وضعیت واگن ها و سرعت قطار کرمانشاه مناسب نیست"/>
    <meta property="og:description" content="کرمانشاه _ استاندار کرمانشاه از وضعیت نامناسب واگن ها و سرعت قطار کرمانشاه ابراز انتقاد کرد."/>
  </head>
  <body>
    <article>
      <h1>استاندار کرمانشاه: وضعیت واگن ها و سرعت قطار کرمانشاه مناسب نیست</h1>
      <address>
        <time datetime="2019-11-23T17:36:17+00:00">23 Nov 2019, 17:36</time>
      </address>
      <p>به گزارش <a href="https://www.mehrnews.com/">خبرنگار مهر</a>،  هوشنگ بازوند عصر امروز شنبه در شورای برنامه ریزی و توسعه استان کرمانشاه، بسیج را یکی از یادگارهای امام راحل و مهمترین دستاورد انقلاب معرفی کرد و اظهار داشت:  <br/>بسیج در عرصه های مختلف از جمله دوران دفاع مقدس حضور و نقش موثری داشته است.</p>
      <p>استاندار کرمانشاه خداباوری، خودباوری و اعتماد به نفس را از شاخصه های مهم بسیج دانست و گفت:  همین امر سبب شد تا امام همواره با کلمات مقدسی همچون شجره طیبه از بسیج یاد کند.</p>
      <p>بازوند بیان داشت: در طول 40 سال گذشته هر کجا کشور در حوزه های مختلف اقتصادی، فرهنگی، اجتماعی و... دچار تهدید یا مشکلی شد، این فرهنگ بسیجی بوده که به کمک کشور آمده است.</p>
      <p>وی در ادامه دهکده لجستیک و راه آهن را یک فرصت استثنایی برای استان دانست و اظهار داشت: اگر به دنبال ارتقاء جایگاه استان کرمانشاه و مرکز ثقل بودن منطقه هستیم نباید از این موقعیت بگذریم.</p>
      <p>استاندار کرمانشاه بر بحث توسعه راه آهن کرمانشاه تا خسروی تاکید داشت و گفت: در صورت تکمیل پروژه به کشورهای عراق و سوریه می توان متصل شد و این امر اهمیت پروژه را بیش از پیش ارتقاء خواهد داد.</p>
      <p>بازوند خواستار توجه ویژه به این پروژه شد و بیان داشت: بحث دهکده لجستیک برای تقویت راه آهن کرمانشاه امری ضروری است که باید 260 هکتار زمینی که به این منظور قرار است بکارگیری شود هرچه زودتر مصوب کرد.</p>
      <p>وی تصریح کرد: اولین استانی هستیم که این دهکده لجستیک را اجرایی می کنیم و همین امر سبب می شود توجه وزارت راه و شهرسازی و راه آهن به کرمانشاه جلب شود.</p>
      <p>مدیر ارشد استان به خدمات راه آهن کرمانشاه در انتقال مسافرین اربعین اشاره کرد و افزود: در ایام اربعین واگن های بسیار مناسبی به این خط اختصاص داده شد که ما انتظار داریم در شرایط عادی نیز وضعیت واگن های استان کرمانشاه به همان صورت باشد چرا که وضعیت واگن ها مناسب نیستند.</p>
      <p>وی همچنین گفت: حدود یک هزار میلیارد تومان برای این پروژه هزینه شده است و هنر ما این است که از این میزان به بهترین نحو بهره برداری کنیم.</p>
      <p>بازوند خواستار رفع نواقص موجود در راه آهن کرمانشاه شد و بیان داشت: بیش از 18 ماه از افتتاح راه آهن کرمانشاه توسط رئیس جنهور می گذرد و این پذیرفته نیست که هنوز جوشکاری برخی بلوک ها باقی مانده و همین امر سبب کاهش سرعت قطار در مسیر می شود.</p>
      <p>بازوند اظهار داشت: در بیشتر مواقع این کندی سرعت سبب می شود تا مسافرین با خودروی شخصی تردد کنند چرا که زودتر از قطار به مقصد می رسند البته حمل بار هم همین مشکل را دارد.</p>
      <p>وی در بخش دیگری از سخنانش از روند اجرای طرح اقدام ملی مسکن در استان کرمانشاه ابراز نارضایتی کرد و ادامه داد: هر چه زودتر این طرح باید انجام شود و آنرا ابلاغ کنیم و معاون عمرانی عهده دار این کار شود.</p>
      <p>استاندار کرمانشاه خاطرنشان کرد: اینکه دنبال رونق تولید هستیم رونق مسکن نیز یکی از مصادیق رونق تولید است و همه مسئولین باید به این امر اهتمام داشته باشند.</p>
      <p>بازوند به اغتشاشات اخیر نیز اشاره ای داشت و افزود: در این حوادث عده ای قلیل به جان و اموال مردم حمله کردند و امنیت آنها را به خطر انداختند.</p>
      <p>وی گفت: این عده که دست نشانده دشمنان از آن سوی آبها بودند با تخریب اموال عمومی خسارات اقتصادی سختی به استان وارد کردند.</p>
      <p>استاندار کرمانشاه گفت: شورای تامین این آشوبگران را شناسایی کرد و به دستگاه قضایی جهت برخورد تحویل داد.</p>
      <p>وی اظهار داشت: به منظور اعلام انزجار مردم استان کرمانشاه از اغتشاشات اخیر فردا ساعت 10 صبح در مراسم راهپیمایی حضور خواهند یافت تا پاسخ دندان شکنی به دشمنان که سالها برای چنین روزی برنامه ریزی کردند، بدهند.</p>
    </article>
  </body>
</html>