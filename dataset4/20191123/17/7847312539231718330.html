<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474321-jaskowiak-popsul-atmosfere-w-po-znamienne-slowa-huebner"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T17:03:52+00:00"/>
    <meta property="og:title" content="Jaśkowiak popsuł atmosferę w PO? Huebner kąśliwie: Ta koperta do końca będzie symbolem pewnej nieprzejrzystości"/>
    <meta property="og:description" content="&quot;Z całym szacunkiem dla pana Jacka Jaśkowiaka, wydaje mi się, że jednak szkoda, że nie podjął tej decyzji wcześniej&quot; - powiedziała."/>
  </head>
  <body>
    <article>
      <h1>Jaśkowiak popsuł atmosferę w PO? Huebner kąśliwie: Ta koperta do końca będzie symbolem pewnej nieprzejrzystości</h1>
      <address><time datetime="2019-11-23T17:03:52+00:00">23 Nov 2019, 17:03</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Koperta za pośrednictwem której zgłoszono do udziału w prawyborach Jacka Jaśkowiaka będzie symbolem pewnej nieprzejrzystości - oceniła w sobotę na antenie Radia Zet europosłanka PO Danuta Huebner.</b>
      </p>
      <p>CZYTAJ TAKŻE:</p>
      <p>
        <a href="https://wpolityce.pl/polityka/474273-jaskowiak-atakuje-dude-nalezy-postawic-go-przed-ts">Jaśkowiak licytuje się na „totalność”: Nie będę prezydentem „długopisem”. Za łamanie konstytucji Dudę należy postawić przed TS</a>
      </p>
      <p>
        <a href="https://wpolityce.pl/polityka/474185-ruszaja-prawybory-w-po-jaskowiak-zaczyna-ostro">Ruszają prawybory w PO. Ostry start Jaśkowiaka: „Tak, jak obroniłem Poznań przed Macierewiczem, tak obronię Polskę przed Dudą”</a>
      </p>
      <p>Termin zgłaszania kandydatów w prawyborach minął we wtorek o północy. W poniedziałek zgłosiła się Małgorzata Kidawa-Błońska. Do wtorkowego wieczoru nie było żadnych informacji o kolejnych chętnych. W środę szef PO Grzegorz Schetyna poinformował, że we wtorek wieczorem w kopercie pojawiło się drugie zgłoszenie - Jacka Jaśkowiaka. Zarząd PO w piątek jednomyślnie zatwierdził dwoje kandydatów.</p>
      <p>Huebner pytana w sobotę w Radiu Zet, czy weźmie udział w prawyborach, wskazała, że nie jest członkiem Platformy Obywatelskiej i nie wie nawet, jakie gremium ostatecznie będzie wybierało kandydata na prezydenta ze strony Koalicji Obywatelskiej.</p>
      <blockquote>
        <b>Z całym szacunkiem dla pana Jacka Jaśkowiaka, wydaje mi się, że jednak szkoda, że nie podjął tej decyzji wcześniej, że nie przeprowadził tego w sposób taki trochę bardziej przejrzysty</b>
      </blockquote>
      <p>—mówiła.</p>
      <p>Odnosząc się do uwagi o „kandydacie z koperty”, Huebner stwierdziła, że sytuacja pozwala na takie komentarze.</p>
      <blockquote>Mam ogromny szacunek dla prezydenta Poznania, pamiętam jego wystąpienie na Kongresie Kobiet i bardzo się cieszę, że jeśli te wybory już się odbywają, to przy udziale takich osób, jak on, ale wydaje mi się, że nie jest to zbyt szczęśliwa sytuacja i ta koperta do końca będzie takim symbolem pewnej, jednak myślę, nieprzejrzystości</blockquote>
      <p>—oceniła.</p>
      <blockquote>Myślę, że problem u nas polega na tym, że jesteśmy przejrzyści do bólu czy transparentni w różnych sprawach, a z drugiej strony w sprawach takich zasadniczych brakuje trochę tej przejrzystości. Wysyłanie czy to pocztą, czy przez posłańca, w ostatniej chwili takiej koperty, to nie było dobre rozwiązanie, żeby zacząć te prawybory</blockquote>
      <p>—stwierdziła.</p>
      <p>Huebner zaznaczyła jednocześnie, że najważniejsze jest to, jak prawybory będą wyglądały, ponieważ jest to - jej zdaniem - instrument, który niesie w sobie pewne ryzyko.</p>
      <blockquote>Zresztą widać to w USA, kiedy te prawybory trwają praktycznie rok. A my nie mamy czasu</blockquote>
      <p>—dodała.</p>
      <p>Pytana czy Kidawa-Błońska może liczyć na jej wsparcie, Huebner powiedziała, że tak.</p>
      <blockquote>Tak się złożyło, że nie od początku wszyscy kandydaci byli ujawnieni i nie można było dokonywać jakiegoś wyboru i ja się ogromnie przyzwyczaiłam do myśli, że będzie kandydatka i że będzie kobieta, która środowisko, także kobiece, zjednała sobie swoim zachowaniem w trudnych momentach politycznych</blockquote>
      <p>—wyjaśniła europosłanka.</p>
      <p>kk/PAP</p>
    </article>
  </body>
</html>