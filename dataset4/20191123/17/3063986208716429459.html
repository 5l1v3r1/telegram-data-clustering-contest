<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/23/842617"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T17:36:00+00:00"/>
    <meta property="og:title" content="পাটগ্রামে দুই দিনের ব্যবধানে ফের বাড়ল পেঁয়াজের দাম"/>
    <meta property="og:description" content="লালমনিরহাটের পাটগ্রাম উপজেলার বিভিন্ন বাজারে দুই দিনের ব্যবধানে পেঁয়াজের দাম আবারও বেড়েছে। মাত্র দুই ব্যবধানে পেঁয়াজের দাম প্রতি কেজিতে বেড়েছে ৮০ টাকা। বর্তমানে দাম বৃদ্ধি পেয়ে প্রতি কেজি পেঁয়াজ বিক্রি হচ্ছে ২২০ থেকে ২৩০ টাকা দরে। ফলে বিপাকে পড়েছে এ এলাকার নিম্ন আয়ের সাধারণ মানুষ। তারা তাদের নিত্য প্রয়োজনীয় পেঁয়াজ কিনতে হিমশিম খাচ্ছেন। আজ শনিবার পাটগ্রাম উপজেলার স্থানীয় বিভিন্ন সবজি বাজারে পেঁয়াজ বিক্রি হচ্ছে প্রতিকেজি ২২০-২৩০ টাকা দরে। অথচ গত বৃহস্পতিবারও (২১ নভেম্বর) প্রতিকেজি পেঁয়াজ ১৪০ থেকে ১৫০ টাকা দরে বিক্রি হয়েছে। গত দুই মাস যাবৎ পাটগ্রামে পেঁয়াজের দাম বৃদ্ধি পেয়েছে লাগামহীনভাবে। ফলে অতিরিক্ত দাম বেড়ে যাওয়ায় নিম্ন আয়ের মানুষের নাভিশ্বাস উঠেছে। পাটগ্রাম সবজি বাজারের সবজি ক্রেতা মো. ফিরোজ শাহ আলম বলেন, দুই মাস ধরে দফায়-দফায় পেঁয়াজের দাম বাড়ছে। মাঝে মধ্যে কয়েক দিন দাম কম থাকলেও আবার দাম বৃদ্ধি পায়। এভাবে চলতে থাকলে নিম্ন আয়ের মানুষের মনে হয় পেঁয়াজ ছাড়া তরকারি খেতে হবে। পেঁয়াজের দাম যাতে না বাড়ে সে জন্য স্থানীয় প্রশাসনকে বাজারে নজরদারী বাড়াতে হবে। বাউরা বাজারের খুচরা সবজি বিক্রেতা জিয়ারুল ইসলাম জানান, গত বৃহস্পতিবার…"/>
  </head>
  <body>
    <article>
      <h1>পাটগ্রামে দুই দিনের ব্যবধানে ফের বাড়ল পেঁয়াজের দাম</h1>
      <address><time datetime="2019-11-23T17:36:00+00:00">23 Nov 2019, 17:36</time> by <a rel="author">পাটগ্রাম (লালমনিরহাট) প্রতিনিধি</a></address>
      <p>লালমনিরহাটের পাটগ্রাম উপজেলার বিভিন্ন বাজারে দুই দিনের ব্যবধানে পেঁয়াজের দাম আবারও বেড়েছে। মাত্র দুই ব্যবধানে পেঁয়াজের দাম প্রতি কেজিতে বেড়েছে ৮০ টাকা। বর্তমানে দাম বৃদ্ধি পেয়ে প্রতি কেজি পেঁয়াজ বিক্রি হচ্ছে ২২০ থেকে ২৩০ টাকা দরে। ফলে বিপাকে পড়েছে এ এলাকার নিম্ন আয়ের সাধারণ মানুষ। তারা তাদের নিত্য প্রয়োজনীয় পেঁয়াজ কিনতে হিমশিম খাচ্ছেন।</p>
      <p>আজ শনিবার পাটগ্রাম উপজেলার স্থানীয় বিভিন্ন সবজি বাজারে পেঁয়াজ বিক্রি হচ্ছে প্রতিকেজি ২২০-২৩০ টাকা দরে। অথচ গত বৃহস্পতিবারও (২১ নভেম্বর) প্রতিকেজি পেঁয়াজ ১৪০ থেকে ১৫০ টাকা দরে বিক্রি হয়েছে। গত দুই মাস যাবৎ পাটগ্রামে পেঁয়াজের দাম বৃদ্ধি পেয়েছে লাগামহীনভাবে। ফলে অতিরিক্ত দাম বেড়ে যাওয়ায় নিম্ন আয়ের মানুষের নাভিশ্বাস উঠেছে।</p>
      <p>পাটগ্রাম সবজি বাজারের সবজি ক্রেতা মো. ফিরোজ শাহ আলম বলেন, দুই মাস ধরে দফায়-দফায় পেঁয়াজের দাম বাড়ছে। মাঝে মধ্যে কয়েক দিন দাম কম থাকলেও আবার দাম বৃদ্ধি পায়। এভাবে চলতে থাকলে নিম্ন আয়ের মানুষের মনে হয় পেঁয়াজ ছাড়া তরকারি খেতে হবে। পেঁয়াজের দাম যাতে না বাড়ে সে জন্য স্থানীয় প্রশাসনকে বাজারে নজরদারী বাড়াতে হবে।</p>
      <p>বাউরা বাজারের খুচরা সবজি বিক্রেতা জিয়ারুল ইসলাম জানান, গত বৃহস্পতিবার (২১ নভেম্বর) প্রতিকেজি পেঁয়াজ খুচরা বিক্রি করেছি ১৪০ থেকে ১৫০ টাকা দরে। দাম বেশীর কারণে বর্তমান পাইকারী ব্যবসায়ীর দোকানে পেঁয়াজ পাওয়া যাচ্ছে না। ভারত থেকে অবৈধভাবে কিছু পেঁয়াজ বাউরায় আসছে সেটা যদি না আসতো তাহলে আরো দাম বৃদ্ধি পেত। আজ শনিবার আমরা পেঁয়াজ খুচরা বাজারে বিক্রি করছি ২২০ থেকে ২৩০ টাকা বিক্রি দরে। তারপরও পেঁয়াজের সংকট।</p>
      <p>বাউরা বাজারের মেসার্স বিসমিল্লাহ বাণিজ্যালয়ের সবজি আড়ৎতের সত্ত্বাধিকারী মো. খতিবর রহমান বলেন, মোকামে পেঁয়াজের দাম বেশী। এজন্য পেঁয়াজ বিক্রি বন্ধ করেছি। কারণ চড়া দামে কিনে চড়া দামে বিক্রি করে প্রশাসনের ঝামেলায় পড়তে চাই না।</p>
    </article>
  </body>
</html>