<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831962-Rat-sa-Albancima-je-preskup-za-Srbiju-Americki-strucnjak-o-scenariju-za-Kosovo"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T17:34:00+00:00"/>
    <meta property="og:title" content="“Rat sa Albancima je preskup za Srbiju”: Američki stručnjak o scenariju za Kosovo"/>
    <meta property="og:description" content="Jedan od najpoznatijih američkih i svetskih analitičara strateških i geopolitičkih kretanja u svetu Džordž Fridman"/>
  </head>
  <body>
    <article>
      <h1>“Rat sa Albancima je preskup za Srbiju”: Američki stručnjak o scenariju za Kosovo</h1>
      <address><time datetime="2019-11-23T17:34:00+00:00">23 Nov 2019, 17:34</time> by <a rel="author">Novosti Online</a></address>
      <p>
        <b>Jedan od najpoznatijih američkih i svetskih analitičara strateških i geopolitičkih kretanja u svetu Džordž Fridman</b>
      </p>
      <p>Glavni trendovi u 2020. godini biće globalni ekonomski pad, stvaranje intenzivnih unutrašnjih pritisaka na glavne zemlje izvoznice, poput Rusije, Kine i Nemačke, i povećanje snage uvoznika, a Balkan, Srbija i tzv. Kosovo, zadržaće za SAD važnost u skladu sa pretnjom američkim interesima.<br/><i><b><br/>Pročitajte još:</b><b><a href="https://www.novosti.rs/vesti/naslovna/politika/aktuelno.289.html:831903-Albanci-zele-dominaciju-na-Balkanu-i-nece-se-smiriti-dok-im-to-ne-uspe-samo-glup-covek-to-ne-vidi-Vucic-za-Figaro-o-zlu-Velika-Albanija"> "Albanci žele dominaciju na Balkanu i neće se smiriti dok im to ne uspe, samo glup čovek to ne vidi": Vučić za "Figaro" o zlu Velika Albanija</a></b></i><br/><br/>Ovo su glavne ocene iz godišnjeg predviđanja za 2020. kojeg je upravo završio jedan od najpoznatijih američkih i svetskih analitičara strateških i geopolitičkih kretanja u svetu Džordž Fridman.<br/><br/>Fridman je svetsku reputaciju stekao kao osnivač i direktor kompanije "Stratfor", a danas je osnivač i direktor analitičko-konsultativne kompanije "Geopolitical Futures" u glavnom gradu Teksasa Ostinu.<br/><br/>Decenijama je pratio kretanja na Balkanu, pa su za nas posebno zanimljive njegove ocene o mestu Balkana u američkoj spoljnoj politici u promenjenim okolnostima, od kojih je najvažnije okretanje SAD ekonomskim sredstvima u postizanju svojih ciljeva, umesto ranijih decenija kada su SAD to činile vojnom silom i ratovima.<br/><br/>Osim toga, SAD će se baviti samo onim zemljama i regionima gde su stvarno američki interesi u pitanju, a svi ostali – neka se snalaze kako znaju i umeju.<br/><br/>– SAD su se suočile s činjenicom da nisu u stanju da ostvare svoje ciljeve vojnim sredstvima. Mi smo na Bliskom istoku već 18 godina u ratu bez kraja i mora da se promeni način na koji smo prisutni u regionu i iz kojih razloga – kaže Fridman.<br/><br/>Komentarišući imenovanje Trampovog izaslanika za takozvano Kosovo, ambasadora Ričarda Grenela, Fridman navodi:<br/><br/>– Ovaj fokus na (tzv.) Kosovu odražava odlučnost administracije da se konačno reši ovaj problem. U ovom trenutku Balkan nije primarni region. U celini, SAD bi volele da postignu nagodbu i ne žele da se tamo uključi Rusija, ali SAD su zadovoljne kada vide da se "kosovsko"-albanska dinamika sama po sebi ujednačava. Američka pažnja je primerena pretnji američkim interesima. Postoje dve dimenzije. Prva je verovatnoća rata i američkog interesovanja za njegov ishod. Ne verujem da je bilo koja balkanska zemlja sposobna ili zainteresovana za početak rata. Trošak za Srbiju u ratu sa Albancima bio bi previsok, rizici su preveliki i pobeda od male važnosti. U isto vreme američko interesovanje za takav događaj je malo – objašnjava Fridman.<br/><br/>– Dakle, SAD u trenutnim okolnostima zadržavaju interes za region ali svoje postupke oblikuju pretnjom. Trenutno na Balkanu ne postoji hitna potreba za ekonomskim ili vojnim pritiskom i tu situaciju nećemo stvarati. Ako lokalne sile stvore situaciju bićemo zainteresovani ali oblikovaćemo svoj odgovor u skladu sa našim, američkim interesima - zaključuje analitičar.<br/><br/>(Intermagazin.rs)</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:831987-Advokat-Haljimi-o-teroru-nad-Srbima-u-albanskom-zatvoru-Radim-kao-pravnik-43-godine-i-ovo-jos-nisam-doziveo"/>
        <a href="http://www.novosti.rs/vesti/naslovna/politika/aktuelno.289.html:831989-Ovoliko-kosta-nezavisnost-Kosova-Objavljen-iznos-uplacen-Amerikancima-za-lobiranje"/>
        <a href="http://www.novosti.rs/vesti/naslovna/politika/aktuelno.289.html:831822-Drecun-Sve-vise-zemalja-spremno-da-prizna-gresku"/>
        <a href="http://www.novosti.rs/vesti/naslovna/politika/aktuelno.289.html:831553-Pristina-ponovo-u-soku-Kosovo-je-u-granicama-Srbije-i-u-albanskim-udzbenicima"/>
        <a href="http://www.novosti.rs/vesti/naslovna/hronika/aktuelno.291.html:831529-Produzen-pritvor-Srbinu-iz-Caglavice-Nenadu-Arsicu-jos-dva-meseca"/>
      </related>
    </article>
  </body>
</html>