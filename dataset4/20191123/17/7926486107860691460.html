<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012791/%D8%AD%D9%82%D8%A7%DB%8C%D9%82%DB%8C-%D8%AC%D8%A7%D9%84%D8%A8-%D9%88-%D8%B9%D8%AC%DB%8C%D8%A8-%D8%AF%D8%B1%D8%A8%D8%A7%D8%B1%D9%87-%D8%AE%D9%88%D8%A7%D8%A8-%DA%A9%D9%87-%D9%86%D9%85%DB%8C-%D8%AF%D8%A7%D9%86%D8%B3%D8%AA%DB%8C%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T17:59:40+00:00"/>
    <meta property="og:title" content="حقایقی جالب و عجیب درباره خواب که نمی‌دانستید"/>
    <meta property="og:description" content="‌می‌توانیم در خواب پرواز کنیم، با مرده‌ها حرف بزنیم یا به دوران مدرسه برگردیم. خواب‌ها آنقدر عجیب و اسرارآمیز هستند که دانشمندان سال‌هاست آن را بررسی می‌کنند."/>
  </head>
  <body>
    <article>
      <h1>حقایقی جالب و عجیب درباره خواب که نمی‌دانستید</h1>
      <address>
        <time datetime="2019-11-23T17:59:40+00:00">23 Nov 2019, 17:59</time>
      </address>
      <p>
        <i>‌می‌توانیم در خواب پرواز کنیم، با مرده‌ها حرف بزنیم یا به دوران مدرسه برگردیم. خواب‌ها آنقدر عجیب و اسرارآمیز هستند که دانشمندان سال‌هاست آن را بررسی می‌کنند.</i>
      </p>
      <p>به گزارش مشرق، ما هرشب می‌خوابیم بدون اینکه بدانیم قرار است چه خوابی ببینیم. می‌توانیم در خواب پرواز کنیم، با مرده‌ها حرف بزنیم یا به دوران مدرسه برگردیم. خواب‌ها آنقدر عجیب و اسرارآمیز هستند که دانشمندان سال‌هاست آن را بررسی می‌کنند. در این مطلب با حقایق جالبی درباره خواب آشنا می‌شوید.</p>
      <p>
        <b>نابینایان بیشتر کابوس می‌بینند</b>
      </p>
      <p>نابینایان می‌توانند بسیاری از صحنه‌هایی که قبلا دیده بودند را دوباره در خواب ببینند. محققان از ۵۰ نفر که نیمی از آن‌ها نابینا بودند خواستند به مدت ۴ هفته خواب‌هایشان را ثبت کنند. آن‌ها دریافتند که شرکت کنندگانی که نابینای مادرزادی نبودند ادراک بصری در خوابشان دارند. اما هرچه از زمان نابینا شدنشان بیشتر گذشته بود، چیزهای کمتری می‌دیدند.</p>
      <blockquote>بیشتر بخوانید:<br/><a href="https://www.mashreghnews.ir/news/960494/%D8%AD%D9%82%D8%A7%DB%8C%D9%82%DB%8C-%D8%AC%D8%A7%D9%84%D8%A8-%D8%AF%D8%B1%D8%A8%D8%A7%D8%B1%D9%87-%D9%85%DB%8C%D9%84%DB%8C%D8%A7%D8%B1%D8%AF%D8%B1%D9%87%D8%A7%DB%8C-%D8%AF%D9%86%DB%8C%D8%A7%DB%8C-%D8%AA%DA%A9%D9%86%D9%88%D9%84%D9%88%DA%98%DB%8C"><i>حقایقی</i><i>جالب</i><i>درباره</i> میلیاردرهای دنیای تکنولوژی</a></blockquote>
      <p>یکی از یافته‌های جالب دیگر این بود که نابینایان بیشتر کابوس می‌بینند. در مدت آزمایش، تنها ۷درصد از افراد بینا کابوس دیدند در حالی که این در میان نابینایان ۲۵درصد بود. کابوس‌های آن‌ها شامل چیزهای ترسناکی در بیداری، مثل گم کردن سگ راهنمایشان، گم شدن یا تصادف کردن می‌شد. محققان تصور می‌کنند که کابوس‌ها نوعی تمرین زندگی واقعی هستند و نابینایان بیشتر به آن نیاز دارند، چون خطرات بیشتری را در زندگی روزمره در انتظارشان است.<br/>‌<br/><b>می‌توانید کنترل کنید که چه خوابی ببینید</b></p>
      <p>به نظر می‌رسد «دام کاب» در فیلم تلقین تنها کسی نیست که می‌تواند خواب‌هایش را کنترل کند، شما هم می‌توانید. طبق تحقیقات اگر مشکلی داشته باشید می‌توانید عمدا خوابش را ببینید تا راه حل آن پیدا کنید. همچنین می‌توانید در مورد یک شخص خاص یا حتی مرده خواب ببینید.</p>
      <p>خواب‌ها برای حل مشکلاتی که یک جزء بصری دارند عالی هستند. اگر می‌خواهید خوابی ببینید که در آن مساله‌ای را حل می‌کنید، قبل از خواب درباره آن فکر کنید و سعی کنید تصویری از آن در ذهنتان بسازید. می‎توانید یک تصویر واقعی از مساله به خودتان بدهید. مثلا اگر می‌خواهید یک آهنگ بسازید، گیتارتان را کنار تخت قرار دهید. یا اگر با همسرتان مشکل دارید قبل از خواب خوب به او نگاه کنید. یا اگر می‌خواهید خواب یک شخص خاص را ببینید، قبل از خواب به عکس او نگاه کنید. اگر می‌خواهید خواب چتربازی ببینید، عکسش را ببنید. بعد از اینکه بیدار شدید خوب به خوابتان فکر کنید تا از چیزهایی که یاد گرفتید استفاده کنید.<br/><b>‌<br/>می‌توانید کنترل کنید که در خواب چه کاری انجام دهید</b></p>
      <p>نه تنها می‌توانید کنترل کنید که چه خوابی ببینید، بلکه می‌توانید کنترل کنید که در خواب چه کار کنید. رویای شفاف یا رویای آگاهانه به رویایی گفته می‌شود که فرد در آن از می‌داند که در حال خواب دیدن است و همچنان توانایی کنترل محیط فیزیکی را ندارد، ولی به صورت آگاهانه روی رویا کنترل دارد و می‌تواند صحنه رویا را به میل خود تغییر دهد.</p>
      <p>روش‌های مختلفی برای دیدن خواب‌های شفاف وجود دارد که یکی از آن‌ها آزمایش واقعیت است. بخشی از آزمایش واقعیت این است که در طول روز از خودتان بپرسید آیا خواب می‌بینید و سپس به دنبال نشانه‌هایی باشید که بیدار هستید. شاید فکر کنید نیاز به نشانه نیست و بدیهی است که خواب نیستید. اما انجام این کار در روز به شما کمک می‌کند در شب از خواب بودنتان آگاه باشید.</p>
      <p>قبل از این که بخوابید به خودتان بگویید که خواب‌هایتان را به یاد خواهید آورد. خواب قبلتان را به یاد آورید و به دنبال نشانه‌هایی بگردید که خواب بوده است. تصور کنید که می‌خواستید در آن چه کار کنید. سپس این مراحل را تکرار کنید تا خوابتان ببرد. دیدن خواب شفاف سخت است و به تمرین ذهنی زیادی نیاز دارد. اما آیا ارزش ندارد تصمیم بگیرید در خواب پرواز کنید به جای اینکه فقط امیدوار باشید این اتفاق بیفتد؟</p>
      <p>
        <b>نوزادان خواب نمی‌بینند</b>
      </p>
      <p>آیا تا به حال به این فکر کرده اید که نوزادان چه خوابی می‌بینند؟ نوزادان اصلا خواب نمی‌بینند. آن‌ها حافظه رم خود را صرف ایجاد مسیرهایی در مغز و مهارت‌های زبانی می‌کنند. باتوجه به این پیشرفت‌های مغزی که جریان دارد، قدرت مغزی زیادی نمی‌ماند که خواب بسازد.</p>
      <p>بچه‌ها تا ۴-۵ سالگی، یعنی تا زمانی که توانایی تجسم چیزهای خیالی را به دست آورند خواب نمی‌بینند. حتی پس از آن هم خواب هایشان فاقد شخصیت، خاطرات و احساسات است. تا ۷-۸ سالگی که حس هویت در آن‌ها شکل می‌گیرد و هرچه درکشان از خود قوی‌تر باشد خواب‌های روشن‌تر و سازمان‌یافته‌تری می‌بینند.</p>
      <p>
        <b>خواب‌ها به یادگیری کمک می‌کنند</b>
      </p>
      <p>خواب‌ها واقعا به یادگیری کمک می‌کنند. در یک تحقیق ۹۹ شرکت کننده یک بازی ویدئویی انجام دادند که در آن باید در یک ماز مجازی حرکت می‌کردند. سپس نیمی از شرکت کنندگان دو ساعت خوابیدند و نیمی از آن‌ها بیدار ماندند. بعد دوباره بازی کردند.</p>
      <p>کسانی که خواب ماز را دیده بودند عملکردشان شش برابر بهتر از کسانی بودند که نخوابیده بودند یا خواب ماز را ندیده بودند. آن‌ها گفتند که ابتدا خواب خود ماز را دیده اند، مثل این که آن را تمرین می‌کنند، ولی بعد که خوابشان عمیق شده، ماز را ترکیب با ماجراهای دیگر دیدند مثل اکتشاف در غارهای شبیه ماز.</p>
      <p>
        <b>عمل کردن یا برون‌ریزی خواب‌های خشونت‌آمیز نشانه اختلالات عصبی است</b>
      </p>
      <p>آیا می‌دانستید هنگام خواب عضلات تقریبا فلج می‌شوند و نمی‌توانید خواب هایتان را اجرا کنید؟ کسانی که عضلاتشان هنگام خواب از کار نمیفتد و خوابشان را اجرا می‌کنند، احتمالا بعدا مبتلا به اختلالات عصبی مثل جنون یا پارکینسون می‌شوند.</p>
      <p>در یک بیماری نادر به نام اختلال رفتاری رم (REM)، افراد خشمگینانه خواب‌هایشان را اجرا می‌کنند و ممکن است به خودشان یا دیگران آسیب برسانند. به عنوان مثال فردی خواب دیده بود که موشک با هتلی که در آن خوابیده برخورد کرده به همین دلیل هم در خواب و هم در واقعیت از پنجره طبقه دوم بیرون پرید و بسیار آسیب دید.</p>
      <p>
        <b>جسم شما در خواب با جسم واقعیتان مطابقت ندارد</b>
      </p>
      <p>افراد فلج یا ناشنوا اغلب در خواب می‌توانند راه بروند یا بشنوند. جسم شما در خواب جالب‌تر است و امکاناتی مثل پرواز یا نفس کشیدن زیر آب را در اختیارتان می‌گذارد. ممکن است بدانید که در خوابتان جسم دارید، اما احتمالا هیچ جزئیاتی از جسمتان را در خواب نمی‌بینید.</p>
      <p>
        <b>بهترین روش برای تحلیل خواب استفاده از کتاب تعبیر خواب نیست</b>
      </p>
      <p>تا به حال شده خواب عجیبی ببینید و سراغ تعبیر خواب بروید، اما حس کنید چیزی که گفته هیچ ربطی به زندگی شما ندارد؟ این به این دلیل است که خواب‌ها بسیار شخصی هستند و یک شیء یکسان در خواب هرکس می‌تواند معنای کاملا متفاوتی داشته باشد. به جای اتکا به تعابیر خواب، سعی کنید با فکر خودتان آن را تحلیل کنید.</p>
      <p>ابتدا به محض بیدار شدن خوابتان را ثبت کنید. هرچه بیشتر بنویسید بیشتر احتمال دارد یادتان بماند. سپس ببینید در خوابتان چه احساسی داشتید. ناراحت، عصبانی یا شاد بودید؟ آیا بعد از بیدار شدن احساساتان از بین رفت؟ ببینید آیا فکرهای تکراری در خواب هایتان داشتید. در نهایت همه عناصر خوابتان را در نظر بگیرید. افرادی که در خوابتان دیده‌اید می‌توانند نشان دهنده جنبه‌های مختلف شخصیت شما باشید. چیزهایی که در خواب با آن مواجه شدید می‌توانند نشان دهنده افکار و احساسات شما باشند. خواب شما منعکس کننده تجربیات، افکار و احساسات شما است، و فقط شما متخصص آن هستید.</p>
      <p>منبع: باشگاه خبرنگاران</p>
    </article>
  </body>
</html>