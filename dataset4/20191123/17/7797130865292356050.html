<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Zdravlje/a546308/Los-izbor-posteljine-moze-ozbiljno-da-ugrozi-zdravlje.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T17:00:00+00:00"/>
    <meta property="og:title" content="Loš izbor posteljine može ozbiljno da ugrozi zdravlje"/>
    <meta property="og:description" content="U ovo doba godine većina ljudi bira toplije pokrivače, po mogućstvu od prirodnih materijala kako bi koža mogla da..."/>
  </head>
  <body>
    <article>
      <h1>Loš izbor posteljine može ozbiljno da ugrozi zdravlje</h1>
      <address>
        <time datetime="2019-11-23T17:00:00+00:00">23 Nov 2019, 17:00</time>
      </address>
      <p>U ovo doba godine većina ljudi bira toplije pokrivače, po mogućstvu od prirodnih materijala kako bi koža mogla da diše i kako se ne bi prekomerno znojili tokom noći. Doktori upozoravaju da i pri izboru prirodnih materijala treba imati dozu opreza.</p>
      <p>Upozorenje se pre svega odnosi na reakcije kože i disajnih puteva na novu posteljinu, tačnije na izbor punjenja pokrivača i jastuka.</p>
      <p>Martin Tejlor nije ni slutio šta mu se zbog posteljine može dogoditi. Počeo je otežano da diše, stalno je bio umoran i nekoliko meseci nije bio sposoban da radi, a ubrzo zatim su se javile i vrtoglavice, zbog kojih se obratio lekaru.</p>
      <p>Kako je ranije bio potpuno zdrav, lekari nisu znali što je tako naglo moglo da prouzrokuje njegove probleme. Čak ni nakon brojnih analiza, dva meseca kasnije, nije mu uspostavljena dijagnoza. Došao je do toga da više nije mogao da stoji na nogama duže od nekoliko minuta, a njegovo penjanje stepenicama je trajalo i po pola sata, jer je morao često da zastaje i da se odmara kako bi došao do vazduha.</p>
      <p>Tek nakon što se obratio škotskim stručnjacima za plućne bolesti, otkrio je da boluje od hipersenzibilnog pneumonitisa - jake alergijske reakcije disajnih puteva. Nakon nekog vremena testovi su pokazali da je alergičan na perje ptica.</p>
      <p>Ipak, trebalo je da prođe još neko vreme da bi shvatio da su njegovi problemi prouzrokovani novim pernatim pokrivačem koji je počeo da koristiti neposredno pre pojavljivanja prvih simptoma.</p>
      <p>Iako je odgovarajuća terapija rezultirala poboljšanjem stanja, tek posle godinu dana su nestali svi simptomi i mogao je da se vrati uobičajenom načinu života.</p>
      <p>Lekari su to stanje nazvali "plućima od perja" i upozorili druge stručnjake da budu na oprezu.</p>
      <p>Takođe, istraživanja objavljena na BMJ-u predlažu lekarima da svoje pacijente sa sličnim simptomima pitaju u kakvoj posteljini spavaju, kako bi na vreme sprečili ovakve situacije.</p>
      <p>Inače alergija na perje kojim se najčešće pune pokrivači i jastuci nije tako retka pojava. Mnogo bolja opcija je izbegavati ih čim se osete bilo kakve smetnje, jer jake alergije mogu da dovedu i do gušenja, naročito kod osoba koje su sklone raznim vrstama alergijama.</p>
    </article>
  </body>
</html>