<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426375/menei-me-enan-paidiatro-to-nosokomeio-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T17:00:02+00:00"/>
    <meta property="og:title" content="Μένει με έναν παιδίατρο το Νοσοκομείο Ρόδου"/>
    <meta property="og:description" content="Με έναν παιδίατρο μένει το νοσοκομείο της Ρόδου από τρεις που υπηρετούσαν. Να σημειωθεί πως η δεύτερη γιατρός ενώ αντιμετωπίζει πρόβλημα υγείας υποχρεώνεται να κάνει βάρδιες για να μην τιναχτεί το πρόγραμμα εφημεριών στον αέρα. Όμως αυτό δεν αρκεί. Το πρόβλημα είναι σοβαρό αφού θα απειληθούν ζωές, αν δεν προσληφθούν άμεσα γιατροί."/>
  </head>
  <body>
    <article>
      <h1>Μένει με έναν παιδίατρο το Νοσοκομείο Ρόδου</h1>
      <address>
        <time datetime="2019-11-23T17:00:02+00:00">23 Nov 2019, 17:00</time>
      </address>
      <p>
        <b>Με έναν παιδίατρο μένει το νοσοκομείο της Ρόδου από τρεις που υπηρετούσαν. Να σημειωθεί πως η δεύτερη γιατρός ενώ αντιμετωπίζει πρόβλημα υγείας υποχρεώνεται να κάνει βάρδιες για να μην τιναχτεί το πρόγραμμα εφημεριών στον αέρα. Όμως αυτό δεν αρκεί. Το πρόβλημα είναι σοβαρό αφού θα απειληθούν ζωές, αν δεν προσληφθούν άμεσα γιατροί.</b>
      </p>
      <p>Η Διευθύντρια του τμήματος κ. Ντίνα Μαχαιρίδου συνταξιοδοτείται και ως εκ τούτου δεν μπορεί να υπηρετεί.<br/>Παρά τις υποσχέσεις που δόθηκαν σε σύσκεψη που έγινε στο υπουργείο Υγείας πρόσφατα τελικά δεν έγινε τίποτε από ό,τι φαίνεται. Αντιθέτως η κατάσταση επιδεινώνεται συνέχεια και το νοσοκομείο υποβαθμίζεται και απαξιώνεται.</p>
      <p>Το πρόβλημα αποκάλυψε μιλώντας στον “Sky Ρόδου” η πρόεδρος του Συλλόγου Νοσοκομειακών Γιατρών κ. Πολύμνια Γαλανού. “Θέσαμε το θέμα στη σύσκεψη στο υπουργείο Υγείας και μας είπαν ότι θα προσλάβουν γιατρούς με μπλοκάκι. Τελικά δεν γίνεται ούτε και αυτό αφού ανακαλύψαμε πως δεν υπήρχε συνεννόηση με τη διοίκηση του νοσοκομείου για αυτό. Είναι δυνατό να μ μείνουμε με ένα γιατρό που θα πρέπει να κάνει και τις εφημερίες . Με αυτά που κάνουν είναι πολύ λίγοι. Δεν υπερασπίζομαι κόμματα με ενδιαφέρει το νοσοκομείο”, δήλωσε στον “Sky Ρόδου” η πρόεδρος του Συλλόγο Νοσοκομειακών Γιατρών κ. Πολύμνια Γαλανού.</p>
      <p><b>Θα κινδυνεύσουν ανθρώπινες ζωές</b><br/>Η κ. Γαλανού άσκησε δριμεία κριτική στην κυβέρνηση και ειδικά στη διοίκηση της 2ης ΥΠΕ γιατί επιμένει να μην δίνει λύση στο πρόβλημα.</p>
      <p>“Έχω ενημερώσει τους πάντες. Δεν μπορώ να κάνω και τον παιδίατρο. Να δώσουν λύση άμεσα για το νοσοκομείο της Ρόδου. Κάθε φορά που απευθύνομαι στους διοικητές μου ζητούν να κάνω λίγη υπομονή. Ο νέος διοικητής δεν θα προσλάβει γιατρούς. Τι θα κάνει όταν το σύστημα δεν λειτουργεί”, τόνισε η κ. Γαλανού.</p>
      <p>Η πρόεδρος του Συλλόγου Νοσοκομειακών Γιατρών τόνισε πως με αυτή την κατάσταση θα κινδυνεύσουν ανθρώπινες ζωές μικρά παιδιά αλλά και ενήλικες.</p>
      <p><b>Φθάνει ο εμπαιγμός για το νοσοκομείο</b><br/>«Το νοσοκομείο είναι εκτεθειμένο. Θα κινδυνεύσουν άνθρωποι. Κινδυνεύουν όμως και οι ζωές των γιατρών. Είμαστε και εμείς άνθρωποι. Αρρωσταίνουμε και εμείς. Συνάδελφοί μου χειρουργοί μετά την υπηρεσία τους έπαθαν έμφραγμα. Φθάνει αυτός ο εμπαιγμός. Να μας πει η διοίκηση της 2ης ΥΠΕ και οι βουλευτές τι έχουν κάνει για το νοσοκομείο», τόνισε η κ. Γαλανού.</p>
      <p>Η πρόεδρος του Συλλόγου Νοσοκομειακών Γιατρών ξεκαθάρισε πως δεν κάνει αντιπολίτευση σε κανένα αλλά διεκδικεί λύσεις στο πρόβλημα.<br/>“Να προσληφθούν γιατροί στο νοσοκομείο Ρόδου. Δεν πάει άλλο με αυτή την κατάσταση που έχει διαμορφωθεί” τόνισε.</p>
      <p>Αξίζει να σημειωθεί πως ζητήθηκε να αποσπαστούν μόνιμα γιατροί από το ΚΥ Ρόδου στο νοσοκομείο αλλά το αίτημα απορρίφθηκε. Μέχρι τώρα δύο γιατροί από το ΚΥ Ρόδου περιστασιακά βοηθούν. Τώρα που η κατάσταση έφθασε στο απροχώρητο είναι ανάγκη να δοθούν λύσεις άμεσα.</p>
      <p>Τόνισε δε πως σοβαρά προβλήματα στη λειτουργία τους θα έχουν και άλλα τμήματα του νοσοκομείου σύντομα όπως η ΜΕΘ το αναισθησιολογικό ακόμη και το Τμήμα Επειγόντων Περιστατικών.</p>
    </article>
  </body>
</html>