<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714909-ependysh-15-dis-eyro-apo-ta-ellhnika-soyper-market.html"/>
    <meta property="og:site_name" content="madata.gr"/>
    <meta property="article:published_time" content="2019-11-23T17:23:00+00:00"/>
    <meta property="og:title" content="Επένδυση 1,5 δισ. ευρώ από τα ελληνικά σούπερ μάρκετ"/>
    <meta property="og:description" content="Επενδύσεις συνολικού ύψους 1,5 δισ. ευρώ υπολογίζεται ότι πραγματοποίησαν οι αλυσίδες σούπερ μάρκετ την περίοδο 2013-2018. Παρά την κρίση οι μεγάλες αλυσίδες «έριξαν» αδρά κεφάλαια"/>
  </head>
  <body>
    <article>
      <h1>Επένδυση 1,5 δισ. ευρώ από τα ελληνικά σούπερ μάρκετ</h1>
      <address>
        <time datetime="2019-11-23T17:23:00+00:00">23 Nov 2019, 17:23</time>
      </address>
      <p>Επενδύσεις συνολικού ύψους 1,5 δισ. ευρώ υπολογίζεται ότι πραγματοποίησαν οι αλυσίδες σούπερ μάρκετ την περίοδο 2013-2018. Παρά την κρίση οι μεγάλες αλυσίδες «έριξαν» αδρά κεφάλαια για την ενίσχυση του δικτύου καταστημάτων αλλά και για νέες τεχνολογίες, προκειμένου να διατηρήσουν ή και να αυξήσουν τα μερίδια αγοράς.</p>
      <p>Τα επενδυτικά προγράμματα συνεχίζονται και φέτος και μάλιστα πιο ενισχυμένα σε σύγκριση με άλλες χρονιές, με τους παράγοντες της αγοράς να εκτιμούν ότι εφεξής οι αλυσίδες σούπερ μάρκετ θα υλοποιούν επενδύσεις ύψους 250 εκατ. ευρώ κατά μέσον όρο κάθε χρόνο.</p>
      <p>Οι επενδύσεις που έγιναν την περίοδο 2013-2018 αφορούν, σύμφωνα με το Ινστιτούτο Ερευνας Λιανεμπορίου Καταναλωτικών Αγαθών (ΙΕΛΚΑ), κυρίως τους ακόλουθους τομείς: ανάπτυξη δικτύου, εκσυγχρονισμός αποθηκών, δίκτυο διανομών, στόλος οχημάτων και λοιπές υποδομές, εφαρμογή ψηφιακών τεχνολογιών και ανάπτυξη ηλεκτρονικών καταστημάτων, υλοποίηση υποδομών βιώσιμης ανάπτυξης, εκσυγχρονισμός των υφιστάμενων καταστημάτων για αναβάθμιση της εμπειρίας των καταναλωτών και ανάπτυξη και εκπαίδευση του ανθρώπινου δυναμικού.</p>
      <p>Το πάγιο ενεργητικό των αλυσίδων σούπερ μάρκετ στην Ελλάδα την εξεταζόμενη περίοδο και παρά τις όποιες αλλαγές έχουν πραγματοποιηθεί, αυξήθηκε κατά περίπου 18%, κάτι που μεταφράζεται σε ετήσιο ρυθμό ανάπτυξης περί το 3%. Το 2018, τα πάγια των αλυσίδων σούπερ μάρκετ που δημοσιεύουν οικονομικές καταστάσεις ανέρχονταν σε 3,8 δισ. ευρώ έναντι 3,3 δισ. ευρώ το 2012 (σ.σ. τα στοιχεία που χρησιμοποίησε το ΙΕΛΚΑ για την ανάλυσή του προέρχονται από την ειδική ετήσια έκδοση Πανόραμα των Ελληνικών Σούπερ Μάρκετ 2019).</p>
      <p>Η αποδοτικότητα των επενδύσεων αυτών, σύμφωνα με το ΙΕΛΚΑ, μόνο σε βάθος χρόνου μπορεί να διαπιστωθεί. Μάλιστα, η βραχυπρόθεσμη επίδραση αυτών των κινήσεων σε συγκεκριμένους χρηματοοικονομικούς δείκτες ενδεχομένως να είναι ακόμα και αρνητική. Αυτό που κυρίως παρατηρείται είναι ότι με τα αρκετά περισσότερα πάγια, οι επιχειρήσεις κερδίζουν λίγο περισσότερες πωλήσεις άμεσα και αναμένουν να αυξήσουν αυτές τις πωλήσεις τα επόμενα έτη.</p>
      <p>Το 2018 η μεγαλύτερη εταιρεία του κλάδου, η «Ελληνικές Υπεραγορές Σκλαβενίτης» επένδυσε περί τα 59 εκατ. ευρώ, κυρίως για τις ανακαινίσεις καταστημάτων που ανήκαν στο δίκτυο της «Μαρινόπουλος», ενώ φέτος, αλλά και το 2020, οι επενδύσεις της αναμένεται να διαμορφωθούν σε επίπεδα κατά 50% χαμηλότερα. Σε περίπου 70 εκατ. ευρώ ανέρχεται ετησίως το επενδυτικό πρόγραμμα της «ΑΒ Βασιλόπουλος», ενώ η Lidl Ελλάς υλοποίησε στην τρέχουσα χρήση επενδύσεις ύψους 120 εκατ. ευρώ. Το επενδυτικό της πλάνο στην επόμενη χρήση αναμένεται να διαμορφωθεί σε αντίστοιχα επίπεδα. Σε 40 εκατ. ευρώ διαμορφώθηκαν το 2019 οι επενδύσεις της ΜΕΤΡΟ ΑΕΒΕ για νέα καταστήματα, ανακαινίσεις, αλλά και για επέκταση των κέντρων logistics.</p>
      <p>
        <a href="http://www.topontiki.gr/article/353743/ependysi-mamoyth-15-dis-eyro-apo-ta-ellinika-soyper-market">http://www.topontiki.gr</a>
      </p>
    </article>
  </body>
</html>