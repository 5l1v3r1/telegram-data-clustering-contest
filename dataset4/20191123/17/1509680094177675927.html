<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/you-have-done-it-amruta-fadnavis-congratulates-devendra-fadnavis-dmp-82-2021233/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T17:21:47+00:00"/>
    <meta property="og:title" content="‘तुम्ही करुन दाखवलं’, अमृता यांनी देवेंद्र फडणवीस, अजित पवारांना दिल्या शुभेच्छा"/>
    <meta property="og:description" content="मुख्यमंत्री देवेंद्र फडणवीस यांना त्यांच्या पत्नी अमृता फडणवीस यांनी शुभेच्छा दिल्या आहेत."/>
  </head>
  <body>
    <article>
      <h1>‘तुम्ही करुन दाखवलं’, अमृता यांनी देवेंद्र फडणवीस, अजित पवारांना दिल्या शुभेच्छा</h1>
      <h2>मुख्यमंत्री देवेंद्र फडणवीस यांना त्यांच्या पत्नी अमृता फडणवीस यांनी शुभेच्छा दिल्या आहेत.</h2>
      <address><time datetime="2019-11-23T17:21:47+00:00">23 Nov 2019, 17:21</time> by <a rel="author">लोकसत्ता ऑनलाइन</a></address>
      <p>मुख्यमंत्री देवेंद्र फडणवीस यांना त्यांच्या पत्नी अमृता फडणवीस यांनी शुभेच्छा दिल्या आहेत. शनिवारी सकाळी राज्यपालांनी देवेंद्र फडणवीस आणि अजित पवार यांना मुख्यमंत्री-उपमुख्यमंत्री पदाची शपथ दिल्यानंतर अमृता फडणवीस यांनी दोघांना शुभेच्छा दिल्या.</p>
      <p>देवेंद्र फडणवीस आणि अजित पवारांचे अभिनंदन, तुम्ही करुन दाखवलं! असं अमृता फडणवीस यांनी टि्वटरवरच्या संदेशात म्हटलं आहे. देवेंद्र फडणवीस यांनी मुख्यमंत्री आणि अजित पवारांनी उपमुख्यमंत्री म्हणून शपथ घेणे हा सर्वांसाठी आश्चर्याचा धक्का आहे. कारण काल रात्रीपर्यंत शिवसेना, राष्ट्रवादी आणि काँग्रेसची महाविकास आघाडी सरकार बनवेल असे चित्र होते.</p>
      <figure>
        <iframe data-src="https://twitter.com/fadnavis_amruta/status/1198069820022878208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>उद्धव ठाकरे यांच्या नावावर मुख्यमंत्रिपदासाठी सहमती झाली असेही शरद पवार म्हणाले होते. पण शनिवारी सकाळी अचानक एकाएकी चित्र बदलले आणि महाराष्ट्रात एका नवीन राजकीय समीकरणाचा उदय झाला.</p>
      <p><b>काय म्हणाले अजित पवार</b><br/>“निकालापासून ते आजच्या तारखेपर्यंत कोणत्याही पक्षाला राज्यामध्ये सत्तास्थापनेचा दावा करता आला नाही. राज्यातील शेतकऱ्यांचे प्रश्न सोडवण्यासाठी सरकार येत असेल तर रस्ता काढण्यासाठी आम्ही हा निर्णय घेतला आणि आम्ही सरकार स्थापन केलं,” असं अजित पवार यांनी एनएनआयशी बोलताना सांगितलं आहे. तसेच राष्ट्रवादी, काँग्रेस आणि शिवसेना यांच्या सत्तास्थापनेबद्दल बोलताना पवार यांनी हे सरकार स्थापन होणं कठीण वाटत होतं अशी प्रतिक्रिया व्यक्त केली आहे. “शिवसेना, काँग्रेस आणि राष्ट्रवादी काँग्रेस हे तीन पक्ष एकत्र येऊन सरकार स्थापन करणं कठीण वाटत होत,” असं अजित पवार म्हणाले.</p>
    </article>
  </body>
</html>