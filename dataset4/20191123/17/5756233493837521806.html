<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623008/%D9%82%D9%88%DA%86%D8%A7%D9%86-%D9%86%DA%98%D8%A7%D8%AF-%D9%85%D9%86-%DB%8C%DA%A9-%D9%85%D8%A7%D8%AC%D8%B1%D8%A7%D8%AC%D9%88-%D9%87%D8%B3%D8%AA%D9%85-%D8%A8%D9%87%D8%AA%D8%B1%DB%8C%D9%86-%DA%AF%D9%84-%D8%AF%D9%88%D8%B1%D8%A7%D9%86-%D9%81%D9%88%D8%AA%D8%A8%D8%A7%D9%84%D9%85-%D8%B1%D8%A7-%D8%A8%D9%87-%DA%A9%D8%B1%D9%87-%D8%AC%D9%86%D9%88%D8%A8%DB%8C-%D8%B2%D8%AF%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T17:36:00+00:00"/>
    <meta property="og:title" content="قوچان نژاد: من یک ماجراجو هستم/ بهترین گل دوران فوتبالم را به کره جنوبی زدم"/>
    <meta property="og:description" content="مهاجم پیشین تیم ملی فوتبال ایران از گلی که به کره‌جنوبی در مرحله انتخابی جام جهانی ۲۰۱۴ به ثمر رساند، به عنوان مهمترین گل دوران فوتبالش یاد کرد."/>
  </head>
  <body>
    <article>
      <h1>قوچان نژاد: من یک ماجراجو هستم/ بهترین گل دوران فوتبالم را به کره جنوبی زدم</h1>
      <address>
        <time datetime="2019-11-23T17:36:00+00:00">23 Nov 2019, 17:36</time>
      </address>
      <p>
        <i>مهاجم پیشین تیم ملی فوتبال ایران از گلی که به کره‌جنوبی در مرحله انتخابی جام جهانی ۲۰۱۴ به ثمر رساند، به عنوان مهمترین گل دوران فوتبالش یاد کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا قوچان نژاد از معدود بازیکنان ایرانی است که تجربه زیادی از بازی در تیم های گوناگون دارد. قوچان نژاد در ۱۲ باشگاه، ۷ کشور و سه قاره بازی کرده است و دوران درخشانی هم با تیم ملی فوتبال ایران داشت.</p>
      <p>این بازیکن ایرانی که در کشورهای بلژیک، انگلیس، کویت، قطر ، قبرس، استرالیا و هلند سابقه بازی دارد، این فصل به تیم پک زوله هلند پیوسته و کارش را در این تیم ادامه می دهد.</p>
      <figure>
        <img src="https://aftabnews.ir/files/fa/news/1398/9/2/362728_873.jpg"/>
      </figure>
      <p>قوچان نژاد درباره تجربه گسترده ای که از حضور در کشورهای مختلف دارد، گفت: من یک ماجراجو هستم. آگاهانه این مسیر را آمده ام و خوشحالم که توانستم این مراحل را طی کنم.</p>
      <p>این مهاجم ایرانی در خصوص بهترین گل دوران فوتبالش تصریح کرد: گلی که به کره جنوبی در مرحله انتخابی جام جهانی ۲۰۱۴ برزیل به کره جنوبی زدم، مهمترین گلم بود. گل زدن همیشه خوب است ولی آن گل واقعا ویژه بود.</p>
      <p>وی ادامه داد: دیدن چیزی که در ایران بعد از گل من ایجاد شد، باورنکردنی بود. هنوز هم هرکجای دنیا که با ایرانی ها روبرو می شوم، درباره آن گل صحبت می کنند. آنها سپس می گویند که هنگام به ثمر رسیدن آن گل کجا بوده اند و چطور صعود ایران به جام جهانی را جشن گرفته اند.</p>
      <p>قوچان نژاد تاکید کرد: واقعا به گلی که زدم افتخار می کنم و خوشحالم که چنین ارتباطی با هموطنانم داشتم.</p>
      <p>این مهاجم ایرانی به دوران حضورش در تیم سیدنی استرالیا هم اشاره کرد و به گل قهرمانی اش در این تیم در دیدار با پرث گلوری پرداخت. وی گفت: از سیدنی پرواز پنج ساعته به پرث داشتیم. همه اعضای باشگاه و از جمله هواداران داوطلب آنجا بودند. نوبت به من رسید که ضربه پنالتی را بزنم. نمی خواستم هواداران و اعضای باشگاه را ناامید کنم. این گل هم لحظه ای است که تا آخر عمر در یادم می ماند.</p>
    </article>
  </body>
</html>