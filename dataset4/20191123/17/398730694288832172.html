<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/peugeot-208-vaxer-men-kraver-talamod/"/>
    <meta property="og:site_name" content="DN.SE"/>
    <meta property="article:published_time" content="2019-11-23T17:18:15+00:00"/>
    <meta property="og:title" content="Peugeot 208 växer men kräver tålamod"/>
    <meta property="og:description" content="Peugeot envisas med sin lilla ratt och en mätarplacering som gör att det känns som att man har ratten i knät."/>
  </head>
  <body>
    <article>
      <h1>Peugeot 208 växer men kräver tålamod</h1>
      <address><time datetime="2019-11-23T17:18:15+00:00">23 Nov 2019, 17:18</time> by <a rel="author">Jan-Erik Berggren</a></address>
      <p>
        <b>Peugeot envisas med sin lilla ratt och en mätarplacering som gör att det känns som att man har ratten i knät. Men klarar du av det kan du möta nya Peugeot 208 med ett öppet sinne. En modell som är bäst som elbil.</b>
      </p>
      <p>Jag var på Peugeots visning av den nya instrumentpanelen i-Cockpit och det jag främst minns är den lilla ratten med platt topp. För att kunna se något alls av instrumenten måste ratten sänkas så lågt att den mer eller mindre ligger i knät. Vissa påstår att det här är en sportig körställning. Men jag har aldrig sett en tävlingsbil där föraren har ratten i knät.</p>
      <p>Jag blir också sittande lågt i kupén i nya Peugeot 208. Den stora bildskärmen och backspegeln skymmer en hel del av sikten. Vänsterfoten slåss med fotstödet om utrymmet. Ja, det är väldigt svårt att hitta en bra och avslappnad körställning.</p>
      <p>Vanliga vippknappar blandas med touchknappar som tyvärr reagerar långsamt och det tär på tålamodet. Andas och tryck bestämt men långsamt. Andas igen.</p>
      <p>Är du intresserad av att köpa en Peugeot 208 så är det första steget att komma överens med sittställning och interiördesignen. Är du efter det fortfarande kvar i Peugeot-hallen så har du det bästa kvar.</p>
      <figure>
        <img src="https://cached-images.bonnier.news/cms30/UploadedImages/2019/11/23/ef95d928-1fb1-4237-bc8e-708d7c6c07da/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Trots platt topp skymmer ratten instrumenten.<cite>Foto: Oskar Omne</cite></figcaption>
      </figure>
      <p>På utsidan har Peugeots designteam lyckats, i mitt tycke, väldigt bra. 208 är längre, högre och bredare än föregångaren och formen bidrar till att den ser ännu större ut. Bilen bygger på ny teknik, plattformen CMP, som redan haft premiär i koncernkusinen DS3 Crossback. Lite senare i år kommer även modellen Opel Corsa och vi kommer troligen att få se ytterligare modeller från Citroën, DS, Opel och Peugeot på samma plattform.</p>
      <p>Största vinsten med den nya plattformen är cirka 30 kilo lägre vikt, bättre aerodynamik med plattare golv och styrda luftintag, bättre fjädring och nya däck, nya motorer, trimning av start-stopp-systemet samt att alla modeller med plattformen, inklusive elbilarna, kan byggas i samma fabriker.</p>
      <p>PSA-koncernen, dit ovan nämnda märken ingår, har också haft råd och möjligheter att förse bilarna på CMP-plattformen med flera tekniska finesser och flera förarassisterande system.</p>
      <p><b>Bland de senare</b> är jag snabb att stänga av filkörningsassistenten då den fungerar lika dåligt i 208 som i flera andra, även betydligt dyrare, bilar. Den påverkar styrningen för mycket och som tur är fungerar assistenten bara i farter över 65 kilometer i timmen. Flera assistanssystem är kopplade till automatlådorna vilket kräver lite tankeverksamhet från kunderna. Du behöver alltså fundera på vilket system du vill ha och om det lirar med en manuell låda.</p>
      <p><b>Den sexväxlade manuella lådan</b> tillsammans med testbilens bensinmotor på 100 hästkrafter fungerar riktigt bra. Det är lite överraskande med tanke på vilka problem PSA har haft med distinkta växellådor och bra kraft.</p>
      <p>Det kommer också en bensindriven på 75 hästkrafter, en på 130 hästkrafter, en diesel på 100 hästkrafter samt, framför allt, en elbil med ett batteri på 50 kilowattimmar. Elbilens 136 hästkrafter drar bilen cirka 34 mil enligt mätningar i den tuffare körcykeln WLTP.</p>
      <p><b>Styrningen uppträder</b> på två olika sätt. Lätt och ledig i låga farter men tyvärr lite trög i högre farter. Det blir därför jobbigt att köra långt då jag tenderar att sitta och korrigera och hålla emot allt för mycket.</p>
      <figure>
        <img src="https://cached-images.bonnier.news/cms30/UploadedImages/2019/11/23/e12c52da-071b-45c9-86ad-d2250ec7c944/bigOriginal.jpeg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Upp till 265 liter kan pressas ned i bakluckan.<cite>Foto: Oskar Omne</cite></figcaption>
      </figure>
      <p>Peugeot 208 gör sig faktiskt som allra bäst som elbil. Trots att den väger drygt 300 kilo mer än 208:an med bensin- eller dieselmotor ligger den fint i de snäva kurvorna. Ljudisoleringen är bra och framför allt körläget sport ger kvick acceleration.</p>
      <p>Versionen heter e-208 och har fått ett lanseringspris från cirka 360.000 kronor i Sverige, vilket gör att den ligger i nivå med flera av elbilskonkurrenterna.</p>
      <details>
        <summary>Peugeot 208 Allure Puretech 100</summary>
        <p>
          <b>Miljö</b>
        </p>
        <p>Koldioxidutsläpp: 131–134 gram/km (WLTP), 99 gram/km (NEDC).</p>
        <p>Bränsleförbrukning: 0,58–0,59 liter/mil (WLTP), 0,43 liter/mil (NEDC).</p>
        <p>Miljöförmåner: Nej.</p>
        <p>
          <b>Ekonomi</b>
        </p>
        <p>Pris: Lanseringsdatum och exakt pris ej fastställt.</p>
        <p>Årlig fordonsskatt: 3 558 kronor de tre första åren för bilar registrerade efter årsskiftet då WLTP-siffran för utsläppsvärden används. Sedan 866 kronor per år.</p>
        <p>Garantier: Nybil 3 år, vagnskada 3 år, rostskydd 12 år, lack 3 år, ­assistans 3 år.</p>
        <p>
          <b>Teknik</b>
        </p>
        <p>Motor: Fyra cylindrar, 2,0 liter, 100 hk vid 5 500 varv/min, 205 Nm vid 1 750 varv/min.</p>
        <p>Drivning: Framhjulsdrift.</p>
        <p>Växellåda: Sexväxlad manuell.</p>
        <p>Acceleration 0–100 km/tim: 11,9 sekunder.</p>
        <p>Toppfart: 188 km/tim.</p>
        <p>
          <b>Mått/vikt</b>
        </p>
        <p>Längd/bredd/höjd: 405/196/143 centimeter.</p>
        <p>Bagagevolym (VDA-liter): 210–265 liter.</p>
        <p>Tjänstevikt: 1 102 kilo.</p>
        <p>Maximal släpvagnsvikt: Uppgift saknas.</p>
        <p>Betyg del för del</p>
        <p>Köregenskaper 3</p>
        <p>Säkerhet 3</p>
        <p>Miljö 3</p>
        <p>Komfort 4</p>
        <p>Ekonomi 3</p>
        <p>Totalbetyg = 16 av 25</p>
        <p>
          <b>Plus</b>
        </p>
        <p>Ljudnivån i kupén.</p>
        <p>Exteriördesign.</p>
        <p>Elversionen.</p>
        <p>
          <b>Minus</b>
        </p>
        <p>Ratten.</p>
        <p>Instrumenteringen.</p>
        <p>Litet bagageutrymme.</p>
      </details>
      <p> </p>
      <p>
        <a href="https://interactive.sanoma.fi/arkku/public/generated/37146yRUhewC/">Länk till grafik</a>
      </p>
      <p><a href="https://www.dn.se/om/biltester/">Läs mer: Fler tester av bilar</a> </p>
    </article>
  </body>
</html>