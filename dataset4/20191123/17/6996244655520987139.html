<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709505"/>
    <meta property="og:site_name" content="ישראל היום"/>
    <meta property="article:published_time" content="2019-11-23T17:45:44+00:00"/>
    <meta property="og:title" content="מחר: ההכרעה במשפטו של ראאד סאלח"/>
    <meta property="og:description" content="פלילים"/>
  </head>
  <body>
    <article>
      <h1>מחר: ההכרעה במשפטו של ראאד סאלח</h1>
      <h2>בית משפט השלום בחיפה יקבע האם מנהיג הפלג הצפוני של תנועה האסלאמית יורשע בהסתה לטרור • סלאח: "מנסים לבצע פשע נגד הקוראן ונגד הסונה"</h2>
      <address><time datetime="2019-11-23T17:45:44+00:00">23 Nov 2019, 17:45</time> by <a rel="author" href="https://www.israelhayom.co.il/writer_articles?tid=70071" target="_blank">דין שמואל אלמס</a></address>
      <p>מנהיג הפלג הצפוני <a href="https://www.israelhayom.co.il/article/696747">בתנועה האסלאמית</a> יגיע מחר בשעה 9:00 בבוקר (ראשון) לביהמ"ש השלום בחיפה לדיון מכריע במשפטו בגין אשמת הסתה לטרור. </p>
      <p>במהלך המשפט דאג השייח' סלאח, אחד מהקולות הקיצוניים בציבור הערבי בישראל, לנסות להלהיט את הרוחות. "המעצר עד תום ההליכים צריך להדליק אור אדום בפני כל המנהיגים הפלשתינים", אמר, "לא מנסים לפגוע בי <a href="https://www.israelhayom.co.il/opinion/496499">באופן אישי,</a> אלא לבצע פשע נגד הקוראן והסונה. זהו ניסיון לגנות תפיסות של הקוראן והנביא. אלו התקפות על ערכי האומה האסלאמית, העולם הערבי והעם הפלשתיני".</p>
      <p>לקראת הדיון, "הוועדה לתמיכה באוהדי מסגד אל-אקצה" יצאה בקריאה לציבור הערבי-ישראלי להגיע לתמוך בסלאח בדיון. "נוכחותם של מנהיגים פלשתינים ואזרחים רבים חשובה", אמר אחד מחברי צוות ההגנה, עורך הדין חאלד זבארקה, שהוסיף כי "השייח' סלאח מייצג את כל העם הפלשתיני. כתב האישום שהוגש נגדו אינו מכוון רק אליו באופן אישי, אלא מדובר בכתב אישום לכל התפיסות והקביעות האסלאמיות, הערביות והפלשתיניות".</p>
      <figure>
        <img src="https://www.israelhayom.co.il/sites/default/files/u62645/48656_noamrf-260116%20210_2016-01-26.jpg"/>
        <figcaption>
          <b>"לא מנסים לפגוע בי באופן אישי, אלא לבצע פשע נגד הקוראן" // צילום: נועם ריבקין פנטון</b>
        </figcaption>
      </figure>
      <p>לדבריו של עו"ד זבארקה, "להרשעה הזו יהיו השלכות חמורות מאוד על השיח הכללי ועל הפעילות הפוליטית. הממסד הישראלי, שאותו מייצגים מנהיגים פוליטיים וביטחוניים, שיבשו את האפשרות למשפט הוגן". בעקבות כך, טען עו"ד זבארקה: "התבצעו הפרשנויות המעוותות כדי לשבש את הצהרותיו של השייח', ובמטרה לערער מושגים אסלאמיים, מורשתיים ולאומיים". </p>
      <p>עורך דינו של שייח' סלאח סיכם כי "חשוב מאוד להבין שמשמעותה של האשמה בתיק כולו, או אפילו בחלקו, תהווה הגבלה נוספת של חופש הביטוי והגבלת נאומיהם של המנהיגים הערבים בשטחים הפלשתיניים". </p>
      <p>כזכור, שייח' ראאד סלאח כבר ריצה עונש מאסר בפועל בגין עבירת הסתה. במאי 2014, עוד בטרם הגדרת הפלג הצפוני כהתאחדות בלתי מותרת, בית משפט השלום בירושלים גזר עליו שישה חודשי מאסר על תנאי בגין תקיפת שוטר והפרעה לשוטר במילוי תפקידו במעבר אלנבי. חודש אחד לאחר מכן, שר הפנים דאז גדעון סער אסר את יציאתו מהארץ בשל מידע מודיעיני שהצטבר נגדו. את הצו חידש בינואר 2016 שר הפנים אריה דרעי.</p>
      <p>את עונש המאסר בפועל שלו, סאלח קיבל בגין הסתה לאלימות נגד העבודות הארכיאולוגיות שהתבצעו במעלה המוגרבים, סמוך להר הבית. בית משפט השלום הרשיע אותו ולאחר ערעור למחוזי – הוא הורשע גם בהסתה לגזענות, ונענש ב-11 חודשי מאסר בפועל. בית המשפט העליון הקל את העונש לתשעה חודשים וב-17 בינואר 2017 הוא שוחרר מהכלא. הסערה הנוכחית החלה עם מעצרו באוגוסט 2017 <a href="https://www.israelhayom.co.il/article/569481">בגין ההאשמה הנוכחית,</a> אך בניגוד לדרישות הדרג הפוליטי – סלאח שוחרר למעצר בית ביולי 2018.</p>
    </article>
  </body>
</html>