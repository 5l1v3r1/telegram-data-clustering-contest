<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159224_1106.html"/>
    <meta property="og:site_name" content="Novsport"/>
    <meta property="article:published_time" content="2019-11-23T17:17:00+00:00"/>
    <meta property="og:title" content="Попето се разписа срещу Динамо Москва, но Ростов допусна обрат (ВИДЕО)"/>
    <meta property="og:description" content="Тимът на българина загуби с 1:2 гостуването си"/>
  </head>
  <body>
    <article>
      <h1>Попето се разписа срещу Динамо Москва, но Ростов допусна обрат (ВИДЕО)</h1>
      <address><time datetime="2019-11-23T17:17:00+00:00">23 Nov 2019, 17:17</time> by <a rel="author">Спортал</a></address>
      <p>Отборът на Ростов допусна обрат и загуби гостуването си на Динамо (Москва) от 17-ия кръг на руската Премиер лига. Ивелин Попов изведе гостите напред в 13-ата минута, но с две дузпи, реализирани от Максимилиан Филип в 33-ата и 90-ата минута московчани стигнаха до победата.<br/><br/>Срещата започна отлично за Ростов. В 13-ата минута гостите отнеха пред наказателното поле, Алексей Йонов получи пас на скорост и пусна успоредно на голлинията, а Попов се включи от задна позиция и засече топката във вратата за 0:1.<br/><br/>В 33-ата минута обаче Евгений Чернов изрита Заурбек Плиев в наказателното поле и съдията отсъди дузпа, а Филип не сгреши при изпълнението на наказателния удар за 1:1.<br/><br/>В самия край на мача Динамо успя да направи пълен обрат, не без помощта на играчите на гостите, които им подариха втора дузпа. Матиас Норман вдигна високо крака си и изрита в главата Филип и след разглеждане на ситуацията с ВАР съдията посочи бялата точка. Потърпевшият отново стреля от 11-те метра и вкара победния гол за своя тим за крайното 2:1.<br/><br/>С тази победа Динамо излезе на 7-ото място в класирането с 21 точки. Ростов пък запазва 3-ата си позиция с 30 точки.</p>
    </article>
  </body>
</html>