<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546416/Velika-Britanija-jos-nije-dostavila-predlog-za-komesara-EU-analizira-situaciju.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T17:09:00+00:00"/>
    <meta property="og:title" content="Velika Britanija još nije dostavila predlog za komesara, EU analizira situaciju"/>
    <meta property="og:description" content="Evropska komisija, koja još nije dobila predlog Velike Britanije za kandidata za evro-komesara, &quot;analiziraće..."/>
  </head>
  <body>
    <article>
      <h1>Velika Britanija još nije dostavila predlog za komesara, EU analizira situaciju</h1>
      <address>
        <time datetime="2019-11-23T17:09:00+00:00">23 Nov 2019, 17:09</time>
      </address>
      <p>Evropska komisija, koja još nije dobila predlog Velike Britanije za kandidata za evro-komesara, "analiziraće situaciju".</p>
      <p>Pošto je Bregzit odložen za 31. januar, EU traži od Velike Britanije, koja je formalno još članica, da imenuje kandidata za novi saziv Komisije koju vodi Nemica Ursula fon der Lajen.</p>
      <p>Za svega nekoliko dana predstoji glasanje Evropskog parlamenta o novom sastavu Evropske komisije, koja stupa na dužnost 1. decembra.</p>
      <p>"Međutim, do danas nismo dobili (britanski) odgovor. Komisija će analizirati situaciju i odlučiće o narednim koracima koje smatra potrebnim", izjavila je Frans presu jedna portparolka Komisije. </p>
      <p>London je odbio da imenuje svog kandidata za komesara, pozivajući se na vanredne parlamentarne izbore 12. decembra. Evropska komisija je ipak 14. novembra pokrenula prekršajnu proceduru protiv Velike Britanije i tada navela da očekuje odgovor Londona najkasnije do 22. novembra, te je taj rok u petak istekao.</p>
      <p>Prekršajna procedura protiv države u tom slučaju može da stigne do Suda pravde Evropske unije i eventualne finansijske kazne zbog neispunjavanja obaveze. Evropski parlament u sredu glasa o novoj Evropskoj komisiji, ali ministri EU treba da tek u ponedeljak potvrde spisak od 26 komesara, bez britanskog.</p>
    </article>
  </body>
</html>