<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159223_1.html"/>
    <meta property="og:site_name" content="Novsport"/>
    <meta property="article:published_time" content="2019-11-23T17:04:00+00:00"/>
    <meta property="og:title" content="ТРИЛЪР: Ливърпул трепери до края, но взе своето в Лондон (ВИДЕО+СНИМКИ)"/>
    <meta property="og:description" content="Фирмино донесе успеха срещу Кристъл Палас с гол в 85-ата минута"/>
  </head>
  <body>
    <article>
      <h1>ТРИЛЪР: Ливърпул трепери до края, но взе своето в Лондон (ВИДЕО+СНИМКИ)</h1>
      <address><time datetime="2019-11-23T17:04:00+00:00">23 Nov 2019, 17:04</time> by <a rel="author">Велизар Антов</a></address>
      <p>Ливърпул продължи похода си към първа титла в Англия от 30 години насам с труден успех срещу Кристъл Палас.<br/><br/>„Червените“ спечелиха с 2:1 визитата си от XIII кръг на Висшата лига, макар че играха без контузения Мохамед Салах и получиха късен изравнителен гол.<br/><br/>В 82-ата минута Вилфред Заха възстанови статуквото, след като Садио Мане бе дал преднина на гостите в началото на втората част, но в 85-ата Роберто Фирмино вкара решителното за успеха попадение.<br/><br/>Мачът в Лондон бе един от най-трудните за момчетата на Юрген Клоп, но те показаха характер и постигнаха 12-а шампионатна победа, за да запазят аванса си от 8 точки пред втория Лестър.<br/><br/>„Лисиците“ също спечелиха далеч от дома, след 2:0 над Брайтън, докато мърсисайдци изиграха равностоен двубой с Кристъл Палас, но взеха своето.</p>
      <figure>
        <img src="http://www.novsport.com/content/0(245).jpg"/>
      </figure>
      <p>Ливърпул от самото начало се настани в половината на "орлите" и с много подавания гостите се опитваха да намерят пролука през сгъстената отбрана. В 10-ата минута мърсисайдци поискаха дузпа за евентуална игра с ръка на Томкинс след центриране на Хендерсън. Такава обаче не бе отсъдена.</p>
      <figure>
        <img src="http://www.novsport.com/content/00(226).jpg"/>
      </figure>
      <p>В 17-ата минута обаче Кристъл Палас бе близо до това да поведе. Александър-Арноклд подари топката на домакините, Таунзенд опита да тръгне напред, но топката му бе избита. След това тя стигна до Кояте, който центрира много добре в наказателното поле, а Аю засече от въздуха, но от десетина метра стреля встрани от вратата на Алисон.</p>
      <figure>
        <img src="http://www.novsport.com/content/2(2297).jpg"/>
      </figure>
      <p>В 38-ата минута Ван Дайк засече с глава центриране на Хендерсън, след което Фирмино се опита да направи добавка на далечната греда, но Гуаита изпревари с малко бразилеца и боксира.<br/><br/>Ливърпул продължаваше да владее топката много повече - в 70% от времето, но гостите така и не успяха да нанесат нито един удар по посока на вратата на Гуаита. В 42-рата минута Томкинс хвърли "Селхърст Парк" в екстаз, който не продължи дълго. Миливойевич центрира от фаул, Вайналдум отклони с глава към далечната греда, където Томкинс засече, вкарвайки гол. Попадението първоначално бе зачетено, но след намесата на ВАР бе отменено, като причината за това бе, че Ловрен бе избутан в гръб от Аю. Нарушението бе явно, но въпросът бе дали това изобщо имаше някакво отношение към ситуацията с гола. В крайна сметка Ливърпул се измъкна и се прибра на почивка при нулево равенство.</p>
      <figure>
        <img src="http://www.novsport.com/content/1-0(411).jpg"/>
      </figure>
      <p>В 48-ата минута Садио Мане пропусна най-добрата възможност за гостите до момента, след като бе изведен от Хендерсън и стреля от границата на наказателното поле, но топката профуча встрани от целта. Минута по-късно обаче сенегалецът откри резултата с голяма доза късмет. Робъртсън центрира отляво, Алекснадър-Арнолд пропусна, след което топката стигна до Мане, който стреля от 15-ина метра. Получи се рикошет в Кейхил, след което и Гуаита докосна топката, която срещна едната странична греда, след което и другата и влезе във вратата въпреки опитите на Ван Аанхолт да изчисти. Това бе първият точен удар на Ливърпул в мача.</p>
      <figure>
        <img src="http://www.novsport.com/content/3(1760).jpg"/>
      </figure>
      <p>В 60-ата минута Заха проби добре отляво и намери Аю, който отново не успя да нанесе точен удар от добра позиция и топката премина встрани, както се случи и през първата част. Малко след това Ливърпул пропусна добра възможност за втори гол, след като Мане отклони с глава центриране на Арнолд от корнер, а след това сантиметри не достигнаха на Ловрен да засече на далечната греда. В 66-ата минута Робъртсън изведе Фирмино в чиста позиция, бразилецът стреля с десния крак, но Гуаита успя да спаси.</p>
      <figure>
        <img src="http://www.novsport.com/content/2-1(94).jpg"/>
      </figure>
      <p>В 78-ата минута бившият играч на Ливърпул Кристиан Пилишич като по чудо не изравни след акробатичен изстрел от 11 метра. Топката премина встрани от лявата греда на вратата на Алисон.<br/><br/>Четири минути по-късно обаче именно Бентеке проби отляво, след което продължи към Таунзенд, който пусна към Заха. Звездата на "орлите" се справи с Робъртсън и стреля в далечния ъгъл - 1:1. Ливърпул обаче реагира мигновено. Три минути след изравнителния гол мърсисйадци отново бяха напред в резултата. Ван Дайк засече центриране от корнер, ударът му блокиран, след което холандецът отправи втори такъв, който отново бе блокиран. В цялото меле Фирмино се ориентира най-добре и прати топката във вратата - 2:1.<br/><br/>В добавеното време Заха пропусна страхотна възможност да изравни, тъй като отблизо стреля над вратата и така Ливърпул взе трите точки, за да събере 37, докато „орлите“ остават с 15 в своя актив. <br/><br/><u><b>КРИСТЪЛ ПАЛАС – ЛИВЪРПУЛ 1:2<br/></b></u>0:1 Садио Мане (49)<br/>1:1 Вилфред Заха (82)<br/>1:2 Роберто Фирмино (85)<br/><br/><u><b>СТАРТОВИ СЪСТАВИ:</b></u><br/><br/><b><i>Кристъл Палас</i></b>: Гуаита, Уорд, Томкинс, Кейхил, Ван Аанхолт, Миливойевич, Макартър, Кояте, Заха, Таунзенд, Аю;<br/><br/><b><i>Ливърпул</i></b>: Алисон, Александър-Арнолд, Ловрен, Ван Дайк, Робъртсън, Вайналдум, Хендерсън, Фабиньо, Окслейд-Чембърлейн, Фирмино, Мане.</p>
    </article>
  </body>
</html>