<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/kemal-kilicdaroglu-chpye-ciddi-kumpaslar-kuruluyor-257613h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T17:50:00+00:00"/>
    <meta property="og:title" content="Kemal Kılıçdaroğlu: &quot;CHP’ye ciddi kumpaslar kuruluyor&quot;"/>
    <meta property="og:description" content="CHP Genel Başkanı Kemal Kılıçdaorğlu, partisine yönelik bir kumpasın olduğunu belirterek, “Kim sandalye atarsa, yumruk atarsa yakasından yakalayın dışarı atın. O kişi CHP'li değil Saray'ın adamıdır” dedi."/>
  </head>
  <body>
    <article>
      <h1>Kemal Kılıçdaroğlu: "CHP’ye ciddi kumpaslar kuruluyor"</h1>
      <address><time datetime="2019-11-23T17:50:00+00:00">23 Nov 2019, 17:50</time> by <a rel="author">Yeni Çağ Gazetesi</a></address>
      <p>
        <b>CHP Genel Başkanı Kemal Kılıçdaorğlu, partisine yönelik bir kumpasın olduğunu belirterek, “Kim sandalye atarsa, yumruk atarsa yakasından yakalayın dışarı atın. O kişi CHP'li değil Saray'ın adamıdır” dedi.</b>
      </p>
      <p>CHP Genel Başkanı Kemal Kılıçdaroğlu, Muharrem İnce’nin Saray’da Cumhurbaşkanı Recep Tayyip Erdoğan ile görüştüğü yönünde çıkan iddialarla ilgili sert sözler söyledi. CHP’ye yönelik bir kumpasın olduğunu belirten Kılıçdaorğlu, “Sandalye atacak, yumruk atacak adam bulacaklar. Kim sandalye atarsa, yumruk atarsa yakasından yakalayın dışarı atın. O kişi CHP'li değil Saray'ın adamıdır” şeklinde konuştu.</p>
      <p>CHP Genel Başkanı Kemal Kılıçdaroğlu, İzmir’de yaptığı konuşmada şunları söyledi:</p>
      <p>"İlk 7 ayda elde ettiğimiz sonuçlar çok güzel. Bundan sonra size daha da güzel hizmet edeceğiz. Halka hizmet hakkı hizmettir. Bu tesis güzel bir tesistir.</p>
      <p>Bizimle uğraşmak için özel çaba harcıyorlar. Nasıl olur da CHP'li belediyeleri aldı diye düşünüyorlar. Nasıl olurda CHP'yi nasıl geriletiriz, kumpas kurarız diye düşünüyorlar.</p>
      <p>CHP örgütlerine yönelik ciddi bir kumpas var. Bu sürecin olumsuz olması için ellerinden gelen her şeyi yapacaklar. Sandalye atacak, yumruk atacak adam bulacaklar. Kim sandalye atarsa, yumruk atarsa yakasından yakalayın dışarı atın. O kişi CHP'li değil Saray'ın adamıdır."</p>
      <p>
        <b>"ERDOĞAN İLE İSTEDİĞİ KANALDA TARTIŞMAYA HAZIRIM"</b>
      </p>
      <p>"Erdoğan'a da onun yakınlarına sesleniyorum; Sen ister Cumhurbaşkanlığını ortaya koy koyma, seninle her ortamda tartışmaya hazırım.</p>
      <p>Buradan Sayın Erdoğan'a bir daha çağrı yapıyorum. Olur ya benim dediğim televizyona gelmezsin, ben senin istediğin televizyona gelmeye hazırım. Nereye gidelim A Haber, ATV'ye gidelim. Sen ordunla gel, ben yalnız başıma geleceğim. Sizin benim nezdimde toplu iğne kadar değeri yok. Sizler halkı aydınlatmak için değil, halkı köreltmek için yayın yapıyorsunuz. Şu milletin haline baksanıza milletin anası ağladı. On binlerce çocuk yatağa aç giriyor. Aylık gelir 663 TL'nin altında 8,5 milyon insan var."</p>
      <related>
        <a href="https://www.yenicaggazetesi.com.tr/talat-atilla-saraydaki-chpli-iddiasinin-detaylarini-acikladi-257574h.htm"/>
        <a href="https://www.yenicaggazetesi.com.tr/chpden-sert-tepki-operasyon-saray-menseilidir-257578h.htm"/>
        <a href="https://www.yenicaggazetesi.com.tr/devlet-bahceliden-saraya-giden-chpli-aciklamasi-257490h.htm"/>
        <a href="https://www.yenicaggazetesi.com.tr/fatih-portakaldan-dikkat-ceken-iddia-257453h.htm"/>
      </related>
    </article>
  </body>
</html>