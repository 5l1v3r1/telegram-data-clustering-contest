<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/23/842619"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T17:46:00+00:00"/>
    <meta property="og:title" content="বাবা-মাকে মারধর, পাষণ্ড ছেলের দুই বছরের জেল"/>
    <meta property="og:description" content="নেত্রকোনার কেন্দুয়ায় বাবা ও মাকে মারধর ও নির্যাতন করার দায়ে ভ্রাম্যমাণ আদালতে দুই বছরের সশ্রম কারাদণ্ডে দণ্ডিত শেখ গাজ্জালী হাসান (২৪) নামে এক পাষণ্ড যুবককে অবশেষে কারাগারে পাঠানো হয়েছে। আজ শনিবার তাকে নেত্রকোনা কারাগারে পাঠানো হয়। অভিযুক্ত হাসান উপজেলার বলাইশিমুল ইউনিয়নের উজিয়ালপুর গ্রামের বদরউদ্দিনের ছেলে। পুলিশসহ সংশ্লিষ্ট একাধিক সূত্র জানায়, পারিবারিক কলহের জের ধরে শেখ গাজ্জালী হাসান প্রায়ই তার বাবা-মাকে মারধর ও নির্যাতন করত। এমনকি কুড়াল ও ছুরি দিয়ে আঘাত করার জন্য তাদের ওপর হামলে পড়ত। এতে পরিবাবারের লোকজন অতিষ্ঠ হয়ে ওঠে। এক পর্যায়ে খবর পেয়ে নির্বাহী হাকিম ও উপজেলা নির্বাহী কর্মকর্তা (ইউএনও) আল-ইমরান রুহুল ইসলাম এবং কেন্দুয়া থানার ভারপ্রাপ্ত কর্মকর্তা (ওসি) মোহাম্মদ রাশেদুজ্জামান শুক্রবার রাত সাড়ে নয়টার দিকে হাসানদের গ্রামেরবাড়ি উজিয়ালপুরে ছুটে যান। এ সময় নির্বাহী হাকিম আল-ইমরান রুহুল ইসলামের নেতৃত্বে পরিচালিত ভ্রাম্যমাণ আদালতের কাছে অভিযোগের সত্যতা মেলে এবং অভিযুক্ত শেখ গাজ্জালী হাসানও নিজের দোষ স্বীকার করেন। তাছাড়া অভিভাবকসহ পরিবারের লোকজনও তার দৃষ্টান্তমূলক শাস্তি দাবি করেন। এরইপ্রেক্ষিতে আদালত বাবা-মায়ের…"/>
  </head>
  <body>
    <article>
      <h1>বাবা-মাকে মারধর, পাষণ্ড ছেলের দুই বছরের জেল</h1>
      <address><time datetime="2019-11-23T17:46:00+00:00">23 Nov 2019, 17:46</time> by <a rel="author">কেন্দুয়া (নেত্রকোনা) প্রতিনিধি</a></address>
      <p>নেত্রকোনার কেন্দুয়ায় বাবা ও মাকে মারধর ও নির্যাতন করার দায়ে ভ্রাম্যমাণ আদালতে দুই বছরের সশ্রম কারাদণ্ডে দণ্ডিত শেখ গাজ্জালী হাসান (২৪) নামে এক পাষণ্ড যুবককে অবশেষে কারাগারে পাঠানো হয়েছে। আজ শনিবার তাকে নেত্রকোনা কারাগারে পাঠানো হয়। অভিযুক্ত হাসান উপজেলার বলাইশিমুল ইউনিয়নের উজিয়ালপুর গ্রামের বদরউদ্দিনের ছেলে।</p>
      <p>পুলিশসহ সংশ্লিষ্ট একাধিক সূত্র জানায়, পারিবারিক কলহের জের ধরে শেখ গাজ্জালী হাসান প্রায়ই তার বাবা-মাকে মারধর ও নির্যাতন করত। এমনকি কুড়াল ও ছুরি দিয়ে আঘাত করার জন্য তাদের ওপর হামলে পড়ত। এতে পরিবাবারের লোকজন অতিষ্ঠ হয়ে ওঠে। এক পর্যায়ে খবর পেয়ে নির্বাহী হাকিম ও উপজেলা নির্বাহী কর্মকর্তা (ইউএনও) আল-ইমরান রুহুল ইসলাম এবং কেন্দুয়া থানার ভারপ্রাপ্ত কর্মকর্তা (ওসি) মোহাম্মদ রাশেদুজ্জামান শুক্রবার রাত সাড়ে নয়টার দিকে হাসানদের গ্রামেরবাড়ি উজিয়ালপুরে ছুটে যান। এ সময় নির্বাহী হাকিম আল-ইমরান রুহুল ইসলামের নেতৃত্বে পরিচালিত ভ্রাম্যমাণ আদালতের কাছে অভিযোগের সত্যতা মেলে এবং অভিযুক্ত শেখ গাজ্জালী হাসানও নিজের দোষ স্বীকার করেন। তাছাড়া অভিভাবকসহ পরিবারের লোকজনও তার দৃষ্টান্তমূলক শাস্তি দাবি করেন। এরইপ্রেক্ষিতে আদালত বাবা-মায়ের ওপর আক্রমণ ও বলপ্রয়োগের অপরাধে অভিযুক্ত শেখ গাজ্জালী হাসানকে দণ্ডবিধি ১৮১৬ এর ৩৫৫ ধারায় দুই বছরের সশ্রম কারাদণ্ডে দণ্ডিত করেন।</p>
      <p>ঘটনার সত্যতা নিশ্চিত করে কেন্দুয়া থানার ভারপ্রাপ্ত কর্মকর্তা (ওসি) মো. রাশেদুজ্জামান জানান, এমন পাষণ্ড সন্তান আর দেখিনি। দণ্ডিত হওয়ার আগে তাকে তার বাবা-মায়ের কাছে ক্ষমা চাইতে বলা হলেও তিনি প্রকাশ্যে সাফ জানিয়ে দেন ফাঁসি হলেও ক্ষমা চাইবেন না। এমনকি তার মধ্যে কৃত অপরাধের জন্য বাবা-মায়ের কাছে ক্ষমা চাওয়ার মানসিকতা ও কোনো অনুতাপ পর্যন্ত দেখিনি।</p>
      <p>ওসি আরো জানান, দণ্ডিত শেখ গাজ্জালী হাসানকে শনিবার নেত্রকোনা কারাগারে পাঠানো হয়েছে। </p>
    </article>
  </body>
</html>