<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%B1%D8%AE%D9%88%D8%A7%D8%B3%D8%AA-%D8%A8%D8%B1%D8%A7%DB%8C%D8%A7%D9%86-%D9%87%D9%88%DA%A9-%D8%A7%D8%B2-%D8%B4%D8%A8%DA%A9%D9%87%E2%80%8C%D9%87%D8%A7%DB%8C-%D9%85%D8%AC%D8%A7%D8%B2%DB%8C-%D8%AD%D8%B3%D8%A7%D8%A8%E2%80%8C%D9%87%D8%A7%DB%8C-%DA%A9%D8%A7%D8%B1%D8%A8%D8%B1%DB%8C-%C2%AB%D8%B1%D9%87%D8%A8%D8%B1%D8%A7%D9%86-%D8%A7%DB%8C%D8%B1%D8%A7%D9%86%C2%BB-%D8%B1%D8%A7-%D9%85%D8%B3%D8%AF%D9%88%D8%AF-%DA%A9%D9%86%DB%8C%D8%AF-20191123/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-23T17:45:48+00:00"/>
    <meta property="og:title" content="درخواست برایان هوک از شبکه‌های مجازی: حساب‌های کاربری «رهبران ایران» را مسدود کنید"/>
    <meta property="og:description" content="پایگاه اینترنتی «نت‌بلاکس» که میزان دسترسی کاربران جهانی به اینترنت را رصد می‌کند، در گزارش روز شنبه دوم آذر، اعلام کرد که سطح دسترسی کاربران ایرانی به اینترنت رو به افزایش است. همزمان برخی از مقامات استانی، خواستار برقراری امکان دسترسی، هر چه سریعتر..."/>
  </head>
  <body>
    <article>
      <h1>درخواست برایان هوک از شبکه‌های مجازی: حساب‌های کاربری «رهبران ایران» را مسدود کنید</h1>
      <address>
        <time datetime="2019-11-23T17:45:48+00:00">23 Nov 2019, 17:45</time>
      </address>
      <p>
        <b>پایگاه اینترنتی «نت‌بلاکس» که میزان دسترسی کاربران جهانی به اینترنت را رصد می‌کند، در گزارش روز شنبه دوم آذر، اعلام کرد که سطح دسترسی کاربران ایرانی به اینترنت رو به افزایش است. همزمان برخی از مقامات استانی، خواستار برقراری امکان دسترسی، هر چه سریعتر کاربران به اینترنت شدند. برایان هوک، در گفتگو با شبکه خبری بلومبرگ، از شرکت‌های فیس‌بوک، توئیتر و اینستاگرام درخواست کرد تا حساب‌های کاربری علی خامنه‌ای، محمدجواد ظریف و حسن روحانی را مسدود کنند.</b>
      </p>
      <p>پس از آنکه دسترسی گزینشی برخی از کاربران به اینترنت در فضای مجازی از روز جمعه اول آذر ماه آغاز شد، برخی از کاربران از داخل ایران از صبح شنبه دوم آذر از برقراری و اتصال مجدد به فضای مجازی خبر دادند. این برقراری ارتباط اینترنتی در ساعات اولیه صبح شنبه تنها از طریق اینترنت خانگی امکان‌پذیر بود و اینترنت تلفن‌های همراه همچنان قطع بود.</p>
      <p>پایگاه اینترنتی «نت‌بلاکس» که در پنج روز پس از آغاز اعتراضات در ایران نسبت به افزایش قیمت بنزین، سطح دسترسی کاربران به اینترنت را کمتر از پنج درصد اعلام کرده بود، در گزارش روز شنبه دوم آذر، از افزایش سطح دسترسی کاربران ایرانی خبر داد.</p>
      <p>بر اساس گزارش «نت‌بلاکس» تا عصر روز شنبه دوم آذر ماه، سطح دسترسی کاربران ایرانی به اینترنت به حدود ۶۴ درصد نسبت به سطح دسترسی اینترنت برای این گروه تا پیش از آغاز اعتراضات بازگشته است.</p>
      <p>برخی از کاربران در داخل ایران از صبح شنبه گفته‌اند که با استفاده از «وی‌پی‌ان» امکان دسترسی محدود با اینترنت تلفن‌های همراه ممکن شده است.</p>
      <p>خبرگزاری ایسنا هم گزارش داده که اینترنت خانگی در ده استان از جمله چهارمحال و بختیاری، گلستان، سمنان، ایلام، خراسان جنوبی و شمالی، زنجان، اردبیل، همدان و یزد، برقرار شده است.</p>
      <p>در واکنش به قطعی طولانی‌مدت اینترنت در ایران، برایان هوک، نماینده ویژه وزارت امور خارجه آمریکا در امور ایران، در گفتگو با خبرگزاری بلومبرگ با بیان اینکه محمدجواد آذری جهرمی از سوی دولت آمریکا مورد تحریم قرار گرفته است، از شرکت‌های فیس‌بوک، توئیتر و اینستاگرام درخواست کرد تا حساب‌های کاربری علی خامنه‌ای، محمدجواد ظریف و حسن روحانی را مسدود کنند.</p>
      <p>برایان هوک ضمن اعلام این درخواست تاکید کرد: رهبران رژیم ایران در حالی که دسترسی کاربران ایرانی به اینترنت را بطور کامل قطع کرده بودند، به فعالیت‌های خود در شبکه‌های مجازی ادامه می‌دادند.</p>
    </article>
  </body>
</html>