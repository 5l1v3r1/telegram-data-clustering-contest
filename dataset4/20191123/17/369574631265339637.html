<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/chci-si-vybrat-svuj-podil-pisi-norove-statnimu-fondu/r~41515dd00b9311eaac60ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-23T17:00:41+00:00"/>
    <meta property="og:title" content="Norský státní fond se chlubil obří sumou. Chci vyplatit svůj podíl, píší mu teď lidé"/>
    <meta property="og:description" content="Z etických důvodů fond neinvestuje do tabákových a některých zbrojařských firem ani do většiny podniků, které těží uhlí."/>
  </head>
  <body>
    <article>
      <h1>Norský státní fond se chlubil obří sumou. Chci vyplatit svůj podíl, píší mu teď lidé</h1>
      <address>
        <time datetime="2019-11-23T17:00:41+00:00">23 Nov 2019, 17:00</time>
      </address>
      <p>Počet žádostí Norů o peníze z fondu narostl. Část z nich je myšlena žertem a požadují jen pár korun, někteří Norové ovšem svou žádost o miliony myslí vážně. Na každého z 5,3 milionu obyvatel země připadá v přepočtu 4,6 milionu českých korun. O požadavcích informuje agentura <a href="https://www.bloomberg.com/news/articles/2019-11-19/wealth-fund-at-1-1-trillion-has-norwegians-trying-to-cash-out">Bloomberg</a>.</p>
      <p>Fond ovšem výběry neumožňuje a dotazy běžných Norů bere s humorem. "Je hezké, že se lidé zajímají a že vědí, že fond patří každému," řekla Marthe Skaarové, mluvčí divize norské centrální banky, která fond spravuje.</p>
      <p>Související</p>
      <h3>Norský ropný fond slaví 25 bilionů. Každý občan v něm má v přepočtu 4,6 milionu korun</h3>
      <figure>
        <img src="https://cdn.xsd.cz/resize/87342be803293813a0b08feeecfe57e3_extract=90,0,1200,675_resize=240,135_.jpg?hash=d6f9424ba02c18ee1ec5d9f7aa610168"/>
      </figure>
      <p>Vlna veřejného zájmu podle ní představuje možnost vysvětlovat, že je určen příštím generacím. Že to lidé zkoušejí, prý není nic nového, i když po oznámení říjnového rekordu žádostí o výplatu podílu přibylo.</p>
      <p>Fond byl založen v roce 1996 a podle názvu je to vládní penzijní fond. Skutečným penzijním fondem ale není, má jen zaručit zisky z přírodního bohatství i poté, co éra fosilních paliv skončí. Peníze získané prodejem ropy investuje výhradně mimo Norsko, aby nepřehříval tamní ekonomiku.</p>
      <p>Spravuje zhruba 1,5 procenta všech světových akcií. Jen od roku 2008 se objem soustředěných prostředků kvůli pádu akciových burz a následným levným nákupům cenných papírů zečtyřnásobil. Z etických důvodů fond neinvestuje do tabákových a některých zbrojařských firem ani do většiny podniků, které těží uhlí.</p>
      <p>Související</p>
      <h3>Norsko pošle do Česka další miliony. Podívejte se, co tu platí a proč to vlastně dělá</h3>
      <figure>
        <img src="https://cdn.xsd.cz/resize/e43e3ecf5e923aaebe174087f4c0f12b_resize=140,93_.jpg?hash=41a2b5cb955fdf9158f0f9e1b653b352"/>
      </figure>
      <p>Přehled</p>
    </article>
  </body>
</html>