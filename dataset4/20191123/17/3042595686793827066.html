<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/forbyr-fluor-etter-dagbladets-avsloringer/71853812"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T17:07:46+00:00"/>
    <meta property="og:title" content="Forbyr fluor etter Dagbladets avsløringer"/>
    <meta property="og:description" content="Styret i det internasjonale skiforbundet (FIS) har vedtatt et totalforbud mot fluor fra neste sesong."/>
  </head>
  <body>
    <article>
      <h1>Forbyr fluor etter Dagbladets avsløringer</h1>
      <h2>Styret i det internasjonale skiforbundet (FIS) har vedtatt et totalforbud mot fluor fra neste sesong.</h2>
      <address><time datetime="2019-11-23T17:07:46+00:00">23 Nov 2019, 17:07</time> by <a rel="author">Frode Andresen</a></address>
      <p>Lørdag vedtok styret i det internasjonale skiforbundet (FIS) et totalforbud mot fluor fra neste sesong. Dette skjer etter Dagbladets avsløringer om helseeffekter ved bruken av fluor i skismøring.</p>
      <p>
        <b>Vinteren 2020 blir det forbudt i alle skiøvelser å bruke enhver type fluor. Vedtaket i FIS-styret lørdag kveld var enstemmig.</b>
      </p>
      <h3>Tre grunner</h3>
      <p>Leder i Norges Skiforbund, Erik Røste, sier til Dagbladet at skiforbundet mener det er viktig å sende et veldig klart og tydelig signal til alle nasjoner og alle produsenter om at de ikke ønsker bruk av fluor.</p>
      <p>
        <b>Ifølge Røste er det tre grunner til forbudet:</b>
      </p>
      <figure>
        <img src="https://www.dagbladet.no/images/71853888.jpg?imageId=71853888&amp;width=1024&amp;height=615"/>
        <figcaption><b>FORBUD:</b> Styret i det internasjonale skiforbundet (FIS) har vedtatt et totalforbud mot fluor fra neste sesong. Foto: Bjørn Langsem / Dagbladet Vis mer</figcaption>
      </figure>
      <p>- Det ene er at helsefarene, og det andre er kostnadene knyttet til det. Vi er jo alle opptatt av å gjøre sporten vår så lav terskel som mulig for talle skal delta. Det tredje er det miljømessige aspektet. Dette med å sende et tydelig signal er det viktigste, sier Røste og tilføyer:</p>
      <p>- Det ble også vedtatt en arbeidsgruppe som skal jobbe videre med hvordan det skal følges opp. Man må utvikle og finne gode testmetoder, og finne ut av hvordan dette skal håndheves.</p>
      <h3>Kontroll</h3>
      <p>Kontrollmulighetene for et slikt forbud er i dag begrensede. Høsten 2018 ble det innført et totalforbud mot høyfluoriserte smøringer i Norge for løpere fra 16 år og yngre.</p>
      <p>Kontroll av norske juniorrenn sist vinter endte i en debatt om kvaliteten på selve kontrollen. Da viste det seg at fluorrester i børster var grunnlaget for at flere løpere ble mistenkt for å ha brukt forbudt fluorsmøring.</p>
      <p>Med et totalforbud mot all fluor vil det bli lettere å ta løpere som har brukt fluorpreparater i skiprepareringen. Likevel er det usikkert om man kommer fram til en kontrollmetode som kan gi direkte avsløring. Med dagens kjente metoder kommer resultatet først i etterkant.</p>
      <h3>Avsløringer</h3>
      <p>Den siste tida har Dagbladet satt søkelyset på helseeffekter ved fluorbruk i skismøring. Blant annet er det blitt avslørt at vanlige skifedre har opp mot <a href="https://www.dagbladet.no/sport/blodprover-avslorer-pappasmorere-har-helsefarlige-fluorverdier/71784362">19 ganger høyere fluorverdier i blodet enn normalbefolkningen</a>.</p>
      <p>
        <b>Langrennsprofilen Øystein Pettersens far, Ole-Jørgen Pettersen, er blant dem som er rammet. Han har blant annet fortalt om da han fikk fluorsjokk under Scandinavisk Cup i Finland.</b>
      </p>
      <p>- Det var som å ha vært på en syrete festival med dårlige kamerater i altfor mange uker. Jeg var skikkelig dårlig. Det gikk et drøyt døgn før jeg klarte å reise meg. Jeg spydde, det var helt jævlig. Jeg var enormt sliten.</p>
      <h3>Tok blodprøver</h3>
      <p>Sammen med Folkehelseinstituttet og Bård I. Freberg, legespesialist og tidligere landslagslege for skiskytterne, tok Dagbladet blodprøver av norske amatør-skismørere: Pappaer som har stått timevis i smørebua for å gi barna sine best mulig ski.</p>
      <p>For flere av smørerne var ikke funnene urovekkende. Men seks av de testede smørerne hadde forhøyede verdier av det helseskadelige kjemikaliet PFOA – <a href="https://www.dagbladet.no/sport/polsa-om-pappas-blodprover--det-er-vondt/71797407">fire av dem hadde det medisinprofessor Philippe Grandjean kaller «tydelig forhøyede verdier»</a>.</p>
    </article>
  </body>
</html>