<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2005296/afganistan%E2%80%99da-bar%C4%B1%C5%9F-m%C3%BCzakerelerinin-durmas%C4%B1n%C4%B1n-etkileri-a%C4%9F%C4%B1rla%C5%9F%C4%B1yor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-23T17:15:00+00:00"/>
    <meta property="og:title" content="Afganistan’da barış müzakerelerinin durmasının etkileri ağırlaşıyor"/>
    <meta property="og:description" content="Afganistan Yeniden Yapılandırma Özel Müfettişi John Sopko, kötüleşen ekonomik durum, zayıf güvenlik, yaygın yolsuzluk ve uyuşturucu kaçakçılığının Afganistan’ın 18 yıldır devam eden yeniden yapılanma çabalarını ciddi zorluklarla karşı karşıya getirdi"/>
  </head>
  <body>
    <article>
      <h1>Afganistan’da barış müzakerelerinin durmasının etkileri ağırlaşıyor</h1>
      <address>
        <time datetime="2019-11-23T17:15:00+00:00">23 Nov 2019, 17:15</time>
      </address>
      <p>Afganistan Yeniden Yapılandırma Özel Müfettişi John Sopko, kötüleşen ekonomik durum, zayıf güvenlik, yaygın yolsuzluk ve uyuşturucu kaçakçılığının Afganistan’ın 18 yıldır devam eden yeniden yapılanma çabalarını ciddi zorluklarla karşı karşıya getirdiği konusunda uyardı. Bu süre içinde ABD’nin 132 milyar dolar harcamada bulunduğuna dikkat çeken Sopko, barış çabalarının başarısızlığının milyonlarca Afganın bölge ülkelerine göç etmesi sorununu da beraberinde getirdiğini söyledi.<br/><br/>Sopko, Washington’daki Woodrow Wilson Merkezi’nde gerçekleştirilen bir toplantıda birkaç hafta önce Afganistan’ın başkenti Kabil’e düzenlediği ziyaret hakkında değerlendirmelerde bulundu. Afganistan’daki yeniden yapılanma operasyonunun Soğuk Savaş’tan bu yana türünün en büyüğü olduğuna dikkat çeken Sopko, yolsuzluğun dünyanın en yoksul ülkesinde yaygın olmaya devam ettiğini vurguladı. Ekonomisi yüzde 70 oranında dış yardımlara dayalı olan Afganistan’da uyuşturucu üretim hacminin çok büyük olduğunu belirten Sopko ülkenin dünyanın en büyük afyon üreticisi konumunda olduğuna dikkat çekti.<br/><br/>BM raporlarına göre Afganistan geçen yıl yaklaşık 9 bin ton afyon üretti. Bunun, geri kalan küresel üretimin iki katı olduğu belirtiliyor. Afganistan'ın haşhaş üretimi, dünyadaki uyuşturucu üretiminin de yaklaşık yüzde 90'ını oluşturuyor.<br/><br/>ABD yönetimi, Afganistan’ın istikrara kavuşmasını istediklerimi ancak bunun uyuşturucu ticaretinin yayılmasıyla olmaması gerektiğini bildirdi.<br/><br/><b>Taliban’ın gelirlerinin yarısından fazlası afyon ticaretinden</b><br/><br/>Taliban’ın gelirlerinin yüzde 65’i afyon ticaretinden geliyor. Devlet ise büyük bir sefalet içerisinde yaşıyor. Nüfusun yaklaşık yüzde 42’si yoksulluk sınırının altında yaşıyor. Uyuşturucu ticaretinden elde edilen gelirle El Kaide ve DEAŞ finanse ediliyor.<br/><br/>ABD Dışişleri Bakanlığı, uyuşturucu ticaretini kontrol altına almak için izlenen uluslararası stratejiye ilişkin raporda yolsuzluğun iki temel unsuru olan isyanlar ve uyuşturucu kaçakçılığı arasında güçlü bir ilişki bulunduğuna dikkat çekildi. Bu durum Afganistan’daki hukukun üstünlüğünü azaltıyor.<br/><br/>Sopko, Kongre üyelerine ziyaret hakkında bilgilendirmede bulunduğunu ve yeni bir ziyaret gerçekleştirmesinin talep edildiğini söyledi. Afganistan'da hükümet, polis ve diğer kurumlardaki yaygın yolsuzluk nedeniyle israf edilen milyarlarca imar fonu da tartışmalara neden oldu. Genel Müfettişlik Bürosu tarafından eylül ziyaretinden sonra yayımlanan raporda, ABD destek programlarının çok sayıda eski savaşçının Afganistan'ın toplumu ve ekonomisine yeniden entegrasyonuna katkıda bulunmadığını söyledi. Raporda, ülkede diğer gruplara ait çok sayıda savaşçının yanı sıra 60 bin Taliban unsuru olduğu da belirtildi. Söz konusu savaşçıların hükümet ve Taliban arasında bir çözüm sağlanması durumunda yeniden topluma entegre edilmeleri gerekiyor. Ancak yapılan değerlendirmeler, herhangi bir entegrasyon çabasının, hükümet ile Taliban arasında yeniden entegrasyon şartlarında anlaşma yapılmaması durumunda başarısızlıkla sonuçlanabileceği yönünde. Aksi takdirde savaşçılar ve ailelerinin misilleme riskinden endişe duyacakları belirtiliyor.<br/><br/><b>Yolsuzlukla mücadele<br/><br/>Sopko, Afganistan’a dair yaptığı açıklamalarda yolsuzluğa da değindi;</b><br/><br/>“Eskiden federal savcı olarak görev yaptığım için gerçeklerin peşindeyim. Afganistan'da okuldaki çocuk sayısı ve tıbbi bakımın artması gibi gelişim gösteren alanlar var. Afgan kuvvetleri de eskiye nazaran daha iyi. Ancak yolsuzluğun halen yaygın olması durumu zorlaştırarak endişeye neden oluyor.”<br/><br/>Yolsuzlukla mücadelenin bir ulusal güvenlik meselesi haline geldiğini söyleyen Sopko, bu konuyu ciddiye almamaları nedeniyle ne polise ne de hükümete güven olunamayacağının altını çizdi.<br/><br/>ABD hükümeti de konuya ilişkin müttefikleri ve gelecekteki bağışçılara öncelikli olarak yolsuzluğu ele alma çağrısında bulundu. Meselenin yalnızca fon sağlamak olmadığı ve korunması gerektiği de belirtilen açıklamada söz konusu paraların yolsuzluk nedeniyle çalınacağı ifade edildi. Afgan hükümetinin çok sayıda uyuşturucu operasyonu gerçekleştirmesine rağmen çok azının başarıyla sonuçlandığına dikkat çekilen açıklamada ayrıca son 10 yılda el konulması gereken miktarın sadece yüzde 5'inin ele geçirildiğine dikkat çekildi.<br/><br/>Afganistan'ın Yeniden İnşasını İzleme Genel Müfettişliği Ofisi, ABD Kongresi tarafından 2008 yılında yeniden yapılanma programlarının gözden geçirilmesi konunda etkili olunması, fon israfını önlemek amacıyla bağımsız ve objektif raporlar sağlanması için kuruldu.<br/><br/><b>ABD’nin Afganistan Barış Kampanyası'nın Direktörü William Goodfellow da Şarku'l Avsat’a yaptığı açıklamalarda şunları söyledi;</b><br/><br/>“Mevcut yönetimin Rusya, Çin, Pakistan ve İran gibi Afganistan ile ilgili ülkelerle ilişkileri iyi değil. Bu durum, Afganistan’da barışın sağlanması konusunda olumsuz sonuçlara yol açabilir. Bölgede yeni bir mülteci krizi yaratabilir. Afganistan’da Pakistan dışında Taliban temsilcilerini kabul etmek isteyen bölgesel bir oyuncu yok. Öte yandan Rusya ve Çin barış müzakerelerine ev sahipliği yapmaya hazırlar.”<br/><br/>Goodfellow, ABD'nin İran, Rusya ve Çin ile ilişkilerinin gergin olduğunu, bununla birlikte Pakistan ile ilişkilerinin de mükemmel olmadığını söyledi. Bu durumun bir sorun olduğunu belirten Goodfellow,  söz konusu dört ülkenin Afganistan sorununun barışçıl bir şekilde çözülmesindeki önemine dikkat çekti. Bu ülkeler için barışı sağlamanın oldukça önemli olduğunun altını çizen Goodfellow aksi takdirde mülteci sorununa maruz kalma olasılıklarının yüksek olduğunu vurguladı.<br/><br/>Goodfellow ayrıca Afganistan'daki ekonomik, güvenlik ve askeri durumun istikrarsızlığı ışığında ABD güçlerinin sonsuza dek orada kalamayacağını söyledi. Ancak ABD kuvvetlerinin hükümet ile Taliban arasında anlaşmaya varıldıktan sonra Afganistan'a zarar vermemek için sorumlu bir şekilde geri çekilmesi gerektiğini kaydetti. Demokrat Başkan adaylarının ilk 4 yıl içerisinde ABD birliklerini Afganistan’dan çekme sözü verdiğini ifade eden Goodfellow devletin yine de ekonomik desteğe devam etmesi gerektiğini zira ABD, NATO ve bölgesel oyuncular arasındaki koordinasyonun sağlanmasının önemli olduğunu vurguladı.</p>
    </article>
  </body>
</html>