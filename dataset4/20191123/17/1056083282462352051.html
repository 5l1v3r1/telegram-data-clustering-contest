<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201033/%DA%A9%D9%85%D8%A8%D9%88%D8%AF-%D8%B2%D9%85%DB%8C%D9%86-%D8%A7%D8%B2-%D9%85%D8%B9%D8%B6%D9%84%D8%A7%D8%AA-%D8%B4%D9%87%D8%B1%DA%A9-%D8%B5%D9%86%D8%B9%D8%AA%DB%8C-%D8%A2%D8%B3%D8%AA%D8%A7%D8%B1%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-23T17:05:17+00:00"/>
    <meta property="og:title" content="کمبود زمین از معضلات شهرک صنعتی آستارا"/>
    <meta property="og:description" content="ایسنا/گیلان رئیس اداره صنعت، معدن و تجارت شهرستان آستارا از افزایش تقاضای سرمایه گذاری برای ایجاد واحدهای تولیدی خبر داد و گفت: کمبود زمین در شهرک صنعتی این بندر مرزی از معضلات موجود است."/>
  </head>
  <body>
    <article>
      <h6 class="kicker">رئیس اداره صمت آستارا خبر داد</h6>
      <h1>کمبود زمین از معضلات شهرک صنعتی آستارا</h1>
      <address><time datetime="2019-11-23T17:05:17+00:00">23 Nov 2019, 17:05</time> by <a rel="author">رامین بشرویه</a></address>
      <p>ایسنا/گیلان رئیس اداره صنعت، معدن و تجارت شهرستان آستارا از افزایش تقاضای سرمایه گذاری برای ایجاد واحدهای تولیدی خبر داد و گفت: کمبود زمین در شهرک صنعتی این بندر مرزی از معضلات موجود است.</p>
      <p>محسن آهنی در حاشیه بازدید خبرنگاران عضو بسیج رسانه آستارا از طرح های اقتصاد مقاومتی شهرستان که به مناسبت هفته بسیج برگزار شد، اظهار کرد: در شهرک صنعتی هودول برای ایجاد ۳۶ واحد صنعتی قرارداد بسته شده که ۲۳ واحد فعال، ۹ واحد در دست ساخت و چهار واحد راکد هستند.</p>
      <p>وی با بیان اینکه این شهرک ۲۰ هکتار وسعت دارد، ادامه داد: ۱۴ هکتار از آن قابل واگذاری است که به سرمایه گذاران تحویل داده شده و کمبود زمین برای جذب سرمایه گذار بیشتر از مهمترین معضلات پیش رو است.</p>
      <p>آهنی با اشاره به اینکه در حال حاضر برای ۲۰۰ نفر به شکل مستقیم در این واحدها اشتغال ایجاد شده است، افزود: درخواست برای احداث شهرک صنعتی جدید داده شده و واگذاری زمین های ایده آل برای این منظور از سوی منابع طبیعی در حال بررسی است.</p>
      <figure>
        <img src="https://cdn.isna.ir/d/off/gilan/2019/11/23/3/61492747.jpg"/>
      </figure>
      <p>آهنی در بخش دیگر سخنان خود از افتتاح دو واحد جدید، همزمان با دهه فجر سالجاری خبر داد و تصریح کرد: یکی از این واحدها ظروف تفلون و دیگری گاز رو میزی، هود و سایر لوازم خانگی با برندی جدید می باشد.</p>
      <p>رئیس اداره صمت در پایان خاطرنشان کرد: در حال حاضر واحدهای تولید شیرآلات، فولاد، کیک و کلوچه، نایلون، فیلم های پلاستیکی، پلاست فوم، زغال صنعتی، و سایر واحدها با برندهای اختصاصی احداث شده و فعال می باشد.</p>
      <figure>
        <img src="https://cdn.isna.ir/d/off/gilan/2019/11/23/3/61492746.jpg"/>
      </figure>
      <p>
        <b>نقش تأثیر گذار رسانه در ایام کنونی کشور</b>
      </p>
      <p>آرش جوهری، مسئول بسیج رسانه آستارا در جریان این بازدید، با اشاره به اینکه امروزه نقش اصحاب قلم و رسانه بیش از سایر ایام در جامعه تأثیرگذار است، خاطرنشان کرد: آنها در تمامی زمینه‌های اطلاع رسانی در حوزه های فرهنگی، هنری، عمرانی و اقتصادی فعال هستند و این ویژگی بارز است.</p>
      <p>وی با تأکید بر اینکه جامعه رسانه در بحث رونق تولید همگام با مسئولان سعی در کمک و اطلاع رسانی به اجرای هر چه بهتر این مهم دارند، افزود: خبرنگاران افسران جنگ نرم هستند و در تمامی عرصه‌ها به ویژه در فضای مجازی باید با بصیرت و درایت حرکت کنند.</p>
      <p>جوهری از برنامه ریزی مداوم دشمنان برای آسیب زدن به ملت ایران سخن گفت و تصریح کرد: تنها راه موفقیت و رفع شدن از مشکلات، گوش به فرمان بودن برای اجرای رهنمودهای مقام معظم رهبری است.</p>
      <p>وی در پایان اضافه کرد: استکبار جهانی برای تحت تأثیر قرار دادن معیشت مردم، جنگ بزرگی را در بخش های مختلف از جمله، اقتصادی، فرهنگی و دیگر حوزه ها به راه انداخته است و در آگاهی بخشی، خبرنگاران نقش مهمی را دارند.</p>
      <p>انتهای پیام</p>
    </article>
  </body>
</html>