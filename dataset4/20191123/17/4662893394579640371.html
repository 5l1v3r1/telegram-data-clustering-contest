<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/825504/apomakrynsi-keraias-kinitis-tilefonias-zitoyn-katoikoi-sti-lemeso136"/>
    <meta property="og:site_name" content="Philenews"/>
    <meta property="article:published_time" content="2019-11-23T17:34:00+00:00"/>
    <meta property="og:title" content="Απομάκρυνση κεραίας κινητής τηλεφωνίας ζητούν κάτοικοι στη Λεμεσό"/>
    <meta property="og:description" content="Εκδήλωση διαμαρτυρίας για την εγκατάσταση κεραίας κινητής τηλεφωνίας, σε πολυκατοικία, χωρίς οποιανδήποτε άδεια, πραγματοποίησαν σήμερα κάτοικοι της ενορίας Αποστόλου Ανδρέα, στο Δήμο Λεμεσού, με τη συμμετοχή του Προέδρου του Κινήματος Οικολόγων - Συνεργασία Πολιτών, Γιώργου Περδίκη και των βουλευτών του ΑΚΕΛ, Άντρου Καυκαλιά και Κώστα Κώστα.  "/>
  </head>
  <body>
    <article>
      <h1>Απομάκρυνση κεραίας κινητής τηλεφωνίας ζητούν κάτοικοι στη Λεμεσό</h1>
      <address>
        <time datetime="2019-11-23T17:34:00+00:00">23 Nov 2019, 17:34</time>
      </address>
      <p><b>Εκδήλωση διαμαρτυρίας για την εγκατάσταση κεραίας κινητής τηλεφωνίας, σε πολυκατοικία, χωρίς οποιανδήποτε άδεια, πραγματοποίησαν σήμερα κάτοικοι της ενορίας Αποστόλου Ανδρέα, στο Δήμο Λεμεσού, με τη συμμετοχή του Προέδρου του Κινήματος Οικολόγων - Συνεργασία Πολιτών, Γιώργου Περδίκη και των βουλευτών του ΑΚΕΛ, Άντρου Καυκαλιά και Κώστα Κώστα.</b><br/> </p>
      <p>Σε δηλώσεις του, ο κοινοτάρχης της ενορίας Αποστόλου Ανδρέα, Μιχαλάκης Δημητρίου, ανέφερε πως "από έρευνες οι οποίες υπάρχουν και τις έχουμε στα χέρια μας,  αποδεικνύεται ότι είναι πολύ επικίνδυνες για την υγεία του ανθρώπου και ιδιαίτερα στα μικρά παιδιά".¨</p>
      <p> <br/>"Δεν είναι δυνατόν, η ενορία μας να επιτρέψει να λειτουργήσει άλλη κεραία τη στιγμή που λειτουργούν άλλες οκτώ κεραίες στη Λεωφόρο Αρχιεπισκόπου Μακαρίου και που η εμβέλεια τους περνά πάνω από τη δική μας ενορία", είπε ο κοινοτάρχης.<br/> <br/>Ο κ. Δημητρίου εξέφρασε την αποφασιστικότητα των κατοίκων να μην επιτρέψουν τη λειτουργία της κεραίας, η οποία αν και έχει εγκατασταθεί δεν έχει τεθεί σε λειτουργία.<br/> <br/>Έχουμε, συνέχισε, τη διαβεβαίωση των ενοίκων της πολυκατοικίας ότι δεν την θέλουν ούτε και οι ίδιοι "και έχουμε και επιστολή από το Δήμο Λεμεσού που μας διαβεβαιώνει ότι δεν έχει δώσει άδεια λειτουργίας της κεραίας, άρα είναι παράνομη και πρέπει να κατεδαφιστεί".<br/> <br/>Τη στήριξη του προς το αίτημα των κατοίκων της περιοχής, εξέφρασε ο Γιώργος Περδίκης, τονίζοντας ότι εκκρεμούν εδώ και χρόνια προτάσεις νόμου του Κινήματος "για να υπάρχει σωστή τοποθέτηση των κεραιών κινητής τηλεφωνίας, με βάση την αρχή της συνετούς πρόληψης και της συνετούς αποφυγής".<br/> <br/>"Βέβαια η ανησυχία των ανθρώπων μεγαλώνει με την έλευση του 5G, της νέας τεχνολογίας και πρέπει η Πολιτεία να λάβει υπόψη τις ανησυχίες των απλών ανθρώπων, των απλών πολιτών και όχι μόνο τα συμφέροντα των εταιρειών κινητής τηλεφωνίας", συμπλήρωσε.<br/> <br/>Εκ μέρους του ΑΚΕΛ, ο βουλευτής Άντρος Καυκαλιάς είπε πως η Πολιτεία πρέπει να δώσει συντεταγμένα απαντήσεις σε αυτό το κρίσιμο ζήτημα που έχει να κάνει με τη ζωή και ασφάλεια του πολίτη.<br/> <br/>Λέγοντας πως, στη συγκεκριμένη περίπτωση "είμαστε μπροστά σε μια εξόφθαλμη περίπτωση παράνομης εγκατάστασης κεραίας, αφού δεν έχει πάρει καμία άδεια η συγκεκριμένη εταιρεία για να την εγκαταστήσει", ο κ. Καυκαλιάς κάλεσε την Πολιτεία να ενεργοποιήσει άμεσα τους μηχανισμούς της για την απομάκρυνση της κεραίας.<br/> </p>
      <p>Πηγή: philenews / ΚΥΠΕ</p>
    </article>
  </body>
</html>