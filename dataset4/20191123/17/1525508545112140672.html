<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779096/%D8%AA%D8%AC%D9%85%D8%B9-%D8%B4%D9%86%D8%A7%D9%88%D8%B1%D9%87%D8%A7-%D8%AF%D8%B1-%D9%85%D8%AD%D8%AF%D9%88%D8%AF%D9%87-%D8%AF%D8%B1%DB%8C%D8%A7%DB%8C%DB%8C-%D9%BE%D8%B4%D8%AA-%D8%B4%D9%87%D8%B1-%D8%A8%D9%86%D8%AF%D8%B1%D8%B9%D8%A8%D8%A7%D8%B3-%D8%AE%D8%B7%D8%B1%DB%8C-%D8%A8%D8%B2%D8%B1%DA%AF-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T17:54:10+00:00"/>
    <meta property="og:title" content="مدیرکل بنادر و دریانوردی هرمزگان اعلام کرد: تجمع شناورها در محدوده دریایی«پشت شهر» بندرعباس خطری بزرگ است"/>
    <meta property="og:description" content="بندرعباس - مدیرکل بنادر و دریانوردی هرمزگان ضمن هشدار در خصوص پیامدهای منفی تجمع شناورها در محدوده دریایی«پشت شهر» بندرعباس گفت: این موضوع خطری بزرگ و جدی برای ایمنی و امنیت دریانوردی است."/>
  </head>
  <body>
    <article>
      <h1>مدیرکل بنادر و دریانوردی هرمزگان اعلام کرد: تجمع شناورها در محدوده دریایی«پشت شهر» بندرعباس خطری بزرگ است</h1>
      <address>
        <time datetime="2019-11-23T17:54:10+00:00">23 Nov 2019, 17:54</time>
      </address>
      <p>به گزارش <a href="https://www.mehrnews.com/">خبرگزاری مهر</a>، اله مراد عفیفی پور در نشست هماهنگی طرح تسهیل سفرهای دریایی نوروز ۹۹ به میزبانی بندر شهید رجایی، اظهار داشت: طی سه چهار سال اخیر اقدامات چشمگیری در زمینه استفاده از ظرفیت های منحصربفرد و ایجاد نهضت توسعه زیرساخت های گردشگری دریایی در استان هرمزگان شکل گرفته است.</p>
      <p>وی با اشاره به رشد چشمگیر تقاضای سفرهای دریایی از بندرعباس و قشم به مقصد جزایر هرمز و لارک طی این مدت، بیان داشت: مثلث تردد مسافر دریایی در مرکز استان هرمزگان بین بنادر سه گانه شهید حقانی، شهید ذاکری و هرمز هم اکنون به عنوان پرترددترین مسیرهای سفرهای دریایی در کشور محسوب می شود؛ به گونه ای که جزیره هرمز حتی در تابستان هم پذیرای گردشگران بین المللی است.</p>
      <p>مدیرکل بنادر و دریانوردی هرمزگان با اشاره به پیشینه اجرای ۱۳ سال طرح نوروزی ساماندهی و تسهیل سفرهای دریایی در این استان به عنوان پایتخت مسافرت های دریایی ایران گفت: با شیب صعودی ۱۰ درصدی حجم سفرها که امسال شاهد آن بودیم، بنادر و پایانه های مسافری باید آمادگی لازم برای ایجاد توان خدمت رسانی و پاسخگویی به تقاضای سفر به جزایر خلیج فارس با پیش بینی ۵میلیون سفر داشته باشند.   </p>
      <p>عفیفی پور گفت: گردشگری دریایی و ساحلی می تواند با ایجاد ارزش افزوده و خلق ثروت، نقش آفرینی موثری در ارتقای معیشت ساحل نشینان و شکوفایی اقتصادی مناطق محروم داشته باشد.</p>
      <p>وی ضمن اعلام هشدار جدی در خصوص پیامدهای منفی تجمع شناورها در محدوده دریایی«پشت شهر» بندرعباس گفت: این موضوع خطری بزرگ و جدی برای ایمنی و امنیت دریانوردی در آب های ساحلی و محدوده دریایی پیرامونی این شهر است و مورد تایید این اداره کل نیست.</p>
      <p>مدیرکل بنادر و دریانوردی هرمزگان تصریح کرد: همه دستگاه های مسئول در استان باید مانع این پدیده شوند.</p>
    </article>
  </body>
</html>