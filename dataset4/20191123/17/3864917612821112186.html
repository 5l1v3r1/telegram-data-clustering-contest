<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824175-evrejski-organizacii-pro-rolik-na-5-kanali-golokost-ne-privid-dla-zartiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T17:06:00+00:00"/>
    <meta property="og:title" content="Єврейські організації - про ролик на &quot;5 каналі&quot;: Голокост - не привід для жартів"/>
    <meta property="og:description" content="В Асоціації єврейських організацій та громад (Вааду) України стурбовані показом 19 листопада в ефірі програми &quot;Група Продовженого ДНА #334&quot; на &quot;5 каналі&quot; мультиплікаційного відеоролика, який &quot;має ознаки антисемітизму&quot;."/>
  </head>
  <body>
    <article>
      <h1>Єврейські організації - про ролик на "5 каналі": Голокост - не привід для жартів</h1>
      <h2>В Асоціації єврейських організацій та громад (Вааду) України стурбовані показом 19 листопада в ефірі програми "Група Продовженого ДНА #334" на "5 каналі" мультиплікаційного відеоролика, який "має ознаки антисемітизму".</h2>
      <address>
        <time datetime="2019-11-23T17:06:00+00:00">23 Nov 2019, 17:06</time>
      </address>
      <p>Про це повідомили в <a href="http://www.vaadua.org/news/vaad-ukrayini-opublikuvav-zayavu-u-zvyazku-z-poshirennyam-videorolika-yakiy-mistit-oznaki">Вааду</a>.</p>
      <p>"Ваад України висловлює глибоку стурбованість у зв’язку з показом 19 листопада 2019 року в ефірі програми «Група Продовженого ДНА #334» на "5 каналі" українського телебачення мультиплікаційного відеоролика, що являє некоректну сатиру щодо персонажа, в якому легко вгадується бізнесмен Ігор Коломойський. Ролик має явні ознаки використання антисемітської мови ворожнечі. При згадці авіакомпанії, що асоціюється з Ігорем Коломойським, дійові особи ролика співають: "...Потом начался конкуренции рост – азохенвей! Кому лоукост, а ему Холокост!", - йдеться у повідомленні.</p>
      <p>У Вааді переконані, що автори ролика вдалися до прийому створення однозначно негативних асоціацій щодо персонажа і єврейського народу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2789828-tragedia-babinogo-aru-vihodit-za-mezi-ludskogo-sprijnatta-borodanskij.html">Трагедія Бабиного Яру виходить за межі людського сприйняття - Бородянський</a>
      </blockquote>
      <p>"Ваад України підкреслює неприпустимість використання елементів антисемітизму і ксенофобії в цілому в політичній полеміці, в тому числі в сатиричному жанрі. Згадка про масштабні трагедії в комічному контексті також є неприйнятною. Жартувати про Голокост так само неприпустимо, як і жартувати про Голодомор. Особливо доречно нагадати про це сьогодні, в День пам’яті жертв Голодомору", - йдеться у повідомленні.</p>
      <p>Також в Асоціації єврейських організацій та общин закликало дотримуватися базових принципів коректності.</p>
    </article>
  </body>
</html>