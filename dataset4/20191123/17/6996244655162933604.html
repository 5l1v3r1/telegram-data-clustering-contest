<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709497"/>
    <meta property="og:site_name" content="ישראל היום"/>
    <meta property="article:published_time" content="2019-11-23T17:03:33+00:00"/>
    <meta property="og:title" content="סטארט-אפ ישראלי יזכה בהשקעות של 9.8 מיליון דולר"/>
    <meta property="og:description" content="כלכלה"/>
  </head>
  <body>
    <article>
      <h1>סטארט-אפ ישראלי יזכה בהשקעות של 9.8 מיליון דולר</h1>
      <h2>קרן ההשקעות הבינלאומית אמדאוס ונצ'רס תתמוך באפליקציה שמציעה חברת "Refundit", המסייעת בהחזרי מע"מ לתיירים באיחוד האירופי • במיזם תתמוך גם קרן ההון סיכון של ממשלת פורטוגל</h2>
      <address><time datetime="2019-11-23T17:03:33+00:00">23 Nov 2019, 17:03</time> by <a rel="author" href="https://www.israelhayom.co.il/writer_articles?tid=1" target="_blank">מערכת ישראל היום</a></address>
      <p>קרן ההשקעות "אמדאוס ונצ'רס" תוביל סבב השקעות של 9.8 מיליון דולר <a href="https://www.israelhayom.co.il/article/567049">בסטארט-אפ הישראלי</a> "Refundit". החברה מציעה אפליקציה שמאפשרת לתיירים במדינות האיחוד האירופי לקבל החזרי מע"מ להוצאותיהם. לסבב ההשקעות שותפים גם קרן ההון סיכון של ממשלת פורטוגל "Portugal Ventures" ומשקיעים אחרים.</p>
      <p>"תהליך דרישת החזר המע"מ הקיים מסורבל ולא יעיל לכל הנוגעים בדבר", מסביר זיו תירוש, מייסד שותף ומנכ"ל "Refundit". "לנוכח הסרבול הזה, כ-90% מהחזרי המע"מ אינם מוחזרים לתיירים באיחוד האירופי, וחשוב להבין שמדובר בסכום עתק של כ-23 מיליארד יורו מדי שנה. הפתרון שאנו מציעים הופך את החזרי המע"מ לעניין פשוט. במקום למלא טפסים ולהמתין בתורים בדלפקי המכס בנמל התעופה, ניתן לקבל את ההחזר באמצעות אפליקציה". לדברי תירוש, לא רק התיירים ירוויחו מהפתרון החדש: "ללא מע"מ גדל עוד יותר החשק לקנות, והכלכלה מקבלת זריקת מרץ".</p>
      <p>על מנת לקבל את ההחזר באמצעות "Refundit", יש לצלם את הדרכון ואת כרטיסי העלייה למטוס, ולאחר מכן את החשבוניות הרלוונטיות. התהליך כולו נמשך כמה דקות. האפליקציה נמצאת כעת <a href="https://www.israelhayom.co.il/article/661305">בשלבי פיילוט מתקדמים בבלגיה,</a> ולאחר מכן תחל לפעול במדינות נוספות באיחוד האירופי.</p>
      <p>סטפן רופרס, נשיא חטיבת עסקי הצמיחה האסטרטגית ב"אמדאוס", שיצטרף לדירקטוריון של "Reundit" הסביר מה עומד מאחורי סבב ההשקעות: "אנו מחפשים ללא הרף הזדמנויות למנוע חיכוכים מיותרים עבור התיירים במהלך הנסיעות שלהם, ולהעניק להם חווית נסיעה חלקה ככל שניתן".</p>
      <p>"Refundit" נוסדה במשותף על ידי היזם אורי לוין, אחד ממייסדי אפליקציית הניווט "Waze", ועל ידי זיו תירוש, המנכ"ל לשעבר והמייסד השותף של חברת "סטוקטון", חברת טכנולוגיה המתמחה בחקלאות ביולוגית.</p>
      <p>"אמדאוס ונצ'רס" היא קרן השקעות בחברות סטארטאפ, שדרכה מתבצעות השקעות מיעוט בחברות בשלבים מוקדמים, הפועלות בנקודת המפגש שבין נסיעות וטכנולוגיה. הקרן מחפשת יזמים שהשלימו מוצר בסיסי ועובדים עם כמה לקוחות מוקדמים. עד היום השקיעה הקרן ביותר מ-150 חברות.</p>
    </article>
  </body>
</html>