<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/bir-surelik-ogretmen-h543944.html"/>
    <meta property="og:site_name" content="KamuAjans"/>
    <meta property="article:published_time" content="2019-11-23T17:35:50+00:00"/>
    <meta property="og:title" content="Bir Sürelik Öğretmen..."/>
    <meta property="og:description" content="Öğretmenler Günü'ne, sevginin ve saflığın yegânesi olan kalplere girmek biz öğretmenleri dünyanın en mutlu insanları kılsa da, her an onlardan ayrılma riskiyle karşı karşıya olma düşüncesi, hissiyatı ile yaşayan biz ücretli öğretmenler..."/>
  </head>
  <body>
    <article>
      <h1>Bir Sürelik Öğretmen...</h1>
      <address><time datetime="2019-11-23T17:35:50+00:00">23 Nov 2019, 17:35</time> by <a rel="author">KamuAjans</a></address>
      <p>
        <b>Öğretmenler Günü'ne, sevginin ve saflığın yegânesi olan kalplere girmek biz öğretmenleri dünyanın en mutlu insanları kılsa da, her an onlardan ayrılma riskiyle karşı karşıya olma düşüncesi, hissiyatı ile yaşayan biz ücretli öğretmenler...</b>
      </p>
      <p>Öğretmenler odasında ayrıştırılmanın son ve ve en zayıf halkası, zor anlarda tutundukları, koparmaktan çekinmedikleri biz ücretli öğretmenler...</p>
      <p>Kimi on, kimi on beş , kimi yirmi yıldır asgari insan yaşamının altında mücadele veren, ancak çok sevdikleri öğretmenlikten geri durmayan eli öpülesi insanlar...</p>
      <p>Düşünün ki bir öğretmeniniz,</p>
      <p>Kadrolu öğretmenle aynı işi, belki de daha fazlasını yapsın, ancak sigortası yarı yarıya yatsın, ortalama 1500 TL ücret alsın, tatillerde ücret almasın, her an işten çıkarılma korkusuyla dersine girsin, ancak öğrencisine hissettirmesin...</p>
      <p>Okul, veli, öğrenci tarafından ikinci sınıf muamelesi görsün, yine de geri durmasın...</p>
      <p>Bakanımız tarafindan Öğretmenler Günü'nde kadrolu öğretmenlerimize Günlerinin kutlandığı mesajı gelsin, ücretli oğretmenler ayrı tutulsun, unutulsun, ancak adına bir süre öğretmen denilsin. İşi bitince bir tarafa itiliversin, kimliği olmasın, bir aile kuramasın, ev bark sahibi olmasın,itilip kakılsın, intiharın eşiğine gelsin, hatta intihar etsin, ama tek müsebbibi kendisi görülsün. Yine de adına bir süre öğretmen denilsin...</p>
      <p>Değerli Devlet büyüklerimizden ricamız: Yıllarını öğretmenliğe adamış, hiçbir zaman geri durmamış, bu yaşlardan sonra başka bir iş yapamayacak duruma gelmiş bu öğretmenlerimizin, "24 Kasım Öğretmenler Günü" vesilesiyle maaşta iyileştirmeden ziyade, meslekte çalışmışlık yıllarının göz önüne alınarak bir an önce sosyal, mesleki ve ekonomik güvencelerinin sağlanıp eğitim camiasına "kadrolu" olarak başlatılmalarıdır. Saygılarımızla...</p>
      <p>MEHMET HALİS EKMEN / ÜCRETLİ TÜRKÇE ÖĞRETMENİ</p>
    </article>
  </body>
</html>