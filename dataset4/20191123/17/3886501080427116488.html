<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-svet/119709-zbog-duga-gradjaninu-od-pre-cetiri-decenije-avion-tanzanije-zaplenjen-u-kanadi?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-23T17:05:04+00:00"/>
    <meta property="og:title" content="Zbog duga gradjaninu od pre četiri decenije avion Tanzanije zaplenjen u Kanadi"/>
    <meta property="og:description" content="Jedan nov putnički avion koji je trebalo da bude isporučen Tanzaniji, zaplenjen je u Kanadi po tužbi Tanzanijca, vlasnika zemljišta koji zahteva 33 miliona dolara odštete zbog nacionalizacije svoje farme 1980-ih godina, objavilo je danas Ministarstvo spoljnih poslova u Dar es Salamu. To je drugi put da je ove godine zaplenjen neki tanzanijski avion u vezi s tim slučajem. Avgusta je u Johannesburgu, u Južnoj Africi, zaplenjen veliki putnički &quot;erbas A220-300&quot; &quot;Er Tanzanije&quot;, ali je septembra vraćen na osnovu sudske odluke.Ovog puta je pred isporuku Tanzaniji zaplenjen putnički avion kanadske proizvodnje &quot;bombardije K400&quot;. &quot;Ista osoba koja je se obratila sudu u Južnoj Africi i izazvala zaplenu 'erbasa' u avgustu, dovela je je do zaplene po odluci kanadskog suda&quot;, rekao je ministar spoljnih poslova Tanzanije, Palamagamba Kabudi.&quot;Pobedili smo tog čoveka u Južnoj Africi&quot;, rekao je ministar na sastanku Vlade, preneli su državni mediji. &quot;Pitam se zašto je onda ta osoba intervenisala u Kanadi, ali naši advokati su spremni&quot;…"/>
  </head>
  <body>
    <article>
      <h1>Zbog duga gradjaninu od pre četiri decenije avion Tanzanije zaplenjen u Kanadi</h1>
      <address>
        <time datetime="2019-11-23T17:05:04+00:00">23 Nov 2019, 17:05</time>
      </address>
      <p>Jedan nov putnički avion koji je trebalo da bude isporučen Tanzaniji, zaplenjen je u Kanadi po tužbi Tanzanijca, vlasnika zemljišta koji zahteva 33 miliona dolara odštete zbog nacionalizacije svoje farme 1980-ih godina, objavilo je danas Ministarstvo spoljnih poslova u Dar es Salamu. <br/><br/>To je drugi put da je ove godine zaplenjen neki tanzanijski avion u vezi s tim slučajem. Avgusta je u Johannesburgu, u Južnoj Africi, zaplenjen veliki putnički "erbas A220-300" "Er Tanzanije", ali je septembra vraćen na osnovu sudske odluke.<br/><br/>Ovog puta je pred isporuku Tanzaniji zaplenjen putnički avion kanadske proizvodnje "bombardije K400". <br/><br/>"Ista osoba koja je se obratila sudu u Južnoj Africi i izazvala zaplenu 'erbasa' u avgustu, dovela je je do zaplene po odluci kanadskog suda", rekao je ministar spoljnih poslova Tanzanije, Palamagamba Kabudi.<br/><br/>"Pobedili smo tog čoveka u Južnoj Africi", rekao je ministar na sastanku Vlade, preneli su državni mediji. "Pitam se zašto je onda ta osoba intervenisala u Kanadi, ali naši advokati su spremni" da mu se suprotstave, dodao je on.<br/><br/>Kabudi je rekao da je pozvao ambasadora Kanade u Tanzaniji da mu kaže da je vlada Tanzanije "gnevna" zbog zaplene.<br/><br/>"Kanada bi trebalo da zna da nije jedini proizvođač aviona na svetu", zapretio je ministar.<br/><br/>Vlasnik zemljišta koji pokreće sudske postupke protiv vlasti Tanzanije, ima 86 godina, a njegov identitet nije obelodanjen.<br/><br/>Kada je njegova prostrana farma nacionalizovana 1980-ih godina, zaplenjeno mu je 250 vozila i 12 malih aviona.<br/><br/>Trebao je da za sve to dobije od države Tanzanije finansijsko obeštećenje od 33 miliona dolara, ali mu je deceniju kasnije isplaćeno samo 20 miliona dolara. On od tada raznim pravnim potezima pokušava da dobije i ostatak.</p>
    </article>
  </body>
</html>