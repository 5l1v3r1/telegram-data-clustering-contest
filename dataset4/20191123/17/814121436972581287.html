<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10274051/posel-pis-nie-poparl-piotrowicza-mimo-dyscypliny-partyjnej-to-trzeba-tlumaczyc.html"/>
    <meta property="og:site_name" content="Wprost"/>
    <meta property="article:published_time" content="2019-11-23T17:56:00+00:00"/>
    <meta property="og:title" content="Poseł PiS nie poparł Piotrowicza mimo dyscypliny partyjnej. „To trzeba tłumaczyć?”"/>
    <meta property="og:description" content="Jedna posłanka przeciwna, czterech posłów wstrzymało się od głosu. Poza tym cały klub Prawa i Sprawiedliwości opowiedział się za kandydaturą Stanisława Piotrowicza – członka PZPR i prokuratora w czasach PRL – na sędziego Trybunału Konstytucyjnego."/>
  </head>
  <body>
    <article>
      <h1>Poseł PiS nie poparł Piotrowicza mimo dyscypliny partyjnej. „To trzeba tłumaczyć?”</h1>
      <address><time datetime="2019-11-23T17:56:00+00:00">23 Nov 2019, 17:56</time> by <a rel="author">WPROST.pl</a></address>
      <p>
        <b>Jedna posłanka przeciwna, czterech posłów wstrzymało się od głosu. Poza tym cały klub Prawa i Sprawiedliwości opowiedział się za kandydaturą Stanisława Piotrowicza – członka PZPR i prokuratora w czasach PRL – na sędziego Trybunału Konstytucyjnego.</b>
      </p>
      <p>Jednym z polityków, którzy mimo obecności na sali nie zagłosowali za kandydatem partii, był Andrzej Sośnierz z Porozumienia, koalicjanta PiS. Dopytywany przez „Dziennik Zachodni” nie chciał odpowiedzieć wprost. – Czy to trzeba tłumaczyć? Każdy musi sam zinterpretować moją nieobecność – mówił.</p>
      <p>Ostatecznie Piotrowicza poparło 230 posłów. Przeciwko było 218. W tym gronie znalazła się m.in. wiceminister klimatu z PiS, Małgorzata Golińska. Na zdjęciach z Sejmu widać, jak tuż po głosowaniu Jarosław Kaczyński udzielał jej reprymendy. Sośnierz podkreślał, że jego nie spotkały żadne nieprzyjemności. – Wcześniej zresztą zapowiadałem, co zamierzam, a czego nie zamierzam robić – mówił. Pozostali posłowie Zjednoczonej Prawicy, którzy byli wówczas na sali i nie oddali głosu, nie chcieli komentować całej sprawy. Była to Teresa Hałas i Paweł Lisicki.</p>
      <p>W czwartek 21 listopada późnym wieczorem Sejm wybrał nowych sędziów do Trybunału Konstytucyjnego: Krystynę Pawłowicz, Jakuba Stelina i Stanisława Piotrowicza. Nowo wybrani sędziowie mają zastąpić w Trybunale Konstytucyjnym sędziów Marka Zubika, Piotra Tuleję i Stanisława Rymara, których kadencja kończy się w grudniu. Zgodnie z obowiązującymi przepisami wybrani sędziowie TK złożą ślubowanie wobec prezydenta w terminie 30 dni od wyboru.</p>
      <related>
        <h4>Czytaj także:</h4>
        <a href="https://www.wprost.pl/polityka/10273984/morawiecki-nie-czytalem-w-szczegolach-raportu-cba-byc-moze-zadzwonie-do-banasia.html"/>
      </related>
      <related>
        <h4>Czytaj także:</h4>
        <a href="https://www.wprost.pl/polityka/10273947/korwin-mikke-o-sosnierzu-proponuje-calowac-go-w-reke.html"/>
      </related>
      <footer>Opracował: <a href="https://www.wprost.pl/profil/2682/jakub-bojakowski.html">Jakub Bojakowski</a></footer>
      <footer>Źródło: <a href="https://www.wprost.pl/">WPROST.pl</a></footer>
    </article>
  </body>
</html>