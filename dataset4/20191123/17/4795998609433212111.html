<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/komunist-baskan-macoglu-oxford-da-adimiz-nohutcu-olarak-cikmis-olsa-da,849392"/>
    <meta property="og:site_name" content="T24"/>
    <meta property="article:published_time" content="2019-11-23T17:43:00+00:00"/>
    <meta property="og:title" content="'Komünist Başkan' Maçoğlu Oxford'da: &quot;Adımız nohutçu olarak çıkmış olsa da...&quot;"/>
    <meta property="og:description" content="&quot;İşin aslı planlanan programla yürümemiz&quot;"/>
  </head>
  <body>
    <article>
      <h1>'Komünist Başkan' Maçoğlu Oxford'da: "Adımız nohutçu olarak çıkmış olsa da..."</h1>
      <h2>"İşin aslı planlanan programla yürümemiz"</h2>
      <address>
        <time datetime="2019-11-23T17:43:00+00:00">23 Nov 2019, 17:43</time>
      </address>
      <p>'Komünist Başkan' olarak bilinen Tunceli Belediye Başkanı <b>Fatih Mehmet Maçoğlu</b>, bir ziyaret için gittiği Londra'da, Oxford Üniversitesi'nde okuyan Türk gençleri ve kentteki bazı Türk vatandaşları ile bir araya geldi.<br/>Sözcü'den Ali Gülen'in haberine göre Oxford'un Saint Edmund Hall Koleji'nde, planlanmamasına rağmen talep üzerine bir konferans düzenleyen Maçoğlu, Tunceli'de doğaya önem vererek, ilaç kullanmadan yaptıkları üretim modellerini ve bu ürünlerin üretici ile tüketici arasında nasıl el değiştirdiğini anlattı.<br/>Bazı öğrencilerle tek tek tanışan ve tebrik eden Maçoğlu, bir sohbet toplantısı şekline dönen konferansta, üretim ilişkileri, kooperatifleşme konularını anlatırken, ekolojik bir alanı tümüyle düşündüklerini ve bu yüzden önemli aşamalar kaydettiklerini söyledi.<br/>Maçoğlu, "<i>Adımız nohutçu olarak çıkmış olsa da, işin aslı planlanan programla yürümemiz. Toprağa atılan her tohumun çimlendiğinde sadece insanların sağlığına dair gıda olarak görülmemesini, o topraktaki küçük yaşam formlarından yaşamından tutun, o bakterilerin oluşturduğu bitkilerin doğaya ve insana hizmeti olarak görmeyi planladık. Tarım ilaçlarının, özellikle yapay azot ve nitratın insanlara neler yaptığını, canlılara ne zararlar verdiğini biz biliyoruz. Topraktaki bakteriyi, börtü böceği öldürüyor, sonra topraktan yeraltı sularına karışıyor, bizi ve diğer canlıları öldürüyor. İlaçlar, tüm bitkilere ölüm saçıyor ve bazıları yavaş yavaş yok oluyor. Bunlardan beslenen canlı türü de beraber yok oluyor</i>" şeklinde konuştu.</p>
    </article>
  </body>
</html>