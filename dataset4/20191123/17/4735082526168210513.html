<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Sporty-zimowe/311239987-Puchar-Swiata-w-Wisle-Austria-wraca-na-szczyt.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T17:26:00+00:00"/>
    <meta property="og:title" content="Puchar Świata w Wiśle: Austria wraca na szczyt"/>
    <meta property="og:description" content="Konkurs drużynowy w Wiśle wygrali Austriacy przed Norwegami. Polacy, choć prowadzili w połowie zawodów, zajęli trzecie miejsce."/>
  </head>
  <body>
    <article>
      <h1>Puchar Świata w Wiśle: Austria wraca na szczyt</h1>
      <address><time datetime="2019-11-23T17:26:00+00:00">23 Nov 2019, 17:26</time> by <a rel="author">Krzysztof Rawa</a></address>
      <p>
        <b>Konkurs drużynowy w Wiśle wygrali Austriacy przed Norwegami. Polacy, choć prowadzili w połowie zawodów, zajęli trzecie miejsce.</b>
      </p>
      <p>Wystartowało dziesięć drużyn. Liczyło się sześć, bo układ sił w skokach od paru lat jest niezmienny. Za pierwszą połowę konkursu Polakom należały się same pochwały. Piotr Żyła dostał je za najdłuższy skok w grupie otwierającej rywalizację, choć notę miał o 0,5 punktu niższą, niż Anze Lanisek.</p>
      <p>Jakub Wolny dostał brawa za to, że wyprowadził Polaków na prowadzenie przed Słoweńców. Kamil Stoch, że je powiększył o kilka punktów, Dawid Kubacki za to, że w trudnych warunkach dołożył drugie tyle i w sumie czwórka Michał Doležala prowadziła w połowie konkursu o 11 punktów przed Austrią i prawie 29 przed Słowenią.</p>
      <p>Rywale mieli mocnych indywidualistów – Stefan Kraft, Karl Geiger, Robert Johansson robili swoje, ale pozostali nie zawsze pomagali. Nie błysnęli Japończycy, Ryoyu Kobayashi z początku zaliczył skromnie drugi wynik w ekipie, lepszy był Yukiya Sato. Liczył się także Szwajcar Killian Peier, ale na takie wsparcie kolegów, by przebili się razem do wielkiej szóstki, liczyć nie mógł.</p>
      <p>Druga seria zaczęła się, z polskiej perspektywy patrząc, od nieudanego skoku Żyły. Austriacy, po doskonałej próbie Philipa Aschenwalda (133 m), wyszli na prowadzenie. Gdy za chwilę poniosło Daniela Hubera na 134 metr zeskoku, a Wolny miał na to tylko poprawną ripostę – 119 m, liderzy z Austrii zaczęli czuć się pewnie.</p>
      <p>Tę pewność na chwilę popsuł im Jan Hoerl (114 m), ale Stoch skoczywszy 118 m niewiele odrobił, do tego przed Polaków wskoczyli Norwegowie, bo skrzydeł dostał Marius Lindvik. Ostatnia seria, już w kolejności not po siedmiu skokach, niczego nie zmieniła, choć goniący liderów mocno się starali.</p>
      <p>Na konferencję prasową Polacy wysłali Jakuba Wolnego. – Mogę powiedzieć w imieniu drużyny, że daliśmy z siebie wszystko, walczyliśmy do końca, wystarczyło na trzecie miejsce. Podium to zawsze jest podium, jesteśmy z niego w marę zadowoleni, choć chciałoby się więcej. Nowe buty coś nam dają, powiem tylko tyle, że jesteśmy z nich zadowoleni, to był dobry pomysł – mówił najmłodszy z drużyny.</p>
      <p>Klasyfikacja not indywidualnych z rywalizacji drużyn pokazała interesujące podium: 1. Kubacki – 265,6 pkt, 2. Geiger – 265,2, 3. Kraft – 264,5. Pozostali Polacy na 9. (Żyła), 13. (Stoch) i 24. (Wolny) miejscu. Ile znaczą takie prognozy poznamy w niedzielę. Początek konkurs zaplanowano o 11.30.</p>
      <p>
        <b> </b>
      </p>
    </article>
  </body>
</html>