<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/fruntasi-la-bani-europeni-oradea-orasul-din-regiune-cu-cele-mai-multe-fonduri-comunitare-atrase-pe-cap-de-locuitor-152988.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-23T17:31:00+00:00"/>
    <meta property="og:title" content="Fruntaşi la bani europeni: Oradea, oraşul din regiune cu cele mai multe fonduri comunitare atrase pe cap de locuitor"/>
    <meta property="og:description" content="O analiză a fondurilor europene atrase de primăriile din regiunea Nord-Vest în Programul Operaţional Regional arată că municipiul Cluj Napoca este campionul absolut, din perspectiva sumei totale contractate. În schimb, Oradea a atras cei mai mulţi bani pe cap de locuitor: 4.418 lei pe orădean."/>
  </head>
  <body>
    <article>
      <h1>Fruntaşi la bani europeni: Oradea, oraşul din regiune cu cele mai multe fonduri comunitare atrase pe cap de locuitor</h1>
      <address><time datetime="2019-11-23T17:31:00+00:00">23 Nov 2019, 17:31</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://www.ebihoreanul.ro/modules/news/files/fonduri-europene-23112019.jpg"/>
        <figcaption>sursa foto: https://cultivaprofitabil.ro/</figcaption>
      </figure>
      <p>O analiză a fondurilor europene atrase de primăriile din regiunea Nord-Vest în Programul Operaţional Regional 2014-2020 făcută de jurnaliştii de la <a href="http://transilvaniareporter.ro/actualitate/topul-fondurilor-europene-in-transilvania-de-nord-cluj-napoca-la-mijloc/?utm_source=newsletter&amp;utm_medium=email&amp;utm_campaign=euronewsletter_67&amp;utm_term=2019-11-22">Transilvania Reporter</a> arată că municipiul Cluj Napoca este campionul absolut, din perspectiva sumei totale contractate. În schimb, Oradea a atras cei mai mulţi bani pe cap de locuitor.</p>
      <p>Datele culese de la Agenţia de Dezvoltare Nord-Vest arată că în Cluj-Napoca s-au semnat până în 31 octombrie contracte în valoare de 1,077 miliarde de lei, suma nerambursabilă, pentru proiecte totale de 1,422 miliarde de lei. În Oradea au fost semnate contracte de finanțare europeană în valoare de 867,7 milioane de lei, suma nerambursabilă, pentru proiecte care cumulează 1,1 miliarde. Clasamentul reședințelor de județ, în funcție de sumele contractate nerambursabile, continuă cu Bistrița (331 milioane lei, suma nerambursabilă), Zalău (211 milioane lei), Satu Mare (174,4 milioane lei) și Baia Mare (163,4 milioane lei).</p>
      <p>Însă, raportat la numărul de locuitori de la recensământul din 2011, Oradea conduce topul. Municipiul de pe Crişul Repede a atras 4.418 lei pe cap de locuitor, fiind urmat de Bistriţa, cu 4.414 lei, Zalău cu 3.747 şi Cluj Napoca, cu 3.319 lei. Satu Mare (1.701 lei pe cap de locuitor) şi Baia Mare (1.321 lei) închid clasamentul.</p>
      <p>Printre cele 36 de proiecte ale Oradiei contractate în POR se numără reabilitarea Casei Darvas – La Roche, reabilitarea termică a Spitalului Judeţean, a celui Municipal şi a mai multor blocuri din oraş, realizarea coridorului verde de pe strada Barcăului, extinderea ambulatorului Spitalului Judeţean, restaurarea zidurilor Cetăţii ori modernizarea parcului de tramvaie al oraşului.</p>
      <p>CJ Bihor are cinci proiecte contractate în POR (Drumul Apusenilor, amenajarea şi dotarea Muzeului Ţării Crişurilor, reabilitarea drumurilor judeţene 767A Uileacu de Criş – Bălaia – Burzuc - Sârbi şi 792A Beliu – Tinca – Leş).</p>
      <p>În acelaşi program, printre beneficiarii din Bihor se mai numără Universitatea din Oradea, cu proiectul „Smart Campus”, şi Unitatea Militară 0561 (Serviciul Român de Informaţii Bihor), care îşi reabilitează termic sediul.</p>
      <hr/>
      <details>
        <summary>Fișiere</summary>
        <p>
          <a href="https://www.ebihoreanul.ro/ebh/force_download/U2l0dWF0aWUtY29udHJhY3RlLXNlbW5hdGUtUE9SLTIwMTQtMjAyMC5wZGY="><pic src="https://www.ebihoreanul.ro/images/pdf.png" width="20" height="20"/> Situatie-contracte-semnate-POR-2014-2020.pdf (645.20K)</a>
        </p>
      </details>
    </article>
  </body>
</html>