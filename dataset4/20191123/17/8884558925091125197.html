<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/shiffrinova-v-leviju-do-nove-slalomske-zmage-slove"/>
    <meta property="og:site_name" content="Primorske novice"/>
    <meta property="article:published_time" content="2019-11-23T17:06:59+00:00"/>
    <meta property="og:title" content="Shiffrinova v Leviju do nove slalomske zmage, Slovenke brez finala"/>
    <meta property="og:description" content="Po tritedenskem premoru se je s slalomom nadaljeval svetovni pokal v alpskem smučanju. Prvega od devetih slalomov v sezoni 2019/20 je v Leviju z odlično drugo vožnjo dobila Američanka Mikaela Shiffrin. Vodilna po prvi vožnji Slovakinja Petra Vlhova je v drugi vožnji odstopila. Slovenke so razočarale, saj se nobeni ni uspelo prebiti v finale."/>
  </head>
  <body>
    <article>
      <h1>Shiffrinova v Leviju do nove slalomske zmage, Slovenke brez finala</h1>
      <address><time datetime="2019-11-23T17:06:59+00:00">23 Nov 2019, 17:06</time> by <a rel="author">STA</a></address>
      <p>
        <b>Po tritedenskem premoru se je s slalomom nadaljeval svetovni pokal v alpskem smučanju. Prvega od devetih slalomov v sezoni 2019/20 je v Leviju z odlično drugo vožnjo dobila Američanka Mikaela Shiffrin. Vodilna po prvi vožnji Slovakinja Petra Vlhova je v drugi vožnji odstopila. Slovenke so razočarale, saj se nobeni ni uspelo prebiti v finale.</b>
      </p>
      <figure>
        <img src="https://static.primorske.si/foto/highres/gnweb/720957_shiffrin.jpg"/>
        <figcaption>Mikaela Shiffrin Foto: Sta</figcaption>
      </figure>
      <p><b>LEVI</b> &gt; <b>Petra Vlhova</b> je po prvi vožnji pred Shiffrinovo imela 13 stotink sekunde prednosti, v drugi pa v zgornjem delu proge naredila napako in odstopila. Američanka <b>Mikaela Shiffrin</b> je pred tem vrhunsko opravila z drugo vožnjo in prevzela vodstvo z 1,78 sekunde prednosti, kar je najvišja slalomska zmaga v Leviju.</p>
      <p>Shiffrinova, ki je letošnjo sezono začela z drugim mestom na veleslalomu v Söldnu, kjer jo je za šest stotink prehitela mlada 17-letna Novozelandka <b>Alice Robinson</b>, je prišla do še 41. slalomske zmage, s čimer je prehitela Šveda <b>Ingemarja Stenmarka</b>, ki je v moški konkurenci dobil 40 slalomov.</p>
      <p>“O tem nisem razmišljala (o dosežku Stenmarka, op. STA). Nihče me ni spraševal o tem, kar je lepo. Petra je odlično smučala, imela je težak start v sezono po bolezni, a je bila danes odlična in prepričana sem, da se bo hitro vrnila. Z zmago sem imela malo sreče, a sem zadovoljna s svojim smučanjem,” je po koncu povedala 24-letna Američanka, ki je v Leviju zmagala tudi lani.</p>
      <p>Shiffrinova je na večni lestvici trenutno na tretjem mestu z 61. zmagami, Avstrijka <b>Annemarie Moser-Pröll</b> je zdaj oddaljena le še eno zmago. Prva je Američanka <b>Lindsey Vonn</b> z 82.</p>
      <p>Z odlično drugo vožnjo se je na drugo mesto po šestem dosežku prve vožnje prebila Švicarka <b>Wendy Holdener</b>. Tretja po prvi vožnji Avstrijka <b>Katharina Truppe</b> pa je na koncu ostala na tretjem mestu in prišla do prvih stopničk v karieri.</p>
      <p>Slalomski uvod sezone pa se Slovenkam ni posrečil. Od štirih Slovenk na startu je bila najbližje preboju <b>Ana Bucik</b>, ki je zasedla 31. mesto, za vodilno Vlhovo pa je zaostala 3,41 stotinke sekunde. Druga vožnja se ji je izmuznila za šest stotink sekunde. <b>Maruša Ferk</b> (+3,48) je prvo vožnjo končala na 34., <b>Neja Dvornik</b> (+4,24) na 46., <b>Meta Hrovat</b> (+4,34), ki si je nastop popolnoma ponesrečil, pa na 48. mestu.</p>
      <p>Lani je Hrovatova v Leviju osvojila 12. mesto, Ferkova pa je končala na 22. mestu.</p>
      <p>Ženska sezona, v kateri bo 40 preizkušenj, se nadaljuje že prihodnji konec tedna z veleslalom in slalomov v Killingtonu, kjer bodo Slovenke zagotovo želele popraviti vtis s Finske.</p>
      <p>“S Finske potujemo neposredno v ZDA, kjer bomo skušali popraviti slab vtis. Z izjemo Neje Dvornik, ki ostaja na stari celini in bo tekmovala v evropskem pokalu, vse ostale tekmovalke, ki so smučale v Leviju in Söldnu, potujejo tudi na naslednji dve tekmi,” je po tekmi povedal trener <b>Janez Slivnik</b>.</p>
      <p>V nedeljo sledi še moški slalom s <b>Štefanom Hadalinom</b> in <b>Žanom Kranjcem</b> na startu.</p>
    </article>
  </body>
</html>