<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/tenis/davis-cup-tenis-nadal-murray-spanelsko-vysledek-vysledky-velka-britanie-anglie_1911231752_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T17:52:00+00:00"/>
    <meta property="og:title" content="Kanaďané jsou poprvé v historii ve finále Davisova poháru. Rusy zdolali v rozhodujícím tie-breaku"/>
    <meta property="og:description" content="O trofej se v neděli utkají buď s domácím Španělskem, nebo s britskými tenisty."/>
  </head>
  <body>
    <article>
      <h1>Kanaďané jsou poprvé v historii ve finále Davisova poháru. Rusy zdolali v rozhodujícím tie-breaku</h1>
      <address><time datetime="2019-11-23T17:52:00+00:00">23 Nov 2019, 17:52</time> by <a rel="author">ČTK</a></address>
      <p>
        <b>Vasek Pospisil a Denis Shapovalov zajistili Kanadě první finále Davisova poháru v historii. Po radikální změně formátu vyhráli během šesti dnů v Madridu i čtvrtý souboj, v sobotu nad Ruskem 2:1, poté co v rozhodující čtyřhře zdolali Karena Chačanova a Andreje Rubljova v tie-breaku třetí sady.</b>
      </p>
      <p>O trofej se v neděli utkají buď s domácím Španělskem, nebo s britskými tenisty.</p>
      <related>
        <h4>Číst článek</h4>
        <a href="https://www.irozhlas.cz/sport/tenis/tenis-davis-cup-novy-format-turnaj-madrid-rafel-nadal-novak-djokovic-andy-murray_1911212321_and"/>
      </related>
      <p>Devětadvacetiletý tenista s českými kořeny Pospisil úvodní dvouhru prohrál s Rubljovem dvakrát 4:6. Světová patnáctka Shapovalov ale pak přehrál Chačanova, který je ve světovém žebříčku jen o dvě příčky níže, ve třech setech.</p>
      <p>Klíčový debl trval v madridské hale Caja Mágica více než dvě hodiny a rozhodující sadu bez jediného brejku vyhráli Kanaďané 7:5 ve zkrácené hře. V Davis Cupu se přitom při dosavadním tradičním modelu dostali nejdále do semifinále v roce 2013. Pospisil byl i tehdy na kurtu.</p>
      <figure>
        <iframe data-src="https://twitter.com/DavisCupFinals/status/1198275488495624194?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Finálový turnaj tenisového Davisova poháru v Madridu:</b><br/><b>Semifinále:</b><br/><b>Rusko - Kanada 1:2</b><br/>Rubljov - Pospisil 6:4, 6:4, Chačanov - Shapovalov 4:6, 6:4, 4:6, Chačanov, Rubljov - Pospisil, Shapovalov 3:6, 6:3, 6:7 (5:7).</p>
      <p>17:45 Španělsko - Velká Británie.</p>
      <related>
        <h4>Související články</h4>
        <a href="https://www.irozhlas.cz/sport/tenis/davis-cup-novak-djokovic-troicki-zverev-nadal-murray-srbsko-spanelsko-vysledek_1911221654_mov"/>
        <a href="https://www.irozhlas.cz/sport/tenis/tenis-davis-cup-baraz-cesko-bosna-nova-generace-lehecka-forejtek_1909161957_tat"/>
        <a href="https://www.irozhlas.cz/sport/tenis/tenis-davis-cup-novak-djokovic-andy-murray-vysledky_1911201953_mov"/>
        <a href="https://www.irozhlas.cz/sport/tenis/jonas-forejtek-davis-cup_1909161403_pj"/>
      </related>
    </article>
  </body>
</html>