<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-oos-sytuacija/30288418.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T17:43:57+00:00"/>
    <meta property="og:title" content="Українські військові повідомили про становище на фронті на Донбасі за день"/>
    <meta property="og:description" content="У пресцентрі Об’єднаних сил, що ведуть операцію проти російських гібридних сил на окупованій частині Донбасу, повідомили про те, який був перебіг подій на фронті від початку доби. За цим повідомленн"/>
  </head>
  <body>
    <article>
      <h1>Українські військові повідомили про становище на фронті на Донбасі за день</h1>
      <address>
        <time datetime="2019-11-23T17:43:57+00:00">23 Nov 2019, 17:43</time>
      </address>
      <p>У пресцентрі Об’єднаних сил, що ведуть операцію проти російських гібридних сил на окупованій частині Донбасу, повідомили про те, який був перебіг подій на фронті від початку доби.</p>
      <p>За цим повідомленням, за цей час російські гібридні сили сім разів порушили режим припинення вогню, але втрат унаслідок обстрілів серед особового складу Об’єднаних сил не зафіксовано.</p>
      <p>Ні про які дії українських силовиків у відповідь на ці обстріли не повідомлено, лише в самому кінці додано: «Підрозділи Об’єднаних сил дотримуються умов припинення вогню та перебувають напоготові до будь-яких підступних та провокаційних дій противника».</p>
      <p>Зокрема, в районі відповідальності оперативно-тактичного угруповання «Північ» сталося три обстріли – всі біля селища Південного, що лежить між Торецьком і нині окупованою Горлівкою.</p>
      <p>А в районі відповідальності оперативно-тактичного угруповання «Схід» обстрілів було чотири: двічі біля селища Пісків, що на північно-західній околиці окупованого Донецька, неподалік руїн колишнього Донецького аеропорту, а також біля селища Верхньоторецького, що розташоване між Торецьком і Авдіївкою, і біля села Водяного; у пресцентрі не уточнили, якого саме – в Донецькій області на лінії фронту чи неподалік неї є два села з такою назвою, що час від часу зазнають обстрілів, – неподалік згаданих раніше Пісків, а також на півдні Донеччини, на схід від Маріуполя.</p>
      <p>У підтримуваних і скеровуваних Росією незаконних збройних сепаратистських угрупованнях «ДНР» і «ЛНР», що захопили частини Донецької і Луганської областей і визнані в Україні терористичними, своїх заяв про становище на фронті і свої втрати за день на цей час не робили.</p>
      <p>Тристороння контактна група щодо врегулювання ситуації на Донбасі востаннє наразі оголосила про чергове припинення вогню, починаючи з півночі 21 липня, так зване «літнє» або «хлібне». Воно, як і попередні, було проголошене як всеосяжне, безумовне, стале і безстрокове. Та, як і всі попередні, воно було порушене майже відразу після заявленого початку і відтоді порушується постійно.</p>
      <p>Припинення вогню й раніше не раз проголошувалися як «безстрокові і сталі», але порушувалися практично відразу. При цьому сторони заперечують свою вину в цих порушеннях і звинувачують противників у провокаціях.</p>
      <p>Унаслідок російської гібридної агресії на сході України з квітня 2014 року, за оновленими оцінками ООН станом на 31 жовтня 2019 року, загинули від 13 тисяч до 13 тисяч 200 людей, із яких було щонайменше 3 тисячі 354 цивільних, приблизно 4 тисячі 100 українських бійців і приблизно 5 тисяч 650 членів російських гібридних збройних формувань. За цими ж даними, за цей час російської агресії також були поранені від 29 тисяч до 31 тисячі людей: приблизно від 7 тисяч до 9 тисяч цивільних, від 9 тисяч 500 до 10 тисяч 500 українських бійців і від 12 тисяч 500 до 13 тисяч 500 членів російських гібридних збройних формувань.</p>
    </article>
  </body>
</html>