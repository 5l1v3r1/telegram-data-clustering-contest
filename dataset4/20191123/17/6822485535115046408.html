<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902139.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T17:24:00+00:00"/>
    <meta property="og:title" content="معرفی برترین میکروفون های USB"/>
    <meta property="og:description" content="چند سال قبل شغل گویندگی و دوبلاژ و هر کاری که نیازمند ضبط وکال بود به خرید تجهیزات گران قیمتی چون میکروفون، پری آمپلی فایر، کارت صدا و … نیاز داشت"/>
  </head>
  <body>
    <article>
      <h1>معرفی برترین میکروفون های USB</h1>
      <address>
        <time datetime="2019-11-23T17:24:00+00:00">23 Nov 2019, 17:24</time>
      </address>
      <p>چند سال قبل شغل گویندگی و دوبلاژ و هر کاری که نیازمند ضبط وکال بود به خرید تجهیزات گران قیمتی چون میکروفون، پری آمپلی فایر، کارت صدا و … نیاز داشت. ولی اکنون میکروفن های USB کار را آسان کرده اند. این میکروفون ها با کارت صدای داخلی عرضه می شوند و حتی در برخی از مدل ها آمپلی فایر داخلی، پردازشگر صوتی و امکانات دیگری نیز وجود دارد. نکته اینجاست که تمام این تجهیزات در داخل خودِ میکروفون تعبیه شده و دیگر نیازی به خرید جداگانۀ آن ها نیست. تنها کاری که لازم است اتصال کابل میکروفون به پورت USB و فشردن دکمۀ ضبط صداست. در این مقاله قصد داریم تعدادی از این میکروفن ها را که محبوبیت زیادی در بازار دارند به شما معرفی کنیم.</p>
      <h3>چرا از میکروفون های USB برای ضبط صدا (Voice-Over) استفاده کنیم؟</h3>
      <p>پاسخ این سوال را در چند حوزه می توان داد:</p>
      <ul>
        <li>سهولت استفاده<b>: </b>استفاده از آمپلی فایر، کارت صدا و تجهیزات مشابه بی دردسر نیست. کسی دوست ندارد برای یک ضبط صدای ساده مجبور به راه اندازی و اتصال کلی تجهیزات و تنظیمات اولیه شود. <u><a href="https://www.tehranmelody.com/all-microphones"><b>میکروفون</b></a></u> با اتصال USB دقیقاً برای حل این مشکل ساخته شده است. این میکروفون ها شما را از درگیری با کارت صدا و آمپلی فایر رها می کنند و تنها با یک اتصال ساده می توانید صدای خود را ضبط کنید؛</li>
        <li>کیفیت صدا<b>:</b> بعضی از میکروفون های USB آنچنان کیفیت بالایی دارند که حتی استانداردهای حرفه ای صدا را هم پشت سر می گذارند. این میکروفون ها را به راحتی می توان برای امور حرفه ای ضبط وکال نیز به کار برد؛</li>
        <li>قابلیت حمل<b>:</b> میکروفون های USB کارت صدا ندارند و به همین سبب به راحتی می توان در مسافرت ها حمل و نقل و از آن استفاده کرد. به خاطر سازگاری خوب میکروفون های USB با گوشی موبایل استفاده از آن ها در سفر رایج است؛</li>
        <li>سازگاری<b>:</b> اسمارت فون ها و تبلت های کنونی آنقدر پیشرفت کرده اند که در هر زمینه ای می توان استفاده کرد. هنرمندان زیادی با همین میکروفن ها، روی گوشی های iOS و اندرویدی خود کارهای بسیار زیبایی رکورد کرده اند؛</li>
        <li>قیمت<b>:</b> بسیاری از میکروفون های USB هزینه ای به مراتب کمتر از خرید جداگانۀ میکروفون و کارت صدا دارند. این موضوع شروع کار ضبط صدا را برای افراد مبتدی نیز آسان می کند.</li>
      </ul>
      <figure>
        <img src="https://www.alef.ir/files/archive/originals/2019/47/161478.jpg"/>
      </figure>
      <h3>بهترین میکروفون های USB بازار</h3>
      <h4>Apogee HypeMic</h4>
      <p>کمپرشن آنبورد و مناسب برای ضبط رادیویی</p>
      <p>HypeMic از انواع <u><a href="https://www.tehranmelody.com/all-microphones/studio-microphones"><b>میکروفون استودیویی</b></a></u> موجود بازار با هدف دوبلاژ و ضبط خانگی صداست. این محصول انتخاب مناسبی است برای تولیدکننده های پادکست، افرادی که در خانه کار دوبله می کنند و یا اشخاصی که می خواهند ضبط وکال انجام دهند. ویژگی متمایز هایپر میک، برخورداری از یک مدار کمپرسور داخلی برای به حداکثر رساندن صدای ورودی است. این مدار قبل از اعمال Clipping صداهایی که بیش از حد بلند هستند را حذف کرده و خروجی نهایی را به حد مطلوبی افزایش می دهد.</p>
      <p>هایپر میک همان صدایی را ضبط می کند که از ایستگاه های رادیویی می شنوید. کارت صدای داخلی این میکروفون با فرکانس عملیاتی 96 کیلوهرتز و نرخ نمونه برداری 24 بیت قادر است صدای بسیار شفاف و تمیزی ضبط کند. به همراه میکروفون یک عدد سه پایه مستحکم، پاپ فیلتر و کیف محافظ پیش بینی شده است. الگوی قطبی میکروفون کاردیوید است و در انتهای آن یک خروجی هدفون برای مانیتورینگ بدون تأخیر تعبیه شده است.</p>
      <p>ظاهر مشکی-مسی این میکروفون نمای بسیار جذابی به آن داده است. هایپر میک با تمام سیستم عامل های مک، ویندوز و iOS سازگار است. همچنین در قسمت جلو سه چراغ LED تعبیه شده که سطح سیگنال را نشان می دهند. بعلاوه یک سوئیچ و یک روتاری بزرگ در همین قسمت قرار گرفته تا در هنگام ضبط وکال، ساز یا هر چیز دیگر روی حساسیت صدای میکروفون کنترل داشته باشید.</p>
      <h3>Audio-Technica AT2020USB</h3>
      <p>نسخۀ <b>USB </b>و بدون کارت صدای یک میکروفون محبوب</p>
      <p>بسیاری از افراد حرفه ای ضبط صدا را با میکروفون AT2020 شروع کرده اند. عملکرد بسیار خوب این میکروفون باعث شده تا در هیچ لیستی نام آن از یاد نرود و همین موضوع باعث شده تا شرکت سازنده با عرضۀ نسخۀ USB این میکروفون تجربۀ استفاده از AT2020 را برای طیف گسترده تری از کاربران امکان پذیر سازد. این میکروفون در نسخۀ USB همان شکوهی را داراست که در نسخۀ معمولی شاهد آن بودیم. کافی است کابلش را به درگاه USB سیستم متصل کرده و با نرخ نمونه برداری 16 بیت و فرکانس 48 کیلوهرتز صدا را با کیفیتی بی نظیر و با کمترین میزان نویز ضبط کنید.</p>
      <p>دقت و هوشمندی شرکت سازنده در طراحی این میکروفون باعث شده تا ضمن داشتن یک دیافراگم سبک، بازۀ فرکانسی گسترده ای داشته باشیم. از ویژگی های برجسته AT2020 USB حساسیت عالی به نوسانات صداست که این موضوع استفاده از محصول را حتی برای ضبط سازهای موسیقی نیز توجیه پذیر می کند. ساختار مستحکم بدنۀ میکروفون عاملی برای افزایش گستردگی داینامیکی فوق العادۀ آن است. شما می توانید فشار صوتی قابل قبولی را در نسخۀ USB این میکروفون تجربه کنید. الگوی قطبی AT2020 USB کاردیویدی است؛ یعنی فقط امواج صوتی را از روبرو دریافت می کند و حساسیت کمتری به صداهای جانبی و عقب دارد. شما می توانید با جک خروجی هدفون صدای ضبط شده را بدون تأخیر مانیتور کنید.</p>
      <p>به همراه میکروفون لوازم جانبی خوبی مثل استند رومیزی، کابل 10 اینچی و کیف محافظ وجود دارد. پایۀ میکروفون قابل چرخش است و به راحتی می توان به هر سو تغییر جهت داد. طراحی AT2020 USB کلاسیک و قدیمی است و جذابیت بالایی دارد.</p>
      <h3>Blue Microphones Yeti Pro Studio</h3>
      <p>راهکاری جامع برای ضبط صدا، با دو اتصال <b>USB </b>و <b>XLR</b></p>
      <p>یکی از محبوب ترین میکروفون های ضبط وکال که بدون شک در هیچ ویدیویی بررسی آن فراموش نشده Blue Yeti Pro است. کمپانی بلو سال ها قبل از معرفی این محصول با عرضۀ Blue Yeti USB و نسخۀ Nano به شهرت بالایی رسیده بود. در نسخۀ Pro امکان اتصال XLR نیز فراهم شده است تا کاربرانی که سطح انتظار بالاتری دارند با اتصال آن به یک کارت صدای حرفه ای کنترل بدون مرز روی صدا داشته باشند.</p>
      <p>بلو یتی با پوشش فرکانسی کامل 20 هرتز تا 20 کیلوهرتز، پشتیبانی همزمان از 4 الگوی قطبی و نرخ نمونه برداری و فرکانس 24bit/192KHz برای ضبط هر صدایی اعم از وکال و ساز کاربرد دارد. توانایی این میکروفون در ضبط نوسانات کوچک بی نظیر است. Yeti Pro Studio به همراه دو نرم افزار استودیو وان از کمپانی پریسونس و Nectar Elements از شرکت iZotope به شما این توانایی را می دهد تا بدون محدودیت صدا را به چیزی که می خواهید تبدیل کنید. Studio One را که همۀ می شناسید؛ یک DAW پیشرفته برای آهنگسازی و Nectar Elements که برای ویرایش و بهینه سازی صدای خواننده به کار می رود.</p>
      <p>ویژگی منحصر به فرد یتی پرو که البته در نسخۀ معمولی آن هم وجود دارد این است که از چهار الگوی قطبی برخوردار است که می تواند کاربردهای متعددی داشته باشد؛ مثلاً اگر خواستید پادکست خود را دو نفری ضبط کنید. خیلی راحت الگوی قطبی را به Bidirectional یا Figure-8 تغییر دهید و هر گوینده در سمتی از میکروفون قرار گرفته و صدای خود را ضبط کنید. در این حالت از دو طرف صدا به یک اندازه دریافت می شود. یا حتی می خواهید با تعداد نفرات بیشتر پادکست ضبط کنید یا یک اجرای چند نفره داشته باشید، در این حالت الگوی Omnidirectional انتخاب مناسب تری است. شاید در حال عادی برای هر یک از این کاربردها باید میکروفون جدایی بخرید ولی اینجا چهار میکروفون در یک محصول جاسازی شده که البته همین موضوع دلیلی برای افزایش قیمت میکروفون نیز هست.</p>
      <p>Blue Yeti Pro از یک پایۀ فلزی سنگین برخوردار است که شما را از خرید پایۀ جدا بی نیاز می کند. همچنین یک خروجی هدفون وجود دارد که به کمک آن می توانید به صورت همزمان مانیتورینگ صدا را انجام دهید. روی پنل جلو دکمۀ Mute وجود دارد که در کمتر میکروفونی این قابلیت پیش بینی شده است؛ بنابراین در حین ضبط به راحتی می توانید ضبط صدا را برای لحظاتی متوقف کرده و مجدد با زدن آن عمل ضبط را ادامه دهید.</p>
      <p>Yeti Pro Studio میکروفونی است که در طراحی آن سنگ تمام گذاشته شده و انتظار شما در حد بالایی برآورده می شود. البته در استفاده از میکروفون های کاندنسر و این مدل که پوشش فرکانسی بالایی دارد باید به مسئلۀ نویز توجه زیادی داشته باشید. میکروفون های کاندنسر همانگونه که صدای وکال و کوچکترین نوسانات را ضبط می کند، صدای محیط و موتوری که داخل کوچه رد می شود را هم ثبت خواهند کرد؛ بنابراین برای بهره برداری کامل از این میکروفون ها حتماً باید از یک اتاق آکوستیک استفاده کنید. مگر اینکه در محیط ساکتی زندگی می کنید و نویز کمِ محیط چندان برایتان مهم نیست. در هر حال بدون اتاق آکوستیک صرف هزینه برای میکروفون های گران قیمت با بازۀ فرکانسی بالا معقول نیست.</p>
      <figure>
        <img src="https://www.alef.ir/files/archive/originals/2019/47/161479.jpg"/>
      </figure>
      <h3>RODE Podcaster</h3>
      <p>پادکست هایتان را با کیفیت استودیویی ضبط کنید</p>
      <p>این میکروفون همانطور که از نامش پیداست مناسب برای ضبط خانگیِ پادکست طراحی شده و در شرایط ایده آل کیفیتی بسیار عالی به ارمغان می آورد. پادکستر همانند هر میکروفون USB دیگری به کارت صدا نیاز نداشته و صرفاً با یک کابل USB به گوشی یا سیستم شما متصل شده و عمل ضبط را انجام می دهد. دیستورشن آن بسیار پایین است و صدا را در طبیعی ترین حالت ممکن دریافت می کند. دیافراگم بزرگ پادکستر به آن اجازه می دهد تا حتی در جایگاه یک میکروفون USB طیف وسیعی از فرکانس های مختلف را برداشت کند.</p>
      <p>از ویژگی های مثبت پادکستر، پاپ فیلتر داخلی آن است که به خوبی در تلفظ حروفی مثل P عملکرد خود را نشان می دهد. مزیت دیگر، ریجکت کردن صدایی است که از پشت میکروفون به آن می رسد. این موضوع باعث می شود در محیط های پرسروصدا، تنها صدا از جلو ضبط شود و از ورود نویز های ناخواسته جلوگیری شود.</p>
      <p>از آنجایی که پادکستر برای ضبط صدای انسان طراحی شده، یک فیلتر Highpass متغیر در نظر گرفته شده تا سیگنال های Low یا همان فرکانس های پایین را کنترل کند. این فیلتر کاربردهای مختلفی دارد مثلاً جلوی هوم صدا را می گیرد، فرکانس های بسیار پایین که قابل شنیدن نیستند را می بندد و … . پادکستر به خاطر کیفیت بالای صدا و عملکرد عالی تاکنون جوایز مختلفی دریافت کرده است.</p>
      <p>پادکستر عملکرد بسیار خوبی برای ضبط صدای گویندگان رادیو دارد و به راحتی می توان در استودیوهای خانگی از آن استفاده کرد. همچنین یک خروجی هدفون برای مانیتورینگ صدا دارد و با چراغ ال ای دی می توانید از روشن بودن آن اطمینان حاصل کنید. سوئیچ highpass نیز در قسمت جلوی میکروفون تعبیه شده تا سیگنال های پایین را از محدودۀ ضبط خارج کند.</p>
      <p>پادکستر همانطور که حدس زده اید از الگوی قطبی کاردیوید استفاده می کند و صدا را فقط از جلو می گیرد. بدنۀ بسیار محکمی از جنس استیل دارد و وقتی لمس می کنید کاملاً این کیفیت را حس می کنید. به همراه محصول یک عدد کابل بلند 5 متری عرضه شده تا به راحتی در اتاق آکوستیک از آن استفاده کنید. همچنین یک swivel stand adapter نیز وجود دارد که باید استندش را جداگانه خریداری کنید. حداکثر SPL پادکستر 115 دسی بل است و پاسخ فرکانسی آن در محدودۀ 40 هرتز تا 14 کیلوهرتز قرار دارد.</p>
      <h3>Samson G-Track Pro</h3>
      <p>کارت صدایی با دو ورودی و دو خروجی به همراه میکروفون داخلی</p>
      <p>سامسون با معرفی G-Track Pro بازار میکروفون های USB را در اختیار خود گرفت. این میکروفون با قیمت مناسبش معنای جدیدی از کیفیت تعریف کرد. این محصول در واقع میکروفون نیست، بلکه یک کارت صدای همه فن حریف USB است که یک میکروفون کاندنسر با محدودۀ فرکانسی 50 هرتز تا 20 کیلوهرتز نیز در آن گنجانده شده است. جی ترک همانند بلو یتی از چند الگوی قطبی و یک دکمۀ mute برای قطع صدا برخوردار است و سوئیچ دیگر نیز برای انتخاب دو حالت مونو و Track 2 در نظر گرفته است. دکمه های دیگری نیز وجود دارند که هر یک کاربردهای خاص خود را دارند. ناب صدا و یک ناب برای هدفون و یک ناب برای میکروفون در نظر گرفته شده است که به صورت جداگانه به شما اجازه می دهد تا هر یک از آن ها را کنترل کنید. به عنوان مثال با افزایش ناب هدفون صدای بلندتری در خروجی هدفون خواهید شنید.</p>
      <p>جی ترک برخلاف سایر پیشنهادهای مطرح شده دارای ورودی TS برای ضبط گیتار، باس و کیبورد همزمان با ضبط وکال است که این موضوع G-Track را به انتخابی عالی برای آهنگسازها نیز تبدیل می کند. میکسر داخلی میکروفون به خوبی صدای ساز و وکال را با یکدیگر مخلوط کرده و خروجی بسیار تمیزی به شما خواهد داد. سمپل ریت 96 کیلوهرتز و بیت ریت 24 امکان می دهد تا بالاترین سطح جزئیات صدا را ثبت کنید. درون جی ترک دو کپسول با دیافراگم 25 میلی متر تعبیه شده تا تمام جزئیات صدا و موسیقی را ضبط کند. الگوهای قطبی این میکروفون را در حین ضبط و بدون وقفه می توانید تغییر دهید. همۀ اینها در یک میکروفون USB، بیشتر از این دنبال چه هستید؟</p>
      <h3>Shure MOTIV MV51</h3>
      <p><b>5 </b>حالت ضبط و عدم نیاز به استند</p>
      <p>لیست ما بدون معرفی MOTIV از کمپانی Shure کامل نخواهد بود؛ کمپانی که افتخار عرضۀ مدل های کلاسیکی چون SM7B و KSM42 را دارد. تمام میکروفون های سری MOTIV برای ضبط صدا در لپ تاپ و گوشی مناسب هستند چرا که با اندازۀ کوچکشان می توان هر جایی با خود حمل کنید و با اتصال سریع کابل USB عمل ضبط را آغاز کنید. ما از بین میکروفون های این سری مدل MV51 را پسندیدیم. از طراحی بدون استند یا استند تکیه گاهی اش تا طراحی فلزی و جذاب، این محصول را شایستۀ معرفی در این لیست می کند.</p>
      <p>MV51 نه تنها با سیستم عامل های مکینتاش، ویندوز و iOS و اندروید سازگار است بلکه با کنترل نرم افزاری و دارا بودن 5 حالت ضبط صدا، پیکربندی دستگاه را حتی برای مبتدی ها هم آسان کرده است. استند این میکروفون با اندازۀ کوچک و ضخامت مناسبی در پشت آن قرار گرفته و به خوبی بر روی میز مستقر می شود. طراحی MV51 به گونه ای است که برای ضبط آواز، پادکست و استریمینگ می تواند مورد استفاده قرار گیرد.</p>
      <p>کپسول بزرگ این میکروفون در کنار عمق بیتی 24 و فرکانس 48 کیلو هرتز اجازه می دهد تا بهترین کیفیت صدا را در گوشی خود تجربه کنید. همچنین یک خروجی هدفون برای مانیتورینگ بی وقفه در آن تعبیه شده است. جنس بدنۀ MV51 از فلز باکیفیت بوده و از دوام خوبی برخوردار است. کمپانی Shure سابقه و اعتبار زیادی در طراحی تجهیزات صوتی دارد و دربارۀ این میکروفون نیز بهترین کیفیت و کارایی را به ارمغان آورده است.</p>
      <p>منبع : ویرلن</p>
    </article>
  </body>
</html>