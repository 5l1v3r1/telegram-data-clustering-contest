<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/raporty/raport-batalia-o-sady/fakty/news-pierwsze-konsekwencje-wyroku-tsue-co-zrobi-kancelaria-sejmu,nId,3350683"/>
    <meta property="og:site_name" content="RMF24"/>
    <meta property="article:published_time" content="2019-11-23T17:03:11+00:00"/>
    <meta property="og:title" content="Pierwsze konsekwencje wyroku TSUE. Co zrobi Kancelaria Sejmu?"/>
    <meta property="og:description" content="Sąd Okręgowy w Olsztynie, rozpatrujący apelację w sprawie cywilnej, uznał za konieczne rozstrzygnięcie po wyroku TSUE, czy sędzia nominowany przez nową KRS był uprawniony do orzekania w pierwszej instancji. Sąd nakazał Kancelarii Sejmu przedstawienie m.in. list poparcia kandydatów do KRS."/>
  </head>
  <body>
    <article>
      <h1>Pierwsze konsekwencje wyroku TSUE. Co zrobi Kancelaria Sejmu?</h1>
      <address><time datetime="2019-11-23T17:03:11+00:00">23 Nov 2019, 17:03</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>Sąd Okręgowy w Olsztynie, rozpatrujący apelację w sprawie cywilnej, uznał za konieczne rozstrzygnięcie po wyroku TSUE, czy sędzia nominowany przez nową KRS był uprawniony do orzekania w pierwszej instancji. Sąd nakazał Kancelarii Sejmu przedstawienie m.in. list poparcia kandydatów do KRS.</b>
      </p>
      <figure>
        <img src="https://i.iplsc.com/siedziba-krs/0009EPHU2SW7AT9T-C123-F4.png"/>
        <figcaption>Siedziba KRS<cite>/ Leszek Szymański /PAP</cite></figcaption>
      </figure>
      <h4>Wątpliwości sądu</h4>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=nFhL0AhgdASJvyNzQgeNl3a5fdpZeYbeYU9PWdo.Fv..o7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-orzeczenie-sadu-najwyzszego-po-wyroku-tsue-mozliwe-jeszcze-p%2CnId%2C3348856%3Fparametr%3Dembed_tyt_zdj">Orzeczenie Sądu Najwyższego po wyroku TSUE możliwe jeszcze przed świętami</a>
      </p>
      <figure>
        <img src="https://i.iplsc.com/orzeczenie-sadu-najwyzszego-po-wyroku-tsue-mozliwe-jeszcze-p/0009ELE6IKAR2VC0-C128.jpg"/>
      </figure>
      <p>Olsztyński sąd okręgowy, rozpatrujący jedno z cywilnych postępowań odwoławczych, uznał za konieczne rozstrzygnięcie, czy sędzia nominowany przez nową Krajową Radę Sądownictwa był uprawniony do tego, aby w pierwszej instancji orzekać w tej sprawie. W tym celu Sąd Okręgowy nakazał szefowi Kancelarii Sejmu przedstawienie m.in. zgłoszeń oraz list osób popierających kandydatów na członków KRS. O decyzji olszyńskiego sądu poinformował jako pierwszy portal oko.press.</p>
      <p>Chodzi o zarejestrowaną w IX Wydziale Cywilnym Odwoławczym Sądu Okręgowego w Olsztynie sprawę z powództwa jednego z funduszy sekurytyzacyjnych o zapłatę. Według rzeczniczki Sądu Okręgowego w Olsztynie Agnieszki Żegarskiej, sąd w toku tego postępowania apelacyjnego - mając na uwadze wyrok Trybunału Sprawiedliwości Unii Europejskiej z 19 listopada - uznał, że zaszła konieczność zbadania z urzędu nieważności tego postępowania w zakresie składu orzekającego w pierwszej instancji.<br/><br/><i>Mianowicie, <b>sędzia, który wyrokował w tej sprawie w pierwszej instancji otrzymał nominację sędziowską na podstawie uchwały podjętej przez nową Krajową Radę Sądownictwa.</b> W ocenie sądu odwoławczego, <b>w świetle przywołanego wyżej wyroku TSUE, taka sytuacja może budzić wątpliwości,</b> czy zapadłe w sprawie orzeczenie zostało wydane przez osobę do tego uprawnioną</i> - poinformowała Żegarska.</p>
      <figure>
        <img src="https://i.iplsc.com/komunikat-sadu/0009EPHPRFTX9E93-C123-F4.png"/>
        <figcaption>Komunikat sądu<cite>/Materiały prasowe</cite></figcaption>
      </figure>
      <h4>Reakcja Kancelarii Sejmu</h4>
      <p>Jak dodała Żegarska, w celu wyjaśnienia tych wątpliwości <b>Sąd Okręgowy w Olsztynie</b> na posiedzeniu niejawnym w środę 20 listopada <b>wydał postanowienie nakazujące szefowi Kancelarii Sejmu przedstawienie dokumentów w postaci zgłoszeń oraz wykazów obywateli i sędziów popierających kandydatów na członków nowej Krajowej Rady Sądownictwa</b>, wybranych następnie do KRS na mocy uchwały Sejmu z 6 marca 2018 r., oraz oświadczeń obywateli lub sędziów o wycofaniu poparcia dla tych kandydatów.<br/><br/>Żegarska poinformowała również, że nakazano przesłanie tych dokumentów do olsztyńskiego sądu w celu dołączenia ich do akt sprawy w terminie tygodnia od daty doręczenia Kancelarii Sejmu odpisu postanowienia, "pod rygorem skazania na grzywnę w przypadku nieuzasadnionej odmowy przedstawienia żądanych dokumentów". Postanowienie w tej sprawie jest prawomocne.<br/><br/><i><b>Będziemy oczekiwać na pisemną korespondencję w tej sprawie. </b>Jednocześnie warto przypomnieć, że Kancelarię Sejmu wiąże postanowienie Prezesa Urzędu Ochrony Danych Osobowych zakazujące udostępniania danych zawartych w listach poparcia</i> - napisał w komunikacie dyrektor Centrum Informacyjnego Sejmu Andrzej Grzegrzółka.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-legalnosc-krs-zostanie-podwazona-mazur-ziszczenie-takiego-sc%2CnId%2C3345120%3Fparametr%3Dembed_linki">Legalność KRS zostanie podważona? Mazur: Ziszczenie takiego scenariusza uważam za nieprawdopodobne</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-szef-krs-leszek-mazur-sedziowie-dotychczas-nominowani-powinn%2CnId%2C3345067%3Fparametr%3Dembed_linki">Szef KRS Leszek Mazur: Sędziowie dotychczas nominowani powinni normalnie pracować</a>
        </li>
      </ul>
      <h4>Co oznacza wyrok TSUE?</h4>
      <p>TSUE wydał we wtorek wyrok w odpowiedzi na pytania prejudycjalne zadane przez Izbę Pracy Sądu Najwyższego. Trybunał orzekł, że <b>to SN ma badać niezależność nowej Izby Dyscyplinarnej</b>, by ustalić, czy może ona rozpoznawać spory dotyczące przejścia sędziów SN w stan spoczynku. Zdaniem TSUE, jeśli SN uznałby, że Izbie Dyscyplinarnej brak niezależności i bezstronności, mógłby - zgodnie z wyrokiem TSUE - przestać stosować przepisy, na mocy których to właśnie do tej Izby należy rozpoznawanie sporów dotyczących przejścia w stan spoczynku sędziów SN.<br/><br/>TSUE zaznaczył, że <b>Krajowa Rada Sądownictwa, która składa wnioski z rekomendacją do prezydenta o powołanie na stanowisko sędziego, może robić to w sposób obiektywny, jednak tylko pod warunkiem, że będzie wystarczająco niezależna od władzy ustawodawczej i wykonawczej oraz od samego prezydenta</b>. Sędziowie w Luksemburgu wskazali w tym kontekście, że należy mieć na uwadze okoliczności wybrania członków Rady oraz sposób w jaki KRS konkretnie wypełnia wyznaczone jej zadanie stania na straży niezależności sądów i niezawisłości sędziów.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-prof-gersdorf-o-wyroku-tsue-trybunal-potwierdzil-wady-prawne%2CnId%2C3343381%3Fparametr%3Dembed_linki">Prof. Gersdorf o wyroku TSUE: Trybunał potwierdził wady prawne. Konieczne działania ustawodawcze</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-apel-iustitii-do-czlonkow-krs-podajcie-sie-do-dymisji%2CnId%2C3343342%3Fparametr%3Dembed_linki">Apel Iustitii do członków KRS: Podajcie się do dymisji</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-prezydent-o-wyroku-tsue-trybunal-europejski-wtracal-sie-nie-%2CnId%2C3343337%3Fparametr%3Dembed_linki">Prezydent o wyroku TSUE: Trybunał europejski wtrącał się nie będzie</a>
        </li>
      </ul>
      <h4>Pat ws. list poparcia dla kandydatów do KRS</h4>
      <p>W końcu lipca do Kancelarii Sejmu wpłynęło <b>postanowienie prezesa Urzędu Ochrony Danych Osobowych</b> zobowiązujące Kancelarię Sejmu do powstrzymania się od upublicznienia lub udostępnienia w jakiejkolwiek formie danych osobowych sędziów, zawartych w wykazach osób popierających zgłoszenia kandydatów do Krajowej Rady Sądownictwa. Jak przekazano, postanowienie nie ma charakteru ostatecznego, ale tymczasowy i zakazuje udostępniania danych do czasu wydania przez prezesa UODO decyzji kończącej postępowanie w sprawie.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=nFhL0AhgdASJvyNzQgeNl3a5fdpZeYbeYU9PWdo.Fv..o7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-trzeba-anulowac-bo-przegramy-mamy-stenogramy-z-nocnego-gloso%2CnId%2C3348824%3Fparametr%3Dembed_tyt_zdj">"Trzeba anulować, bo przegramy". Mamy stenogramy z nocnego głosowania ws. KRS</a>
      </p>
      <figure>
        <img src="https://i.iplsc.com/andquot-trzeba-anulowac-bo-przegramyandquot-mamy-stenogramy-/0009EL5YXL5YGA60-C128.jpg"/>
      </figure>
      <p>Wybór 15 członków-sędziów KRS na wspólną czteroletnią kadencję przez Sejm, dokonany został w marcu ub.r. zgodnie z nowelizacją ustawy o KRS, która weszła w życie w połowie stycznia 2018 r. - wcześniej wybierały ich środowiska sędziowskie. Podmiotami uprawnionymi do zgłoszenia propozycji kandydatów do KRS były grupy 25 sędziów oraz grupy co najmniej dwóch tysięcy obywateli. Wpłynęło 18 kandydatur.</p>
      <p><b>Do Kancelarii Sejmu składane były wnioski m.in. polityków i organizacji społecznych o informacje o imionach, nazwiskach i miejscach orzekania sędziów, którzy poparli zgłoszenia kandydatów do KRS. Szef Kancelarii Sejmu odmawiał udostępnienia tych informacji wszystkim, którzy się o nie ubiegali.</b><br/><br/>Skargę w sprawie odmówienia przez Kancelarię Sejmu udostępnienia załączników do zgłoszeń kandydatów na członków KRS - zawierających wykaz obywateli oraz sędziów popierających te zgłoszenia - złożyła też posłanka PO-KO Kamila Gasiuk-Pihowicz. WSA uchylił decyzję szefa Kancelarii Sejmu, a Kancelaria odwołała się wówczas do NSA.<br/><br/>Sąd ten orzekł, że <b>Kancelaria Sejmu powinna udostępnić wykazy nazwisk osób popierających kandydatów do KRS </b>złożone w ramach procedury wyboru 15 sędziów-członków Rady przez Sejm. Tym samym NSA oddalił skargę kasacyjną szefa Kancelarii Sejmu w tej sprawie od wyroku WSA.<br/><br/>Po wyroku NSA dyrektor CIS mówił, że Kancelaria czeka na pisemne uzasadnienie, które będzie punktem wyjścia do analizy nad sposobem wykonania orzeczenia. Zapewniał też, że zawarte w wyroku wskazania będą zrealizowane.<br/><br/>16 lipca do Kancelarii Sejmu wpłynęło pisemne uzasadnienie wyroku NSA. Tego samego dnia <b>posłowie PO-KO poinformowali, że składają wniosek o oficjalne ponaglenie szefa Kancelarii Sejmu w sprawie wykonania wyroku NSA.</b> Stanowisko zajął także rzecznik praw obywatelskich. RPO przyłączył się do postępowania przed prezesem Urzędu, uznawszy, że prezes UODO "przyznał sobie prawo do kontrolowania prawomocnych orzeczeń sądu".<br/><br/>Gasiuk-Pihowicz poinformowała, że złożyła skargę do WSA na postanowienie prezesa Urzędu Ochrony Danych Osobowych dot. list poparcia dla członków KRS. Podkreśliła, że to sądy administracyjne sprawują kontrolę działalności administracji publicznej, a nie odwrotnie.<br/><br/>WSA kilkakrotnie orzekał w podobnych sprawach. We wszystkich przypadkach sąd uchylił decyzję Kancelarii Sejmu o odmowie udostępnienia list poparcia kandydatów do KRS. Orzeczenia były nieprawomocne. <b>Wyrok NSA z 28 czerwca br. był pierwszym prawomocnym orzeczeniem w tej sprawie. </b></p>
    </article>
  </body>
</html>