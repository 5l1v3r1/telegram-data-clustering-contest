<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342661/intel-apologizes-supply-issues/"/>
    <meta property="og:site_name" content="زومیت"/>
    <meta property="article:published_time" content="2019-11-23T17:15:00+00:00"/>
    <meta property="og:title" content="اینتل به‌خاطر چالش‌های تأمین پردازنده عذرخواهی کرد"/>
    <meta property="og:description" content="اینتل مشکلات متعددی را در تأمین پردازنده در سال ۲۰۱۹ تجربه کرده و با عذرخواهی از مشتریان، برنامه‌های جدیدی را برای ماه‌های پیش‌رو اعلام کرد."/>
  </head>
  <body>
    <article>
      <h1>اینتل به‌خاطر چالش‌های تأمین پردازنده عذرخواهی کرد</h1>
      <address><time datetime="2019-11-23T17:15:00+00:00">23 Nov 2019, 17:15</time> by <a rel="author" href="http://www.zoomit.ir/user/silence/" target="_blank">مهدی زارع سریزدی</a></address>
      <p>اینتل مشکلات متعددی را در تأمین پردازنده در سال ۲۰۱۹ تجربه کرده و با عذرخواهی از مشتریان، برنامه‌های جدیدی را برای ماه‌های پیش‌رو اعلام کرد.</p>
      <hr/>
      <p><a href="https://www.zoomit.ir/intel/">اینتل </a>نامه‌ای منتشر و در آن به چالش‌های تأمین محصول در فصل سوم سال جاری میلادی اذعان کرد. به‌علاوه در بخش‌هایی از نامه، برنامه‌های شرکت برای ادامه‌ی سال ۲۰۱۹ تأیید می‌شوند. مایکل جانستون هولتاس، مدیر ارشد گروه فروش، <a href="https://www.zoomit.ir/category/marketing/">بازاریابی </a>و ارتباطات اینتل، نامه‌ی اخیر را منتشر و در آن از کمبود تأمین محصول در بخش کامپیوترهای شخصی در یک سال گذشته عذرخواهی کرد؛ کمبودی که شرکای تجاری متعدد OEM اینتل را تحت فشار قرار داد.</p>
      <p>در بخش‌هایی از نامه‌ی اینتل می‌خوانیم که مشکلات ارسال کالا در هفته‌های اخیر بیشتر شده است و اینتل هنوز برای ارسال آن‌ها دشواری‌‌های متعددی دارد. جانستون در نامه‌ی خود می‌نویسد: «ما تمام تلاش خود را به‌کار گرفتیم، اما موفق به حل کامل این چالش‌ها نشده‌ایم.» در ادامه به تأثیر تأخیرهای «اخیر» در ارسال پردازنده‌های کامپیوتر شخصی بر شرکای تجاری اینتل اشاره می‌شود. تنوع محصولات تولیدی در فصل سوم سال ۲۰۱۹ نیز به‌عنوان بخشی از دلایل تأخیرها اشاره می‌شود.</p>
      <p>اینتل تأکید زیادی روی نامه‌ی اخیر داشته و سعی در اطلاع‌رسانی دقیق پیرامون آن دارد. در بازدید از بخش مالی وب‌سایت شرکت، با پیام هشداری روبه‌رو می‌شویم که کاربر را به خواندن نامه‌‌ی عذرخواهی هدایت می‌کند. به‌هرحال چنین رویکردی را برای اطلاع‌رسانی پیرامون جزئیات برنامه‌ی تأمین کالا، می‌توان بیش‌ از حد تهاجمی و جدی دانست.</p>
      <figure>
        <img src="https://cdn01.zoomit.ir/2019/11/3ddddb65-7a61-4b5f-b1ac-f59c26d1f78f.jpg"/>
      </figure>
      <p>نامه‌ی اینتل علاوه بر عذرخواهی درباره‌ی مشکلات تأمین محصول، به سرمایه‌گذاری‌های شرکت برای توسعه‌ی خط تولید ۱۴ نانومتری هم اشاره می‌کند. توسعه‌ی خط مذکور، هم‌زمان با تلاش‌های غول <a href="https://www.zoomit.ir/category/processor/">پردازنده </a>برای اوج‌گیری خط ۱۰ نانومتری انجام شد؛ البته ادامه‌یافتن محدودیت تقاضا از سوی بازار، درنهایت مراکز تولیدی اینتل را تحت فشار می‌گذارد. به‌هرحال غول پردازنده تاکنون این‌ مقدار فشار طولانی را در بخش تولید تجربه نکرده بود.</p>
      <p>توضیحات متعدد درباره‌ی دلایل احتمالی ادامه‌دار شدن فشار بر بخش تولیدی اینتل وجود دارد. دلیل اول در مدیریت تولید دقیق اینتل در گذشته دیده می‌شود. آن‌ها مراکز تولیدی جدید را برای پیاده‌سازی فرایندهای تولید جدید راه‌اندازی و اجرا می‌کردند و به‌صورت هم‌زمان، مراکز قدیمی را برای تولید قطعات ثانویه‌ی نودهای قدیمی‌تر به‌کار می‌گرفتند. تأخیر بالا در پیاده‌سازی روش تولیدی ۱۰ نانومتری، استراتژی مذکور را با چالش‌های متعدد روبه‌رو کرد. اینتل نسل‌های متعددی از محصولات خود را با نود ۱۴ نانومتری تولید کرد، اما این‌بار آن‌ها باید تعداد هسته‌ها را بدون استفاده از بهینه‌سازی‌های چگالی افزایش می‌دادند.</p>
      <aside>
        <b>گذار از فناوری ۱۴ نانومتری به ۱۰ نانومتری، چالش‌های متعددی را برای اینتل ایجاد کرد</b>
      </aside>
      <p>چالش‌های بازدهی تولید، مشکلات دیگری هستند که احتمالا مراکز تولیدی اینتل را تحت فشار قرار می‌دهند. نودهای جدید، نسبت به محصولات بالغ و حرفه‌ای، عموما بازدهی کمتری دارند و اکنون، خانواده‌ی ۱۴ نانومتری اینتل در وضعیت مناسبی قرار دارد. به‌هرحال اکنون تأخیر چندساله‌ای در عرضه‌ی محصولات جدید از سوی اینتل رخ داده است و آن‌ها ملزم به رسیدن به ضرب‌الاجل تعطیلات سال ۲۰۱۹ برای محصولات ۱۰ نانومتری نیز هستند. در چنین شرایطی، احتمالا اینتل مجبور شده است تا نود پردازشی مذکور را در تولید انبوه‌تر با بازدهی کمتر به‌کار بگیرد.</p>
      <p>به‌کارگیری سهم بیشتری از کارخانه برای تولید محصولی با بازدهی تولید پایین، توانایی‌های تولید کلی را تحت تأثیر قرار می‌دهد. درواقع استفاده از خطوط تولید برای ساخت تراشه‌های ۱۰ نانومتری با بازدهی پایین، نسبت به تولید تراشه‌های ۱۴ نانومتری با بازدهی بالا، ظرفیت تولید را تحت تأثیر قرار می‌دهد. به‌علاوه، تراشه‌های ۱۰ نانومتری عموما محصولاتی با چهار هسته و مخصوص مصارف موبایلی هستند، اما به‌هرحال اکنون اینتل با مدیریت کمبود پردازنده در همه‌ی بخش‌ها مشکل دارد.</p>
      <figure>
        <img src="https://cdn01.zoomit.ir/ex/Cover/dc65de991deb1d1dd092e4c24cc31e36_XL.jpg"/>
      </figure>
      <p>اینتل در ادامه‌ی نامه به برنامه‌هایش برای افزایش استفاده از فاندری‌‌ها (کارخانه‌های تولید اولیه‌ی تراشه همچون TSMC)‌ اشاره می‌کند. خبر مذکور، موجب تأیید شایعه‌های پیشین مبنی بر برون‌سپاری برخی از فعالیت‌های غول پردازنده به TSMC می‌شود. اینتل بسته به وظایف مورد نظر برای برون‌سپاری، می‌تواند با <a href="https://www.zoomit.ir/samsung/">سامسونگ </a>و گلوبال فاندریز نیز همکاری کند. هولتاس در ادامه‌ی نامه‌ی خود به افزایش دورقمی تأمین پردازنده در اینتل اشاره می‌کند که در نیمه‌ی دوم ۲۰۱۹ نسبت به نیمه‌ی اول رخ داد. البته رشد بازار نیز در این مدت ادامه داشت که موجب باقی‌ماندن فشار روی زنجیره‌ی تأمین شرکت شد:</p>
      <blockquote>تأمین پردازنده هنوز برای ما چالشی جدی محسوب می‌شود و خصوصا در کسب‌وکار پردازنده‌های کامپیوتر شخصی با کمبود ذخیره‌ی جایگزین در انبار روبه‌رو هستیم. کمبود ذخیره‌ی جایگزین، توانایی ما را در جذب تأثیر تنوع تولید کاهش می‌دهد که در فصل گذشته فشار زیادی به شرکت وارد کرد.</blockquote>
      <p>اینتل تا به امروز برای کاهش تأثیر کمبود پردازنده‌های میان‌رده، تمرکز را روی بخش‌های پرچم‌دار افزایش داده است تا درآمد خود را حفظ کند. رویکرد مذکور موجب افزایش ارزش سهام آن‌ها شد که در فصل سوم سال جاری میلادی رکوردشکنی کرد. البته فشار بازار هنوز ادامه دارد. به‌علاوه رخدادهای پیش‌آمده برای <a href="https://www.zoomit.ir/tag/amd/">AMD </a>هم سودمند بودند که به‌خاطر کاهش حضور اینتل در بازار، سهم خود را در مدت گذشته افزایش داده است.</p>
      <p>جزئیات برنامه‌ی مالی و هدف‌گذاری اینتل برای فصل چهارم ۲۰۱۹، بخش دیگری از نامه‌ی اخیر آن‌ها را پوشش می‌دهد. غول پردازنده درآمد ۱۹.۲ میلیارد دلاری را پیش‌بینی می‌کند که با حاشیه‌ی سود عملیاتی ۳۱/۵ درصد همراه خواهد بود. نرخ مالیات ۱۵ درصدی و درآمد ۱/۲۸ دلار برای هر سهم، بخش دیگری از پیش‌بینی‌های مالی اینتل برای ماه‌های پیش‌رو هستند. شایان ذکر است، درآمد گروه کامپیوترهای شخصی اینتل با کاهش پنج درصدی در فصل سوم سال ۲۰۱۹ به ۹/۷ میلیارد دلار رسید. البته درآمد کل نسبت به فصل مشابه سال گذشته، ۶ درصد افزایش داشت. کارشناسان رشد بخش‌هایی همچون دیتاسنتر، <a href="https://www.zoomit.ir/tag/internet/">اینترنت </a>اشیاء، بخش شبکه‌ی Mobileye و FPGA را از دلایل افزایش درآمد کلی می‌دانند.</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/23/342655/intel-xe-ponte-vecchio-gpu-7-nm/">پردازنده گرافیکی پونته وکیو Xe اینتل با لیتوگرافی هفت نانومتری تولید می‌شود </a>
        <a href="http://www.zoomit.ir/2019/11/19/342539/intel-ponte-vecchio-xe-hpc-gpu-detailed-1000-eus-hbm2-rambo-cache-clx/">اینتل جزئیات مربوط به معماری گرافیکی Xe را منتشر کرد </a>
        <a href="http://www.zoomit.ir/2019/11/17/342525/asus-intel-cpu-shortages-easing-but-future-is-uncertain/">ایسوس: مشکل کمبود پردازنده‌های اینتل رو به بهبود است </a>
        <a href="http://www.zoomit.ir/2019/11/15/342385/overclocking-hitting-fundamental-silicon-limits/">نتایج اورکلاک پردازنده‌ها، از رسیدن به محدودیت‌ بنیادین سیلیکون خبر می‌دهد </a>
        <a href="http://www.zoomit.ir/2019/11/13/342411/intel-struggles-fix-hardware-based-flaws/">اینتل هنوز با مشکلات متعدد امنیت سخت‌افزار روبه‌رو است</a>
      </p>
      <hr/>
      <p>منبع <a href="https://www.extremetech.com/computing/302455-intel-apologizes-for-supply-issues-confirms-q4-guidance">extremetech</a></p>
    </article>
  </body>
</html>