<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sport/2019/11/23/tris-juve-bergamo-doppietta-higuain-dybala-sigilla_y0AHWsZKyqukiJx3WaOQmO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-23T17:02:00+00:00"/>
    <meta property="og:title" content="Tris Juve a Bergamo: doppietta Higuain, Dybala sigilla"/>
    <meta property="og:description" content="Battuta l'Atalanta per 1-3. In classifica i bianconeri restano al comando da soli con 35 punti"/>
  </head>
  <body>
    <article>
      <h1>Tris Juve a Bergamo: doppietta Higuain, Dybala sigilla</h1>
      <address>
        <time datetime="2019-11-23T17:02:00+00:00">23 Nov 2019, 17:02</time>
      </address>
      <p>La Juventus ha battuto 3-1 l'Atalanta nell'anticipo della tredicesima giornata di Serie A disputato al Gewiss Stadium di Bergamo. Al vantaggio nerazzurro firmato Gosens al 56' replicano Higuain autore di una doppietta al 74' e all'82' e Dybala al 92'. In classifica i bianconeri restano al comando da soli con 35 punti, 4 in più dell'Inter impegnata stasera a Torino, mentre l'Atalanta rimane ferma a quota 22 in quinta posizione.</p>
      <p>"Sapevamo che la gara era complicatissima, loro in casa vanno fortissimo, è solo la seconda partita che perdono. La nostra è stata una grande prova di maturità, abbiamo conquistato tre punti importanti nella corsa allo scudetto". A parlare è l'attaccante della Juventus, Higuain, al termine del match. "Sono contentissimo della prestazione della squadra, Paulo ed io siamo contenti per i gol, ma la squadra ha fatto una prova difensiva eccellente: è stata una grande prova di unità. Adesso dobbiamo riposare, mancano tre giorni alla Champions", aggiunge Higuain ai microfoni di Sky Sport.</p>
      <p>"E' stata una partita bella con ritmo e intensità, non sembrava nemmeno il campionato italiano. Abbiamo iniziato bene ma ci siamo persi dopo il rigore, l'Atalanta ci ha fatto soffrire andando giustamente in vantaggio, abbiamo avuto fortuna a pareggiare dopo un'azione confusa e poi abbiamo avuto il merito di credere di poterla vincere, giocando bene i venti minuti finali". L'allenatore della Juventus, Maurizio Sarri, giudica così la vittoria per 3-1 sul campo dell'Atalanta.</p>
      <p>"Dominare con l'Atalanta era difficile, qui ci sarà da soffrire per tutti, con l'Atalanta è come andare dal dentista ne puoi uscire bene ma con dolore", aggiunge il tecnico toscano a Sky Sport che poi parla del forfai di Cristiano Ronaldo: "Spero di recuperarlo per martedì, molto dipenderà dalle sensazioni del ragazzo. Sono d'accordo con lui che deve trovare un modo di allenarsi senza sovraccaricare il ginocchio per risolvere questo acciacco. Giocare con un dolore addosso ti stanca mentalmente, giusto fermarsi, scaricare il ginocchio e allenarsi".</p>
    </article>
  </body>
</html>