<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012790/%D8%A7%D8%AA%D9%81%D8%A7%D9%82-%D8%B9%D8%AC%DB%8C%D8%A8-%D8%AF%D8%B1-%D9%85%D8%B1%D8%AD%D9%84%D9%87-%D9%86%DB%8C%D9%85%D9%87-%D9%86%D9%87%D8%A7%DB%8C%DB%8C-%D9%84%DB%8C%DA%AF-%D8%A8%D8%B1%D8%AA%D8%B1-%D8%A2%D8%B2%D8%A7%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T17:53:24+00:00"/>
    <meta property="og:title" content="اتفاق عجیب در مرحله نیمه‌نهایی لیگ برتر آزاد"/>
    <meta property="og:description" content="رئیس هیئت کشتی استان خراسان رضوی با اشاره به مسمومیت عجیب کشتی‌گیران تیم توس در مرحله نیمه‌نهایی لیگ برتر آزاد گفت: کشتی‌گیران‌مان در حین مبارزه دچار سوزش چشم و گلو شده بودند."/>
  </head>
  <body>
    <article>
      <h1>اتفاق عجیب در مرحله نیمه‌نهایی لیگ برتر آزاد</h1>
      <address>
        <time datetime="2019-11-23T17:53:24+00:00">23 Nov 2019, 17:53</time>
      </address>
      <p>
        <i>رئیس هیئت کشتی استان خراسان رضوی با اشاره به مسمومیت عجیب کشتی‌گیران تیم توس در مرحله نیمه‌نهایی لیگ برتر آزاد گفت: کشتی‌گیران‌مان در حین مبارزه دچار سوزش چشم و گلو شده بودند.</i>
      </p>
      <p><b>به گزارش مشرق، </b>سیدمسعود ریاضی در مورد مرحله نیمه‌نهایی <b>لیگ برتر کشتی آزاد</b> اظهار داشت: همه تیم ما مسموم شده بودند. آنها در حین کشتی دچار سوزش شدید چشم و سینه شدند و علت این موضوع را نمی‌دانیم. نمی‌توانیم کسی را هم متهم کنیم، اما این موضوع در حین مسابقه‌مان کاملا مشهود بود.</p>
      <p>وی ادامه داد: فیلم کشتی‌ها موجود است. جبرئیل حسن‌اف کشتی‌گیری نیست که به این راحتی کسی امتیاز بدهد، اما وسط تشک کاملا مشخص است که نمی‌تواند خوب کشتی بگیرد. حسن یزدانی قهرمان المپیک و ستاره کشتی ایران هم در حین مبارزه‌اش از سوزش چشم و گلویش می‌گفت. او در ایران که هیچ،‌ در مسابقات جهانی هم امتیاز از دست نمی‌دهد اما دیدیم که او در ابتدای کشتی امتیاز از دست داد و می‌گفت که دست و صورتش می‌سوزد.</p>
      <p>وی البته تاکید کرد که نمی‌تواند کسی را متهم کند، اما<b> حسن یزدانی</b> و جبرئیل حسن‌اف نیز همراه با سایر کشتی‌گیران تیم «تا ثبت جهانی توس» نسبت به این قضیه اعتراض داشته‌اند.</p>
      <p>تیم «تا ثبت جهانی توس» در مرحله نیمه‌نهایی ۵-۵ مغلوب اترک خراسان شمالی شد و در دیدار رده‌بندی نیز ۶-۴ مسابقه را به دانشگاه آزاد اسلامی واگذار کرد تا در رده چهارم مسابقات لیگ برتر آزاد قرار بگیرد.</p>
      <p>منبع: تسنیم</p>
    </article>
  </body>
</html>