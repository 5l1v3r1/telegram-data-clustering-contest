<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://tvoemisto.tv/blogs/yak_pasazhyry_samotuzhky_ryatuvalys_z_palayuchogo_tramvaya_istoriya_ochevydtsya_104676.html"/>
    <meta property="og:site_name" content="Твоє Місто"/>
    <meta property="article:published_time" content="2019-11-23T17:40:00+00:00"/>
    <meta property="og:title" content="Як пасажири самотужки рятувались з палаючого тролейбуса. Історія очевидця"/>
    <meta property="og:description" content="У п’ятницю увечері у Львові згорів тролейбус Škoda 15Tr. На щастя, жертв вдалося уникнути завдяки самим пасажирам. Натомість, до “Львівелектротрансу” є кілька серйозних запитань. Найперше, чи готують у Львові водіїв електротранспорту до таких надзвичайних ситуацій?"/>
  </head>
  <body>
    <article>
      <h1>Як пасажири самотужки рятувались з палаючого тролейбуса. Історія очевидця</h1>
      <address><time datetime="2019-11-23T17:40:00+00:00">23 Nov 2019, 17:40</time> by <a rel="author" href="http://tvoemisto.tv/bloggers/%D0%94%D0%BC%D0%B8%D1%82%D1%80%D0%BE%20%D0%91%D0%BE%D1%80%D0%B8%D1%81%D0%BE%D0%B2/" target="_blank">Дмитро Борисов</a></address>
      <p>
        <b>У п’ятницю увечері у Львові згорів тролейбус Škoda 15Tr. На щастя, жертв вдалося уникнути завдяки самим пасажирам. Натомість, до “Львівелектротрансу” є кілька серйозних запитань. Найперше, чи готують у Львові водіїв електротранспорту до таких надзвичайних ситуацій?</b>
      </p>
      <p>
        <b>Львівський журналіст Дмитро Борисов став очевидцем <a href="http://tvoemisto.tv/news/u_lvovi_na_vulytsi_naukoviy_vshchent_zgoriv_troleybus_foto_104668.html">пожежі у тролейбусі</a>. Пасажир розповідає, що насправді трапилось та чому у нього виникли зауваження до поведінки водія тролейбуса маршруту 22 ще до надзвичайної ситуації.</b>
      </p>
      <p>Водій електротранспорту міст над залізничною колією проїхав по правій (крайній) смузі, а не лівій, порушуючи затверджену ще у березні схему руху.</p>
      <p>На Кульпарківській перед перехрестям із Садовою більшість пасажирів відчула поштовх, тролейбус зупинився. Хтось вголос висловив обурення тим, що водій занадто різко загальмував. Але біля водія можна було почути характерний для тролейбусів Škoda звуковий сигнал, що натякав на раптове знеструмлення тягових двигунів. Через хвилину водію вдалося запустити електрообладнання і повільно доїхати вечірньою тягнучкою до Наукової.</p>
      <related>
        <h4>Читайте також:</h4>
        <a href="http://tvoemisto.tv/blogs/manifest_komfortnogo_peresuvannya_abo_12_rishen_shchob_pozbutys_zatoriv_u_lvovi_104401.html"/>
      </related>
      <p>На Науковій у тролейбусі залишилося вже небагато пасажирів, на око, до двадцяти. Тролейбус, начебто, як завжди, рухався до зупинки “вул. Симоненка”, але перед нею пасажири відчули ще один поштовх. Машина рухалася за інерцією далі. Водій відкрив на зупинці усі двері, але перш ніж вийти, мені довелося зачекати, доки тролейбус власне зупиниться.</p>
      <p>Коли я відійшов на п’ятнадцять метрів від тролейбуса, мою увагу привернули іскри в місцях контакту штанг з дротами. Водночас приблизно під “гармошкою” тролейбуса з’явився відкритий вогонь.</p>
      <p>Пасажири, мабуть, помітили дим у салоні. Хтось, але не водій, закричав: “Горимо”. Майже всі пасажири протягом 5-7 секунд вибігли на вулицю. Раптом двері зачинилися, хоча у салоні залишилася ще одна людина. З вулиці їй гукали, щоб виходила через двері водія, але, ймовірно, через дим це вже було неможливо. Тоді інші пасажири силою відкрили двері на задньому майданчику, щоб звільнити її. Салон швидко наповнився димом, відкритий вогонь можна було побачити вже у кількох місцях.</p>
      <related>
        <h4>Читайте також:</h4>
        <a href="https://www.google.com/url?client=internal-element-cse&amp;cx=011818682029206095056:3lmn7r4cw08&amp;q=http://tvoemisto.tv/news/lvivelektrotrans_otrymav_10_novyh_troleybusiv_elektron_foto_dnya_104227.html&amp;sa=U&amp;ved=2ahUKEwitraWiy4DmAhUktYsKHXdWD7cQFjACegQICRAC&amp;usg=AOvVaw1N5gUJejcqtQtePC3yVlgq"/>
      </related>
      <p>У Львові не вперше горять тролейбуси і трамваї. Можливо й не востаннє: періодично з’являються скарги на погане технічне обслуговування електротранспорту. Проте, пасажири не повинні розраховувати у разі пожежі в електротранспорті виключно на власну швидку реакцію.</p>
      <p>Потрібне ретельне розслідування, яке повинно, зокрема, з’ясувати, чи дотримувався водій посадової інструкції. Що він знав про технічний стан тролейбуса? Чи розумів він, що відбувається з обладнанням тролейбуса у дорозі, коли з’явилися перші ознаки несправності, зокрема, ще на Кульпарківській? Чи усвідомлював він, чим це може закінчитися? Чи мав він право рухатися далі? Чи повинен він був особисто наказати пасажирам вийти з тролейбуса і в який саме момент? Чи повинен він був пересвідчитися особисто, що у тролейбусі нікого немає? І останнє: чому під час евакуації зачинилися двері, і якщо це сталося не з вини водія, чи можна цьому запобігти під час пожеж у майбутньому?</p>
      <p>
        <i>
          <b>Авторська колонка є відображенням суб’єктивної позиції автора. Редакція «Твого міста» не завжди поділяє думки, висловлені в колонках, та готова надати незгодним можливість аргументованої відповіді.</b>
        </i>
      </p>
      <p>
        <i>
          <b>Повна або часткова републікація тексту без письмової згоди редакції забороняється і вважається порушенням авторських прав.</b>
        </i>
      </p>
      <p> </p>
      <p> </p>
      <p> </p>
      <p> </p>
      <related>
        <h4>Читайте також:</h4>
        <a href="http://tvoemisto.tv/news/u_lvovi_na_vulytsi_naukoviy_vshchent_zgoriv_troleybus_foto_104668.html"/>
        <a href="http://tvoemisto.tv/news/u_viyskoviy_chastyni_na_lvivshchyni_trapylasya_pozhezha_ye_zagybli_104564.html"/>
        <a href="http://tvoemisto.tv/news/u_lvovi_na_tramvaynyh_marshrutah_testuyut_systemy_iz_dvoh_vagoniv_foto_104268.html"/>
        <a href="http://tvoemisto.tv/news/u_lvovi_utretie_za_kilka_dniv_gorily_avtomobili_foto_104109.html"/>
        <a href="http://tvoemisto.tv/news/u_lvovi_na_rozi_pidvalnoi_i_ruskoi_minyayut_avariynu_koliyu_foto_104107.html"/>
        <a href="http://tvoemisto.tv/news/u_lvovi_hochut_vstanovyty_na_zupynkah_terminaly_dlya_prodazhu_kvytkiv_na_elektrotransport_104039.html"/>
        <a href="http://tvoemisto.tv/news/unochi_u_lvovi_zgoriv_avtomobil_foto_103992.html"/>
        <a href="http://tvoemisto.tv/news/u_lvovi_na_syhovi_zagorivsya_tramvay_video_103775.html"/>
        <a href="http://tvoemisto.tv/news/na_lvivshchyni_na_shahti_stepova_stalas_pozhezha_na_glybyni_500_metriv_103746.html"/>
        <a href="http://tvoemisto.tv/news/deputaty_lmr_pogodyly_dogovir_pro_kredyt_na_kupivlyu_100_troleybusiv_103662.html"/>
      </related>
    </article>
  </body>
</html>