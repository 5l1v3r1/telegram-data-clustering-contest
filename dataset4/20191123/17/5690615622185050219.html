<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837430-nezabitiy-penalti-ne-zavadiv-oleksandriyi-perervati-peremozhnu-seriyu-zori"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T17:45:00+00:00"/>
    <meta property="og:title" content="Незабитий пенальті не завадив &quot;Олександрії&quot; перервати переможну серію &quot;Зорі&quot;"/>
    <meta property="og:description" content="КИЇВ. 23 листопада. УНН. У центральному протистоянні 15-го туру чемпіонату України з футболу Прем'єр-ліги в гості до ФК &quot;Олександрія&quot; завітали футболісти …"/>
  </head>
  <body>
    <article>
      <h1>Незабитий пенальті не завадив "Олександрії" перервати переможну серію "Зорі"</h1>
      <address><time datetime="2019-11-23T17:45:00+00:00">23 Nov 2019, 17:45</time> by <a rel="author">Сергій Куркович</a></address>
      <p><b>КИЇВ. 23 листопада. УНН.</b> У центральному протистоянні 15-го туру чемпіонату України з футболу Прем'єр-ліги в гості до ФК "Олександрія" завітали футболісти "Зорі", передає кореспондент <b>УНН</b>.</p>
      <p>Перший момент у грі був створений біля воріт господарів. Швидкий прорив луганчан завершав Богдан Лєднєв. Проте переграти голкіпера Олега Білика йому не вдалося. У середині тайму за гру рукою Михайличенка рефері призначив 11-метровий у бік воріт "Зорі" - воротар Микита Шевченко здійснив сейв при пострілі низом Дмитра Гречишкіна.</p>
      <p>Небезпечного пострілу з-за меж карної зони на початку другої половини завдав Кирило Ковалець – гравцю "Олександрії" не вистачило сантиметрів, аби поцілити у рамку воріт. Натомість з подачі зі штрафного від Безбородька відзначитися зумів Євген Банада на 59 хвилині. Гол став єдиним у зустрічі – 1:0.</p>
      <p>Зауважимо, що у "Зорі" перервалася 4-матчева переможна серія в УПЛ. Клуб з 28 очками поки втримує друге місце таблиці. "Олександрія" має на один пункт менше.</p>
      <p>Нагадаємо, УПЛ оголосив про перенесення матчу "Динамо" – "<a href="https://www.unn.com.ua/uk/news/1836741-upl-ogolosiv-pro-perenesennya-matchu-dinamo-zorya">Зоря</a>".</p>
    </article>
  </body>
</html>