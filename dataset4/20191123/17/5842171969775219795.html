<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/maja-un-darzs/359457-10-veseliga-miega-noteikumi"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T17:48:00+00:00"/>
    <meta property="og:title" content="10 veselīga miega noteikumi"/>
    <meta property="og:description" content="Iesaka Miega slimību centra vadītājs ārsts Artis Svaža."/>
  </head>
  <body>
    <article>
      <h1>10 veselīga miega noteikumi</h1>
      <address><time datetime="2019-11-23T17:48:00+00:00">23 Nov 2019, 17:48</time> by <a rel="author">100 labi padomi | "100 Labi Padomi"</a></address>
      <p>
        <b>Iesaka Miega slimību centra vadītājs ārsts Artis Svaža.</b>
      </p>
      <p>Lai novērstu miega traucējumus, ko pavada tā kvalitātes un ilguma samazināšanās, miega fragmentācija un izteikts miega zudums, ārsti iesaka ievērot tā saucamo miega higiēnu.</p>
      <p>
        <b>Iepazīstinām ar šīm rekomendācijām arī tevi.</b>
      </p>
      <p>1. Izveido pieradumu iet gulēt un celties vienā un tajā pašā laikā, ieskaitot brīvdienas.</p>
      <p>2. Ja tev ir svarīgi pagulēt dienā, ievēro režīmu, ka miega ilgums dienas laikā nepārsniedz 45 minūtes.</p>
      <p>3. Izvairies pirms gulētiešanas lietot alkoholu un nesmēķē (vismaz 4 stundas pirms tam).</p>
      <p>4. Izvairies ne mazāk kā 4–6 stundas pirms gulētiešanas lietot kofeīnu saturošus dzērienus vai produktus, tēju, gāzētus dzērienus, kā arī ēst šokolādi.</p>
      <p>5. Vismaz 4 stundas pirms gulētiešanas centies neēst neko smagu, asu vai saldu. Tajā pašā laikā viegla ieturēšanās pirms nakts miera (piemēram, nesaldināts jogurts, neliela porcija biezpiena ar zemu tauku saturu, augļi) ir lietderīga.</p>
      <p>6. Uzturi aktīvu dzīvesveidu un regulāri veic fiziskus vingrinājumus, tomēr izvairies no palielinātas fiziskas slodzes tieši pirms gulētiešanas.</p>
      <p>7. Izmanto ērtus un patīkamus gultas piederumus (gultas veļu, spilvenus, matraci).</p>
      <p>8. Uzstādi individuālu, sev patīkamu temperatūras režīmu guļamistabā un regulāri izvēdini istabu.</p>
      <p>9. Izmanto visas iespējas, lai maksimāli samazinātu skaņu caurlaidību un apgaismojumu guļamistabā miega laikā.</p>
      <p>10. Izmanto gultu tikai gulēšanai un intīmai tuvībai, izvairies no jebkādām citām aktivitātēm gultā (lasīšana, darbs ar datoru, televizora skatīšanās).</p>
    </article>
  </body>
</html>