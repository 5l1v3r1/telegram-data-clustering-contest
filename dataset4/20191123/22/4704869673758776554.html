<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/sandomierz-czlonkowie-kapituly-katedralnej-modlili-sie-za-zmarlych-pralatow-i-kanonikow-d577419/"/>
    <meta property="og:site_name" content="eKAI"/>
    <meta property="article:published_time" content="2019-11-23T22:43:00+00:00"/>
    <meta property="og:title" content="Sandomierz: członkowie Kapituły Katedralnej modlili się za zmarłych prałatów i kanoników"/>
    <meta property="og:description" content="W intencji zmarłych prałatów i kanoników modlili się prałaci, kanonicy gremialni i honorowi oraz seniorzy Kapituły Katedralnej w przeddzień uroczystości Chrystusa Króla Wszechświata w Sandomierzu. Obr"/>
  </head>
  <body>
    <article>
      <h1>Sandomierz: członkowie Kapituły Katedralnej modlili się za zmarłych prałatów i kanoników</h1>
      <address><time datetime="2019-11-23T22:43:00+00:00">23 Nov 2019, 22:43</time> by <a rel="author">apis</a></address>
      <p>
        <b>W intencji zmarłych prałatów i kanoników modlili się prałaci, kanonicy gremialni i honorowi oraz seniorzy Kapituły Katedralnej w przeddzień uroczystości Chrystusa Króla Wszechświata w Sandomierzu. Obradowali także nad włączeniem się w przeżywanie Kongresu Eucharystycznego w diecezji.</b>
      </p>
      <p>W czasie Mszy św. odprawianej w katedrze bp Krzysztof Nitkiewicz podziękował Kapitule Katedralnej za jej troskę o piękno bazyliki katedralnej, a także za wkład w pozostałe obszary życia diecezjalnego.</p>
      <p>Podczas modlitwy w sposób szczególny poleceni zostali Bogu miłosiernemu zmarli członkowie kapituły sandomierskiej. Wśród nich wymieniono wybitnych zasłużonych dla życia Kościoła i Ojczyzny, błogosławionych: Wincentego Kadłubka, Jana Prandotę, Antoniego Rewerę, a także kandydatów na ołtarze – bp. Nankera, bp. Piotra Gołębiowskiego, ks. prof. Wincentego Granata.</p>
      <p>– Nasze serce, umocnione wiarą wyrywa się w tych listopadowych dniach do modlitwy za zmarłych. To czas brzemienny, nieustający ciąg modlitw. Chociaż światła zniczy przygasły, chociaż kwiaty przywiędły, to my dalej wznosimy modlitwy za zmarłych, oni jej potrzebują – mówił ks. kan. prof. Leon Siwecki w swej homilii.</p>
      <p>Członkowie Kapituły Katedralnej podczas sesji zorganizowanej w Instytucie Teologicznym pod przewodnictwem bp. Krzysztofa Nitkiewicza, obradowali również nad włączeniem się w przeżywanie Kongresu Eucharystycznego w diecezji. Podjęli także decyzje o zorganizowaniu sympozjum naukowego o Eucharystii dla świeckich. Ks. prał. Jan Biedroń przedstawił sprawy bieżące oraz zachęcał do modlitwy w intencji powołań.</p>
      <p>Istnienie sandomierskiej kapituły datuje się, co najmniej na rok 1191. Od 1818 r. jest ona Kapitułą Katedralną. Działania kapituły wyznacza odpowiedni Statut. W jej skład wchodzą prałaci, kanonicy gremialni oraz kanonicy honorowi. Kanonicy mają prawo do noszenia stroju chórowego oraz dystynktorium z Białym Orłem w koronie oraz wizerunkiem Najświętszej Maryi Panny.</p>
      <footer>Sandomierz Ⓒ Ⓟ</footer>
    </article>
  </body>
</html>