<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709577"/>
    <meta property="og:site_name" content="ישראל היום"/>
    <meta property="article:published_time" content="2019-11-23T22:19:41+00:00"/>
    <meta property="og:title" content="המשטרה תחלק דו&quot;חות לאופנועים בשוליים"/>
    <meta property="og:description" content="בארץ"/>
  </head>
  <body>
    <article>
      <h1>המשטרה תחלק דו"חות לאופנועים בשוליים</h1>
      <h2>בשורה קשה לאופנוענים: מי שירכב על השול יספוג קנס - גם אם יעשה זאת בזמן פקק • גורם במשטרה ניסה להרגיע: לא נתמקד בכולם, רק באלה שרוכבים בפראות</h2>
      <address><time datetime="2019-11-23T22:19:41+00:00">23 Nov 2019, 22:19</time> by <a rel="author" href="https://www.israelhayom.co.il/writer_articles?tid=1705" target="_blank">איציק סבן</a></address>
      <p>אחרי שנים ארוכות בהן <a href="https://www.israelhayom.co.il/article/634303">אפשרה משטרת ישראל לרוכבי אופנועים וקטנועים </a>לרכוב על השול הימני בעת עומסי תנועה, וזאת כיוון שמדובר באופציה עדיפה על רכיבה בין המכוניות, תחל השבוע משטרת ישראל אכיפה כנגד רוכבי דו-גלגלי שירכבו על השוליים. </p>
      <p>כחלק מנספחי המסמך, מופיעה אכיפה כנגד רוכבי דו-גלגלי שאינם רוכבים על הכביש, כשבמשטרה מדגישים שמדובר גם על רכיבה על השול. המשמעות היא שמעתה רוכב אופנוע או קטנוע שיבחר לרכוב על השול בעת עומס תנועה – יסתכן בדו"ח תנועה לפי סמל עבירה 6680 – נהיגה שלא בכביש (250 ש"ח, ללא נקודות חובה).</p>
      <p>החלטה זו של אגף התנועה מגיעה לאחר סדרת תאונות קטלניות שבהן היו מעורבים רוכבי דו-גלגלי בתקופה האחרונה, כששנת 2019 תהיה שנת שיא שלילי במספר ההרוגים בתאונות אופנועים וקטנועים. יחד עם זאת, הנתונים לא מלמדים על עלייה בכמות ההרוגים בזמן רכיבה על השול, בטח שלא ביחס לשאר התאונות הקטלניות.</p>
      <p>לדברי גורמים במשטרה, רוכבי דו-גלגלי אשר ירכבו בצורה לא מסוכנת על השול לא יקבלו דו"חות, כיוון שמטרת המשטרה כאן למעשה היא לבצע אכיפה רק כנגד רוכבים המשתוללים על השול ומנצלים אותו על מנת לרכוב מהר ובצורה מסוכנת. </p>
      <p>עוד אמרו הגורמים במשטרה כי הם יודעים שרכיבה על השול הימני בעת עומס היא לא בהכרח דבר שלילי, אך ההנחיה החדשה למעשה תאפשר להם להרתיע רוכבים שנוסעים בצורה פרועה ומסוכנת, מבצעים עקיפות מסוכנות בשול, מזגזגים או נוסעים במהירות חריגה. כמו כן, רוכבים שהתרגלו לנסוע על השול גם כשהתנועה בנתיבים זורמת כסדרה, לא יוכלו לעשות עוד כרצונם. </p>
    </article>
  </body>
</html>