<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301091/%D8%A7%D9%81%D8%B2%D8%A7%DB%8C%D8%B4-%D8%B3%D8%B7%D8%AD-%D9%85%D9%86%D8%A7%D8%B7%D9%82-%D8%B4%DA%A9%D8%A7%D8%B1-%D9%88-%D8%B5%DB%8C%D8%AF-%D9%85%D9%85%D9%86%D9%88%D8%B9-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T22:11:50+00:00"/>
    <meta property="og:title" content="افزایش سطح مناطق شکار و صید ممنوع در لرستان"/>
    <meta property="og:description" content="ایسنا/لرستان معاون فنی اداره‌کل حفاظت محیط‌زیست لرستان از اضافه شدن بند خاکی خروسان ازنا، به مناطق شکار و صید ممنوع این استان خبر داد."/>
  </head>
  <body>
    <article>
      <h1>افزایش سطح مناطق شکار و صید ممنوع در لرستان</h1>
      <address><time datetime="2019-11-23T22:11:50+00:00">23 Nov 2019, 22:11</time> by <a rel="author">ابراهیم شریفی</a></address>
      <p>ایسنا/لرستان معاون فنی اداره‌کل حفاظت محیط‌زیست لرستان از اضافه شدن بند خاکی خروسان ازنا، به مناطق شکار و صید ممنوع این استان خبر داد.</p>
      <p>نبی‌الله قائدرحمتی در جمع خبرنگاران، اظهار کرد: بند خاکی خروسان شرایط یک تالاب مصنوعی را دارد و براساس سرشماری‌های صورت گرفته، سالیانه پذیرای تعداد زیادی از پرندگان مهاجر آبزی و کنارآبزی است که پس از مکاتبات و پیگیری‌های صورت گرفته با سازمان حفاظت محیط‌زیست و طرح موضوع در کمیته‌های تخصصی، با استناد به بند "و" ماده ۶ قانون حفاظت و بهسازی محیط‌زیست، از تاریخ ۱۸ آبان ماه ۹۸ به مدت پنج سال جهت حفاظت از تنوع زیستی استان، به‌عنوان منطقه شکار و تیراندازی ممنوع اعلام شد.</p>
      <p>وی در خصوص وضعیت تالاب تصریح کرد: این تالاب، در اثر ایجاد یک سد خاکی چند منظوره در سال ۱۳۷۱ توسط جهاد سازندگی به وجود آمده که مساحت سطح آبی آن ۷/۱۲ هکتار بوده و در آخرین سرشماری ۱۲۰ گونه پرنده در آن مشاهده شده که از این تعداد، ۳۵ گونه پرنده مهاجرآبزی و کنارآبزی و ۸۵ گونه خشکزی بوده است.</p>
      <p> معاون فنی اداره‌کل حفاظت محیط‌زیست لرستان از گونه‌های شاخص این محدوده به اردک سرسبز و بلوطی، باکلان، فلامینگو، چنگر معمولی، کشیم بزرگ، چارخو و کاکایی سرسیاه اشاره کرد و گفت: ارزش‌های تفرجی – گردشگری این منطقه طی چند دهه اخیر باعث شده که حمایت‌های مردمی جهت حفاظت و استفاده خردمندانه از پتانسیل‌های این منطقه خصوصاً در بحث پرنده‌نگری بیشتر شود.</p>
      <p>قائد رحمتی اضافه کرد: وسعت این منطقه که در حوزه استحفاظی شهرستان ازنا واقع شده، حدود ۷۵۰ هکتار بوده و با اضافه شدن این سطح به مناطق شکار و صید ممنوع استان، وسعت این مناطق به ۲۴۵۳۹۸ هکتار افزایش یافته است.</p>
      <p>وی بیان کرد: وسعت مناطق شکار و صید ممنوع استان سطحی معادل ۶۶/۸ درصد مساحت استان است که با ارتقاء سطح این مناطق، وسعت مناطق تحت مدیریت در لرستان به ۱۶ درصد مساحت استان افزایش می‌یابد.</p>
      <p>انتهای پیام</p>
    </article>
  </body>
</html>