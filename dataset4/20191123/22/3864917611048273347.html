<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824211-ukrainci-prirodno-hocut-abi-svit-znav-pravdu-pro-golodomor-ekspert.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T22:41:00+00:00"/>
    <meta property="og:title" content="Українці природно хочуть, аби світ знав правду про Голодомор - експерт"/>
    <meta property="og:description" content="Україна хоче, аби правду про Голодомор знали в усьому світі, і це цілком природно з огляду на те, що довгі десятиліття ця трагедія замовчувалася."/>
  </head>
  <body>
    <article>
      <h1>Українці природно хочуть, аби світ знав правду про Голодомор - експерт</h1>
      <h2>Україна хоче, аби правду про Голодомор знали в усьому світі, і це цілком природно з огляду на те, що довгі десятиліття ця трагедія замовчувалася.</h2>
      <address>
        <time datetime="2019-11-23T22:41:00+00:00">23 Nov 2019, 22:41</time>
      </address>
      <p>Таку думку в коментарі власному кореспондентові Укрінформу висловив викладач Варшавського університету Анджей Шептицький.</p>
      <p>“Українці шукають визнання історичної правди, адже є жертви, 50-60 років ніхто про них не говорив, радянська влада намагалася знищити пам'ять про цей геноцид. Тому, природно, щоб про нього розповідали на міжнародному рівні”,- зазначив Шептицький.</p>
      <p>Він нагадав, що у 2006 році Сейм та Сенат Польщі визнали Голодомор геноцидом. На думку експерта, це сталося не в останню чергу ще й тому, що у Польщі є розуміння спільності історичного досвіду обох народів, знущань, завданих українцям і полякам радянською владою.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2824159-derzdep-pro-golodomor-srsr-ne-vdalosa-zlamati-duh-ukrainskogo-narodu.html">Держдеп — про Голодомор: СРСР не вдалося зламати дух українського народу</a>
      </blockquote>
      <p>Водночас Шептицький зауважив, що не всі країни поспішають визнавати Голодомор геноцидом. На його думку, цьому є дві причини. По-перше, йдеться про намагання певних країн не погіршувати відносин із Росією, яка не визнає факт Голодомору. По-друге, деякі держави, насамперед <a href="https://www.ukrinform.ua/tag-izrail">Ізраїль</a>, вважають, що Голокост євреїв у роки Другої світової війни не можна порівняти з Голодомором в Україні, геноцидом вірмен 1915 році чи геноцидом народу тутсі в Руанді в 1994 році.</p>
      <p>“Це також впливає на політичні позиції багатьох країн”, - констатував польський експерт.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824175-evrejski-organizacii-pro-rolik-na-5-kanali-golokost-ne-privid-dla-zartiv.html">Єврейські організації - про ролик на "5 каналі": Голокост - не привід для жартів</a>
      </blockquote>
      <p>Як повідомляв Укрінформ, 23 листопада, в Україні відзначили День пам'яті жертв голодоморів. У ХХ сторіччі українці пережили три голодомори: 1921-1923 рр., 1932-1933 рр. і голод 1946-1947 років. Наймасштабнішим був Голодомор 1932-1933 років - геноцид українського народу, здійснюваний тоталітарним комуністичним режимом СРСР. У пікові місяці Голодомору щохвилини в Україні помирали 24 особи. За короткий проміжок часу Москва вбила більше трьох мільйонів українців.</p>
      <p>У листопаді 2006 року Верховна Рада визнала Голодомор 1932-1933 років геноцидом українського народу. Зі 195 країн світу актом геноциду Голодомор визнають 15 держав-членів ООН і Ватикан.</p>
    </article>
  </body>
</html>