<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/conte-in-conferenza-senza-questa-inter-scudetto-gia-assegnato-sudiamo-i-3-punti-come-chi-ci-e-davanti-323860"/>
    <meta property="og:site_name" content="FcInterNews.it"/>
    <meta property="article:published_time" content="2019-11-23T22:44:31+00:00"/>
    <meta property="og:title" content="Conte in conferenza: &quot;Senza questa Inter, Scudetto già assegnato. Sudiamo i 3 punti come chi ci è davanti&quot;"/>
    <meta property="og:description" content="Antonio Conte, tecnico dell'Inter, ha commentato nella sala stampa dello Stadio Olimpico 'Grande Torino' il successo (0-3) ottenuto dai nerazzurri in trasferta contro i granata. Di seguito..."/>
  </head>
  <body>
    <article>
      <h1>Conte in conferenza: "Senza questa Inter, Scudetto già assegnato. Sudiamo i 3 punti come chi ci è davanti"</h1>
      <address><time datetime="2019-11-23T22:44:31+00:00">23 Nov 2019, 22:44</time> by <a rel="author">Andrea Pontone</a></address>
      <p><b>Antonio Conte</b>, tecnico dell'Inter, ha commentato nella sala stampa dello Stadio Olimpico 'Grande Torino' il successo (0-3) ottenuto dai nerazzurri in trasferta contro i granata. Di seguito le sue dichiarazioni: "Temevamo molto questa partita, perché abbiamo affrontato una squadra forte, con una buona organizzazione. Siamo stati feroci: nell'approccio, nel capire la gara, nello sfruttare le situazioni. Noi siamo stati molto bravi a rendere problematica la partita al Toro, una buonissima squadra con un ottimo allenatore".</p>
      <p><b>Ormai il campionato si sta infiammando su questo duello in vetta: tenere testa alla Juventus che vince sempre è più uno stress oppure uno stimolo?</b><br/>"Ma guardi, quello che dico sempre ai nostri giocatori è che dobbiamo fare il nostro. Non bisogna guardare chi ti sta davanti, perché nel caso capisci che stanno facendo qualcosa di straordinario. Hanno vinto undici partite e ne hanno pareggiate due; però, poi, se vai a guardare la classifica, ti accorgi che sei a -1. Questo ti dà uno stimolo. Ma noi dobbiamo fare il nostro campionato: dare il massimo, come abbiamo fatto oggi. Bisogna guardare a noi stessi, perché pensare agli altri può far male. Stiamo facendo cose importanti, sono contento soprattutto per i ragazzi che vengono ripagati per il lavoro che vengono fatti. Per me e per il mio staff è un piacere andare alla Pinetina e lavorare con loro".</p>
      <p><b>L'Inter continua a battere dei record storici, ma qual è lo stato d'animo guardando la classifica?</b><br/>"Molto positivo: uno stato d'animo che deve gonfiare il petto a noi ed ai tifosi, perché stiamo facendo cose importanti. Detto questo, sapete benissimo che siamo all'inizio: sono state giocate soltanto tredici partite. Per adesso noi mettiamo fieno in cascina e vediamo che rispetto ad altre squadre, più attrezzate rispetto a noi perché lavorano da più tempo con lo stesso allenatore e perché hanno rimpolpato la rosa, siamo ad una distanza importante. Questo ci deve rendere orgogliosi: se non ci fosse l'Inter, avreste chiuso quaderni e libri ed avreste già assegnato lo Scudetto. Questo ci deve dare forza e darci uno stimolo, per tentare di migliorarci. Noi ci sudiamo ogni partita, così come penso che se la stia sudando anche chi ci sta davanti".</p>
      <p><b>Poi commenta i cori del settore ospiti: </b>"Il tifoso interista mi ha accolto nel migliore dei modi e io posso dare il massimo e renderli orgoliosi della squadra come ho sempre fatto".</p>
      <p><b>Su Barella: </b>"Domani farà gli esami, ma voglio essere positivo".</p>
    </article>
  </body>
</html>