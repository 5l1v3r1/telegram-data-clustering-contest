<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_24/alitalia-lunedi-sciopero-13-17-gia-130-voli-cancellati-88f8ec7c-0eb6-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Sciopero aerei lunedì 25 novembre, dalle 13 alle 17: centinaia di voli a terra"/>
    <meta property="og:description" content="Sul sito della compagnia la lista dei collegamenti che salteranno per la protesta di tutte le maggiori sigle sindacali dei controllori di volo. Per chi aveva già acquistato il biglietto c’è la possibilità di cambiare la prenotazione o chiedere il rimborso"/>
  </head>
  <body>
    <article>
      <h1>Sciopero aerei lunedì 25 novembre, dalle 13 alle 17: centinaia di voli a terra</h1>
      <h2>Alitalia conferma che 130 voli salteranno per la protesta di tutte le maggiori sigle sindacali dei controllori di volo, e ha attivato un piano straordinario per proteggere i viaggiatori: c’è la possibilità di cambiare la prenotazione o chiedere il rimborso</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Redazione Roma</a></address>
      <p>Lunedì sarà una giornata difficile per chi deve spostarsi in aereo a causa di uno sciopero dei controllori di volo. La protesta è stata indetta da tutte le maggiori sigle sindacali del comparto aereo (ast-Confsal, Cub Trasporti/AirCrowCommittee, Filt-Cgil, Fit-Cisl, Uilt-Uil, Uglta e Assivolo Quadri) con disagi che si protrarranno per tutta la giornata. Alitalia ha già cancellato oltre 130 voli e messo in campo un piano straordinario. «Per lunedì 25 novembre - si legge sul sito della compagnia - alcune sigle sindacali hanno proclamato uno sciopero dei controllori di volo dalle 13 alle 17 Negli stessi orari sono state confermate altre agitazioni nel settore del trasporto aereo. Alitalia è stata pertanto costretta a cancellare alcuni collegamenti, sia nazionali che internazionali, previsti per il 25 novembre nella fascia orari soggetta allo sciopero». La compagnia precisa che sul sito è possibile consultare la lista dei voli cancellati.</p>
      <h4>Le istruzioni per chi deve partire</h4>
      <p>«Per limitare i disagi dei passeggeri, - spiega ancora la compagnia - Alitalia ha attivato un piano straordinario che prevede l’impiego di aerei più capienti sulle rotte domestiche e internazionali, con l’obiettivo di riprenotare i viaggiatori coinvolti nelle cancellazioni sui primi voli disponibili in giornata: si prevede che il 60% dei passeggeri riesca a viaggiare nella stessa giornata del 25 novembre. Alitalia invita tutti i passeggeri che hanno acquistato un biglietto per i voi previsto dalle 13 alle 17 del 25 novembre a verificare lo stato del proprio volo, prima di recarsi in aeroporto, sul sito alitalia.com, chiamando il numero verde 800.65.00.55 (dall’Italia) o il numero +39.06.65649 (dall’estero), oppure contattando l’agenzia di viaggio presso cui hanno acquistato il biglietto. In caso di cancellazione o di modifica dell’orario del proprio volo, potranno cambiare la prenotazione senza alcuna penale o chiedere il rimborso del biglietto (solo nel caso in cui il volo sia stato cancellato o abbia subito un ritardo superiore alle 5 ore) fino al 2 dicembre».</p>
    </article>
  </body>
</html>