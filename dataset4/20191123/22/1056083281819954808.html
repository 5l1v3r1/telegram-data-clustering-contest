<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301074/%D8%A7%D9%85%D8%AA%D9%86%D8%A7%D8%B9-%D9%85%D8%B3%D9%88%D9%88%D9%84%D8%A7%D9%86-%D8%A7%D8%B2-%D8%A8%DB%8C%D8%A7%D9%86-%D9%85%D8%B4%DA%A9%D9%84%D8%A7%D8%AA-%D8%B7%D8%B1%D8%AD-%D9%85%D8%B3%DA%A9%D9%86-%D9%85%D9%87%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-23T22:02:00+00:00"/>
    <meta property="og:title" content="امتناع مسوولان از بیان مشکلات طرح مسکن مهر"/>
    <meta property="og:description" content="مهم‌ترین مشکل ۳۶۰ هزار واحد نیمه‌تمام مسکن مهر، کماکان بحث زیرساخت‌ها و انشعابات است که طبق اعلام وزیر راه و شهرسازی، ۱۵۰ هزار واحد از این تعداد در آینده نزدیک تحویل داده می‌شود؛ اما مشخص نیست به چه علت مسوولان مربوطه از بیان مشکلات این طرح خودداری می‌کنند."/>
  </head>
  <body>
    <article>
      <h1>امتناع مسوولان از بیان مشکلات طرح مسکن مهر</h1>
      <address><time datetime="2019-11-23T22:02:00+00:00">23 Nov 2019, 22:02</time> by <a rel="author">مجید انتظاری</a></address>
      <p>مهم‌ترین مشکل ۳۶۰ هزار واحد نیمه‌تمام مسکن مهر، کماکان بحث زیرساخت‌ها و انشعابات است که طبق اعلام وزیر راه و شهرسازی، ۱۵۰ هزار واحد از این تعداد در آینده نزدیک تحویل داده می‌شود؛ اما مشخص نیست به چه علت مسوولان مربوطه از بیان مشکلات این طرح خودداری می‌کنند.</p>
      <p>به گزارش ایسنا، هرچند این روزها قائم‌مقام وزیر راه و شهرسازی در امور مسکن مهر از صحبت درخصوص آخرین وضعیت این پروژه امتناع می‌کند، اما به هر ترتیب از حدود ۲ میلیون و ۲۰۰ هزار  واحد در قالب این طرح ۳۶۰ هزار واحد هنوز تحویل داده نشده که حداقل در یکی از زیرساخت‌ها و انشعابات همچون دسترسی، آب، برق و گاز دچار مشکل هستند. البته محمد اسلامی، وزیر راه و شهرسازی ۲ آذرماه اعلام کرد که از ۵۰۰ هزار واحد باقی‌مانده مسکن مهر ۱۴۰ هزار واحد تحویل شده و ۱۵۰ هزار واحد آماده تحویل است که کارهای تشریفاتی آن در حال انجام است. او قول داد که پرونده مسکن مهر تا پایان امسال بسته خواهد شد.</p>
      <p>اسلامی افزود: حدود ۸۰ هزار واحد نیز مسکن‌های مهری است که وزارت راه و شهرسازی در آن طرف قرارداد نیست؛ بدین معنا که دعوای داخلی و پرونده قضایی دارد که در محاکم در دست بررسی است. برخی از آنها تعاونی‌هایی هستند که به دولت هیچ ارتباط قراردادی نداشته است؛ با این حال همکاران ما در وزارت راه و شهرسازی تا پایان امسال واحدهای مسکونی مهر را تکمیل و به متقاضیان تحویل می‌دهند.  </p>
      <p>وی خاطر نشان کرد: هم‌اکنون ۱۰ هزار واحد مسکونی مهری که متقاضی نداشت را به کمیته امداد امام خمینی (ره) واگذار کرده‌ایم تا بتوانند به اقشار هدف خود واگذار کنند؛ بنابراین این قشر با استطاعات مالی مشخص توسط این نهادها پوشش داده خواهد شد.</p>
      <p>
        <b>امتناع قائم‌مقام وزیر از صحبت درباره مشکلات مسکن مهر</b>
      </p>
      <p>از سوی  دیگر در شرایطی که دولت طرح اقدام ملی تولید و عرضه ۴۰۰ هزار واحد مسکونی را کلید زده، هنوز بسیاری از واحدهای مسکن مهر فاقد زیرساخت‌های لازم برای زندگی است و بسیاری از واحدها حتی با وجود داشتن متقاضی، خالی از سکنه است. تعداد زیادی از واحدها در پردیس، پرند و هشتگرد توسط دلالان خریداری شده اند؛ دلالانی که <b><a href="https://www.isna.ir/news/98080401798/">به گفته مدیرعامل عمران پرند</a></b> بعد از فروکش کردن بازار مسکن، تمایلی به  پرداخت سهم آورده نشان نمی‌دهند.</p>
      <p>در این شرایط پروژه مسکن مهر با کمبود بودجه در بخش زیرساخت‌ها و انشعابات مواجه شده و بسیاری از متقاضیان در تماس با رسانه‌ها از عدم تحویل واحدهای خود عمدتا به علت نبود خدمات و انشعابات گلایه دارند. در این شرایط مهم‌ترین فردی که می‌تواند درباره علت معطل ماندن تحویل واحدهای مسکن مهر شفاف‌سازی کند، احمد اصغری مهرآبادی، قائم‌مقام وزیر راه و شهرسازی در امور مسکن مهر است که از صحبت با رسانه‌ها در این رابطه خودداری می‌کند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98072015284/%D8%A7%D8%B9%D8%AA%D9%85%D8%A7%D8%AF%DB%8C-%DA%A9%D9%87-%D8%AE%D8%AF%D8%B4%D9%87-%D8%AF%D8%A7%D8%B1-%D8%B4%D8%AF"/>
        <a href="https://www.isna.ir/news/98081911097/%D8%B3%D8%B1%DA%AF%D8%B0%D8%B4%D8%AA-%D9%85%D8%B3%DA%A9%D9%86-%D9%87%D8%A7%DB%8C-%D9%85%D9%87%D8%B1-%D8%B2%D9%84%D8%B2%D9%84%D9%87-%D8%B2%D8%AF%D9%87"/>
        <a href="https://www.isna.ir/news/98080401798/%D8%A8%D8%A7%D8%B2%D8%A7%D8%B1-%D9%85%D8%B3%DA%A9%D9%86-%D8%B1%D8%A7%DA%A9%D8%AF-%D8%B4%D8%AF-%D9%85%D8%AA%D9%82%D8%A7%D8%B6%DB%8C%D8%A7%D9%86-%D9%BE%D8%B1%D9%86%D8%AF-%D8%B9%D9%82%D8%A8-%D9%86%D8%B4%D8%B3%D8%AA%D9%86%D8%AF"/>
      </related>
    </article>
  </body>
</html>