<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/hokej-philadelphia-washington-calgary-voracek-200-gol-jubilejni-vrana-rittich_1911232214_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T22:14:00+00:00"/>
    <meta property="og:title" content="Voráček vyzrál na Ritticha a vstřelil jubilejní gól v NHL. Vránův gól porážku neodvrátil"/>
    <meta property="og:description" content="Voráček se v listopadu střelecky prosadil poprvé, předtím vyšel ve 12 zápasech naprázdno. Hranice 200 gólů v elitní zámořské lize dosáhl jako 18. český hokejista v historii."/>
  </head>
  <body>
    <article>
      <h1>Voráček vyzrál na Ritticha a vstřelil jubilejní gól v NHL. Vránův gól porážku neodvrátil</h1>
      <address><time datetime="2019-11-23T22:14:00+00:00">23 Nov 2019, 22:14</time> by <a rel="author">ČTK</a></address>
      <p>
        <b>Jakub Voráček překonal Davida Ritticha, vstřelil 200. gól v NHL a byl vyhlášen druhou hvězdou zápasu, hokejisté Philadelphie ale doma s Calgary prohráli 2:3 po samostatných nájezdech. Skóroval také Jakub Vrána z Washingtonu, jenž v domácím utkání s Vancouverem rovněž otevřel skóre. Capitals nakonec prohráli 1:2 po nájezdech.</b>
      </p>
      <p>Voráček se v listopadu střelecky prosadil poprvé, předtím vyšel ve 12 zápasech naprázdno. Český útočník se ve 34. minutě vrhl za ležícím pukem do brankoviště a poslal ho do sítě za Rittichova záda. Hranice 200 gólů v elitní zámořské lize dosáhl jako 18. český hokejista v historii.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/dominik-hasek-chicago-nhl-navrat-hokej_1911222212_mov"/>
      </related>
      <p>Calgary dokázalo v třetí třetině dvakrát vyrovnat a v nájezdech mu zajistil bod navíc Matthew Tkachuk. Rittich si ve hře připsal 36 zákroků a v nájezdech na něj nevyzrál ani jeden ze tří střelců Flyers.</p>
      <p>Vrána dal jedenáctý gól v sezoně, z českých hráčů je lepší jen lídr střeleckého pořadí celé ligy David Pastrňák z Bostonu. Ve třetí minutě se nehlídaný český útočník dostal k puku v kruhu pro vhazování a prudkou střelou bez přípravy překonal Jacoba Markströma. Vrána mohl přidat i další gól, ale puk z brankové čáry za gólmanem Canucks vyškrábl vracející se zadák Tyler Myers.</p>
      <p>Vancouver ještě v úvodní třetině vyrovnal a v nájezdech byl jediným úspěšným střelcem Bo Horvat. Rozhodl v sedmé sérii, Vrána předtím nedokázal skórovat ze čtvrtého nájezdu Capitals.</p>
      <figure>
        <iframe data-src="https://twitter.com/NHLFlyers/status/1198327856465661952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>NHL:</b><br/><b>Washington - Vancouver 1:2 po sam. nájezdech (1:1, 0:0, 0:0 - 0:0)</b><br/><b>Branky:</b> 3. <i><b>Vrána</b></i> - 14. E. Pettersson, rozhodující sam. nájezd Horvat. Střely na branku: 33:33. Diváci: 18.573. Hvězdy zápasu: 1. Markström (Vancouver), 2. Holtby (Washington), 3. E. Pettersson (Vancouver).</p>
      <p><b>Philadelphia - Calgary 2:3 po sam. nájezdech (0:0, 1:0, 1:2 - 0:0)</b><br/><b>Branky:</b> 34. <i><b>Voráček</b></i>, 57. K. Hayes - 42. Mangiapane, 59. E. Lindholm, rozhodující sam. nájezd Tkachuk. Střely na branku: 38:27. <i><b>David Rittich</b></i> odchytal za Calgary celý zápas, inkasoval dvě branky z 38 střel a úspěšnost zásahů měl 94,74 procenta. Diváci: 17.198. Hvězdy zápasu: 1. Tkachuk (Calgary), 2. <i><b>Voráček</b></i> (Philadelphia), 3. Mangiapane (Calgary).</p>
      <related>
        <h4>Související články</h4>
        <a href="https://www.irozhlas.cz/sport/hokej/tomas-satoransky-dominik-kubalik-david-kampf-chicago-hokej-basketbal-nhl-nba_1911231213_jgr"/>
        <a href="https://www.irozhlas.cz/sport/hokej/dominik-simon-nhl-pittsburgh-penguins-new-jersey-devils_1911230655_jgr"/>
        <a href="https://www.irozhlas.cz/sport/hokej/hokej-nhl-dominik-kubalik-david-kampf-chicago-blackhawks-statistiky-goly_1911221033_mim"/>
        <a href="https://www.irozhlas.cz/sport/hokej/nhl-hokej-david-pastrnak-goly-sezona-boston-bruins-tabulka-strelcu_1911220655_mim"/>
        <a href="https://www.irozhlas.cz/sport/hokej/ledni-hokej-nhl-new-york-rangers-washington-capitals-filip-chytil-michal-kempny_1911210701_and"/>
        <a href="https://www.irozhlas.cz/sport/hokej/chicago-carolina-hokej-nhl-petr-mrazek-martin-necas_1911201820_mov"/>
      </related>
    </article>
  </body>
</html>