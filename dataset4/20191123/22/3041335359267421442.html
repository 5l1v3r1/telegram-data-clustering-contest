<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/world/kypros-kataskopeytiko-thriler-me-to-mayro-van-pou-ekane-parakolouthiseis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T22:00:07+00:00"/>
    <meta property="og:title" content="Κύπρος: Κατασκοπευτικό θρίλερ με το μαύρο βαν που έκανε παρακολουθήσεις"/>
    <meta property="og:description" content="Πρόκειται για μυστικές υπηρεσίες ή για βιομηχανική κατασκοπεία; Ολοι το παρατηρούσαν, αλλά ουδείς σκεφτόταν να διερευνήσει ποια ήταν η αποστολή του, ποιον παρακολουθούσε και γιατί και κυρίως ποιος ήταν ο ιδιοκτήτης του. Δηλαδή ποια εθνικότητα είχε ο ιδιοκτήτης του."/>
  </head>
  <body>
    <article>
      <h6 class="kicker">Μυστήριο με τον ιδιοκτήτη του</h6>
      <h1>Κύπρος: Κατασκοπευτικό θρίλερ με το μαύρο βαν που έκανε παρακολουθήσεις</h1>
      <h2>Πρόκειται για μυστικές υπηρεσίες ή για βιομηχανική κατασκοπεία; Ολοι το παρατηρούσαν, αλλά ουδείς σκεφτόταν να διερευνήσει ποια ήταν η αποστολή του, ποιον παρακολουθούσε και γιατί και κυρίως ποιος ήταν ο ιδιοκτήτης του. Δηλαδή ποια εθνικότητα είχε ο ιδιοκτήτης του.</h2>
      <address><time datetime="2019-11-23T22:00:07+00:00">23 Nov 2019, 22:00</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Επί χρόνια το μυστηριώδες μαύρο κατασκοπευτικό βαν με ξένες πινακίδες, με φιμέ τζάμια (και μ΄ ένα κουβούκλιο στην οροφή – παρόμοιο μ΄αυτό που έχουν τα… AWACS) έκανε βόλτες στους δρόμους της Λάρνακας, εκεί κοντά στην περιοχή των Φοινικούδων.</p>
      <p>Ολοι το παρατηρούσαν, αλλά ουδείς σκεφτόταν να διερευνήσει ποια ήταν η αποστολή του, ποιον παρακολουθούσε και γιατί και κυρίως ποιος ήταν ο ιδιοκτήτης του. Δηλαδή ποια εθνικότητα είχε ο ιδιοκτήτης του. Οταν όμως η κυπριακή αστυνομία (κατόπιν καταγγελίας) το κατάσχεσε μετατράπηκε σ΄ένα πολιτικό – διεθνές θρίλερ, με το οποίο ασχολήθηκαν: ο πρόεδρος της Κύπρου, ο υπουργός Δικαιοσύνης, ο αρχηγός της Αστυνομίας, ο διοικητής των μυστικών υπηρεσιών, ο αρχηγός του (κομμουνιστικού) ΑΚΕΛ, τα άλλα πολιτικά κόμματα, η Εκκλησία, η εβραϊκή κοινότητα της Κύπρου ακόμα και η «Χουριέτ», καθώς επίσης και οι μυστικές υπηρεσίες των Τουρκοκυπρίων: Οι κατασκοπευτικές δυνατότητες του περιβόητου βαν κάλυπταν και περιοχές του ψευδοκράτους, αναφέρει τουρκικό δημοσίευμα της «Χουριέτ».</p>
      <p>
        <a href="https://www.in.gr/2019/11/24/politics/alkiviadis-stefanis-poios-einai-o-stratigos-gia-ti-diaxeirisi-tou-prosfygikou/">Αλκιβιάδης Στεφανής : Ποιος είναι ο στρατηγός για τη διαχείριση του Προσφυγικού</a>
      </p>
      <p>«Η συσκευή παρακολούθησης είχε ευρεία κάλυψη. Ιδιαίτερα στην πρωτεύουσα Λευκωσία, η οποία χωρίζεται σε δύο μέρη, ειδικά κοντά στα σύνορα, περιλαμβάνει επίσης την ΤΔΒΚ» (όπως αποκαλεί το ψευδοκράτος).</p>
      <p>Ο τούρκος αρθρογράφος Ömer Bilge, ισχυρίζεται παράλληλα ότι η εγκατάσταση της εταιρείας του Ταλ Ντιλιάν στη Λάρνακα το 2011 συμπίπτει με τη χρονική εκείνη περίοδο, όταν επισκέφτηκε την Κύπρο ο τότε πρόεδρος του Ισραήλ, Σιμόν Πέρες (Νοέμβριος του 2011), μετά τη συμφωνία οριοθέτησης ΑΟΖ μεταξύ Κύπρου – Ισραήλ.</p>
      <p>«Ο Σιμόν Πέρες ήταν εκείνος που απέκλεισε την Τουρκία από τους ενεργειακούς πόρους της περιοχής, μετά που υπέγραψε με τον τότε πρόεδρο Δημήτρη Χριστόφια συμφωνία ανταλλαγής εμπιστευτικών πληροφοριών μεταξύ των δύο χωρών. Κατά τη διάρκεια της επίσκεψής του, ο Πέρες είχε και ιδιωτική συνάντηση με τον Νίκο Αναστασιάδη, αν και αυτό δεν ήταν στο πρόγραμμα», αναφέρει το δημοσίευμα.</p>
      <p>Πρόκειται για υπόθεση κατασκοπείας; Οπου στην Κύπρο, κατά το παρελθόν είχαν εμπλακεί πολλοί πράκτορες που παρακολουθούσαν ο ένας τον άλλον και όλοι μαζί την κυπριακή κυβέρνηση, υπό τον Αρχιεπίσκοπο Μακάριο;</p>
      <p>Ή πρόκειται για βιομηχανική κατασκοπεία; Ή ακόμα για μέτρα ασφαλείας (που προβλέπουν και παρακολουθήσεις κινητών τηλεφώνων) για την προστασία της εβραϊκής συναγωγής στη Λάρνακα; Ερωτήματα που όσο δεν απαντώνται τόσο μεγαλώνουν το μυστήριο. Μάλιστα βουλευτής του ΑΚΕΛ έφθασε στο σημείο να κάνει λόγο για κατασκοπεία άλλων πολιτικών κομμάτων θυμίζοντας την υπόθεση… Γουότεργκεϊτ. Οταν μάλιστα ανακαλύφθηκε ότι ο ιδιοκτήτης του βαν ήταν Ισραηλινός και ότι είχε ζητήσει μάλιστα από την Αστυνομία και άδεια οπλοφορίας το κατασκοπευτικό θρίλερ στην Κύπρο κτύπησε κόκκινο.</p>
      <h3>Δοκιμές</h3>
      <p>Αφού το μυστήριο έμενε άλυτο, εδώ και μέρες με τον πρόεδρο της Κύπρου να συγκαλεί συνεχώς συσκέψεις, εμφανίστηκε την Τετάρτη ο υποτιθέμενος ιδιοκτήτης του βαν (και της εταιρείας που το εκπροσωπεί) για να περιπλέξει περισσότερο την κατάσταση, λέγοντας ότι το μηχάνημα αυτό (χωρίς να προσδιορίζει ακριβώς τι είναι) λειτουργεί νομίμως στην Κύπρο, κάνει κάποιες… δοκιμές και υποδεικνύει μάλιστα και τις σχετικές άδειες:</p>
      <p>«Η εταιρεία (σ.σ. WiSpear) έχει εγγραφεί το 2013 και άρχισε να λειτουργεί περί τα τέλη του 2017. Μέσα από τη λειτουργία της, η εταιρεία δεν έχει πωλήσει ούτε ενοικιάσει κανένα σύστημα intelligence στις κυπριακές αρχές.</p>
      <p>Αποκλειστικός σκοπός της εταιρείας είναι η πώληση προϊόντων τεχνολογίας που αναπτύσσει και δεν παρέχει με κανέναν τρόπο υπηρεσίες intelligence σε κανέναν από τους πελάτες της.</p>
      <p>Το εν λόγω αυτοκίνητο δεν υπήρξε ποτέ ενεργό στην Κύπρο παρά μόνο για δοκιμαστικούς σκοπούς και δοκιμές μόνο σε συσκευές, οι οποίες ανήκαν στην εταιρεία, ακολουθώντας τις οδηγίες των τοπικών αρχών και εις γνώση τους. Οι σχετικές δοκιμές έγιναν τον τελευταίο ένα χρόνο, όση είναι και η διάρκεια ζωής του βαν και όχι πριν από τον Νοέμβριο του 2018», αναφέρεται σε γραπτή ανακοίνωση της εταιρείας. Και διαψεύδει ότι έχει οποιαδήποτε σχέση με την εβραϊκή κοινότητα της Λάρνακας.</p>
      <p>Δηλαδή με δυο λόγια, η εταιρεία ισχυρίζεται ότι αυτό που έκανε με το κατασκοπευτικό βαν ήταν μόνον… δοκιμές. Δοκιμές όμως σε τι και σε ποιους; Κάτι όμως που όπως φάνηκε δεν συμφωνούν οι αστυνομικές υπηρεσίες, οι οποίες χαρακτηρίζουν την όλη υπόθεση «σοβαρή», πλην όμως «δεν ωφελεί σε τίποτα να λέμε κάθε μέρα τα ίδια και τα ίδια…».</p>
      <p>
        <a href="https://www.tanea.gr/2019/11/24/world/soumeigie-erntogan-h-kori-tou-soultanou-einai-to-megalo-tou-stirigma/">Σουμεϊγιέ Ερντογάν : H κόρη του Σουλτάνου είναι το μεγάλο του στήριγμα</a>
      </p>
    </article>
  </body>
</html>