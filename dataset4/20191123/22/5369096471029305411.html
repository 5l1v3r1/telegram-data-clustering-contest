<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/lifewitness/778121/pos-tha-stamatisis-na-anazitas-synechia-tin-epiveveosi/"/>
    <meta property="og:site_name" content="to10.gr"/>
    <meta property="article:published_time" content="2019-11-23T22:15:24+00:00"/>
    <meta property="og:title" content="Πώς θα σταματήσεις να αναζητάς συνέχεια την επιβεβαίωση;"/>
    <meta property="og:description" content="Μεγαλώνουμε με αμφιβολίες και συνέχεια ζητάμε την επιβεβαίωση. Από φίλους, γονείς και κυρίως συντρόφους."/>
  </head>
  <body>
    <article>
      <h1>Πώς θα σταματήσεις να αναζητάς συνέχεια την επιβεβαίωση;</h1>
      <h2>Μεγαλώνουμε με αμφιβολίες και συνέχεια ζητάμε την επιβεβαίωση. Από φίλους, γονείς και κυρίως συντρόφους.</h2>
      <address><time datetime="2019-11-23T22:15:24+00:00">23 Nov 2019, 22:15</time> by <a rel="author">to10.gr</a></address>
      <p>Οι άνθρωποι ζητάμε, ίσως, καθημερινά την επιβεβαίωση. Δεν είναι μεμπτό να αποζητάμε τη θετική γνώμη των άλλων, είναι κι αυτό κάτι που σου δίνει πόντους αυτοπεποίθησης. Δυστυχώς όμως, ποτέ δε μας φτάνει, και καταλήγουμε να αναλωνόμαστε σε (λάθος ενίοτε) σχέσεις που έχουν μοναδικό σκοπό την επιβεβαίωση, επιβεβαίωση την οποία θα μπορούσαμε να παρέχουμε μόνοι στον εαυτό μας.</p>
      <p>
        <b>Ανακάλυψε τον εαυτό σου</b>
      </p>
      <p>
        <a href="https://www.to10.gr/basket/777724/chreose-tin-omospondia-50-000-e-gia-venzini/">
          <i>Χρέωσε την Ομοσπονδία 50.000 € για βενζίνη!</i>
        </a>
      </p>
      <p>Όταν έχεις επίγνωση του τι συμβαίνει με εσένα, είναι πιο εύκολο να επιβεβαιωθείς. Εφόσον είσαι αντικειμενικός, θα εμπιστεύεσαι πιο εύκολα την κρίση σου. Κατά τη διάρκεια της πρακτικής αυτοεπίγνωσης θα ανακαλύψεις πολλά πράγματα για τον εαυτό σου. Όπως ότι τελικά μπορεί να μην είσαι το απόλυτο fashion icon, αλλά έχεις ένα στυλ άφθαρτο στο χρόνο.</p>
      <p>
        <b>Σταμάτα να σε αδικείς</b>
      </p>
      <p>Αντί να βρίζεις τον εαυτό σου, επειδή –άνθρωπος είσαι- και δεν έφερες εις πέρας μία αποστολή, δε σημαίνει ότι είσαι άχρηστος/η κι ότι πρέπει να το υπενθυμίζεις τακτικά στον εαυτό σου. Θα μπορούσες να πεις κάτι όπως «Προσπάθησες, δεν τα κατάφερες, την επόμενη φορά όμως θα προσπαθήσεις περισσότερο». Δώσε ένα τυράκι στον εαυτό σου.</p>
      <p>
        <b>Αποδέξου τα συναισθήματά σου</b>
      </p>
      <p>Κοίταξε, ωραία και η θετική ενέργεια, αλλά δεν μπορούμε πάντα να πιέζουμε τον εαυτό μας να νιώσει καλά. Αρχικά, φαίνεται και καταντάει και λιγάκι φαιδρό το στόμα να γελά και τα μάτια να φαίνονται θλιμμένα –ίσως και λίγο τρελό. Αποδέξου αυτά που νιώθεις, καθώς μόνο έτσι θα τα αντιμετωπίσεις, θα τα ξεπεράσεις και τελικά θα μάθεις κάτι από αυτά.</p>
      <p>
        <b>Θέσε ερωτήματα στον εαυτό σου</b>
      </p>
      <p>Η σύγχρονη καθημερινότητα μάς κάνει να ασχολούμαστε με τα πάντα, εκτός από το να αναζητήσουμε τι έχουμε ανάγκη τη δεδομένη στιγμή. Αυτό μπορεί να είναι μία σύντομη εξόρμηση, λίγος χρόνος με τον εαυτό μας, ένα καινούριο χόμπι· πραγματικά μπορεί να είναι οτιδήποτε. Πάτα λίγο φρένο και αναρωτήσου τι έχεις ανάγκη αυτόν τον καιρό;</p>
      <p>
        <b>Επιβράβευσε τον εαυτό σου</b>
      </p>
      <p>Είναι πολύ συχνό φαινόμενο να γινόμαστε σκληροί με τον εαυτό μας. Παραβλέπουμε τις επιτυχίες μας θεωρώντας ότι δεν θα μας δώσουμε συγχαρητήρια επειδή έπρεπε να κάνουμε το αυτονόητο. Κι αυτό είναι ψυχοφθόρο. Αν δεν επιβραβεύσουμε τον εαυτό μας, ώστε να δώσουμε οι ίδιοι το κίνητρο να πετύχει περισσότερα, ποιος θα το κάνει;</p>
      <p>
        <b>Φρόντισε τον εαυτό σου</b>
      </p>
      <p>Έχεις καιρό να πας γυμναστήριο, να κουρευτείς ή να κάνεις ό,τι προτιμάς για να νιώσεις όμορφα; Όσο το αμελείς, τόσο περισσότερο νιώθεις ότι δεν αξίζεις. Αν δεν προσφέρεις στον εαυτό σου ούτε ένα ζεστό μπανάκι, πώς θα καταφέρεις να νιώσεις καλύτερα;</p>
      <p>
        <b>Διάβασε</b>
      </p>
      <p>Διάβασε κι ας είν’ και άρθρο. Το διάβασμα θα σου ανοίξει νέους ορίζοντες, θα σε εμπνεύσει να σκεφτείς διαφορετικά, να ταυτιστείς με χαρακτήρες και να διαπιστώσεις πως, μέσα από χαρακτήρες και βιώματα, τελικά κανείς δεν είναι τέλειος. Όλοι οι άνθρωποι έχουν ψεγάδια, απλώς κάποιοι τα κρύβουν καλά.</p>
      <p>
        <b>Έλα σε επαφή με διαφορετικούς ανθρώπους</b>
      </p>
      <p>Οι φίλοι μας είναι η οικογένειά μας, κανόνας. Οι φίλοι όμως έχουν και την τάση να γίνονται πειραχτήρια και να ξυπνούν τις ανασφάλειες που έχουμε καταχωνιάσει, το οποίο ναι μεν είναι καλό, από την άλλη, πού και πού χρειάζεσαι μία ένεση αυτοπεποίθησης. Προσέγγισε νέους ανθρώπους· αυτοί θα δουν την τωρινή σου έκδοση και από αυτήν θα σε κρίνουν. Μην ξεχάσεις τους καρδιακούς σου φίλους όμως, ε;</p>
      <p>
        <b>Εκπαίδευσε τον εαυτό σου να αποδέχεται καταστάσεις</b>
      </p>
      <p>Το αφήσαμε για το τέλος αυτό. Η φράση «έτσι είναι η ζωή», δεν είναι τυχαία (άλλωστε αποτέλεσε και το βασικό quote της ταινίας Τζόκερ). Το ζητούμενο δεν είναι να παραδοθείς, αλλά να αποδεχτείς τα πράγματα ως έχουν και να μην τα αφήνεις να σε επηρεάζουν. Ανάθεμα αν είναι να θρηνείς γι’ αυτά που δεν μπορείς να κάνεις.</p>
      <p>Πηγή: in2life.gr</p>
      <p>
        <b>
          <a href="https://www.to10.gr/lifewitness/778121/pos-tha-stamatisis-na-anazitas-synechia-tin-epiveveosi/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>