<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/wlochy-straz-przybrzezna-uratowala-143-migrantow/"/>
    <meta property="og:site_name" content="Polsat News"/>
    <meta property="article:published_time" content="2019-11-23T22:27:00+00:00"/>
    <meta property="og:title" content="Włochy: straż przybrzeżna uratowała 143 migrantów"/>
    <meta property="og:description" content="Włoska straż przybrzeżna uratowała w sobotę 143 migrantów, których łódź wywróciła się na wzburzonym morzu w pobliżu Lampeduzy; trwają poszukiwania dwóch zaginionych kobiet. W akcji bierze udział śmigłowiec, samolot i łodzie motorowe."/>
  </head>
  <body>
    <article>
      <h1>Włochy: straż przybrzeżna uratowała 143 migrantów</h1>
      <address>
        <time datetime="2019-11-23T22:27:00+00:00">23 Nov 2019, 22:27</time>
      </address>
      <p>
        <b>Włoska straż przybrzeżna uratowała w sobotę 143 migrantów, których łódź wywróciła się na wzburzonym morzu w pobliżu Lampeduzy; trwają poszukiwania dwóch zaginionych kobiet. W akcji bierze udział śmigłowiec, samolot i łodzie motorowe.</b>
      </p>
      <related>
        <a href="https://www.polsatnews.pl/wiadomosc/2019-08-21/piec-panstw-ue-zgodzilo-sie-przyjac-migrantow-ze-statku-open-arms/"/>
      </related>
      <p>Cztery łodzie straży przybrzeżnej ruszyły na pomoc migrantom, gdy mieszkaniec Lampeduzy poinformował, że wywrócona 10-metrowa łódź unosi się na wodzie niespełna dwa kilometry od brzegu.</p>
      <p>Gdy migrantów dostarczono do portu, dwóch z nich powiedziało, że wśród uratowanych nie ma ich żon. Na razie nie znaleziono poszukiwanych kobiet, załogi śmigłowca i samolotu nie zauważyły też żadnych ciał unoszących się na wodzie.</p>
      <p>Również w sobotę włoski resort spraw wewnętrznych poinformował, że statek organizacji humanitarnej z 213 uratowanymi migrantami na pokładzie zostanie przyjęty w porcie w Mesynie na Sycylii.</p>
      <p>Na początku tygodnia organizacje Lekarze Bez Granic i SOS Mediterranee poinformowały, że statek Ocean Viking uratował 90 migrantów z łodzi, która przez dwa dni dryfowała na wodach na północ od wybrzeży Libii.</p>
      <p>
        <a href="https://www.polsatnews.pl/wiadomosc/2019-08-27/salvini-nie-pozwolil-wplynac-do-wloch-kolejnemu-statkowi-z-migrantami/">
          <b>ZOBACZ: Salvini nie pozwolił wpłynąć do Włoch kolejnemu statkowi z migrantami</b>
        </a>
      </p>
      <p>
        <b>Operacja Sophia</b>
      </p>
      <p>Włoski resort spraw wewnętrznych podał, że Malta, Francja, Niemcy i Włochy zwróciły się do Komisji Europejskiej o wskazanie krajów, które przyjmą migrantów.</p>
      <p>Pod koniec września państwa Unii Europejskiej przedłużyły mandat dowodzonej z Rzymu operacji Sophia, która jest odpowiedzią Wspólnoty na migrację przez Morze Śródziemne.</p>
      <p>Najważniejszym zadaniem operacji jest eliminowanie przemytu ludzi w południowo-środkowym rejonie Morza Śródziemnego. W ramach Sophii szkolona jest libijska straż przybrzeżna i marynarka wojenna. Unijne siły mają też dbać o egzekwowanie na pełnym morzu u wybrzeży Libii embarga na broń nałożonego na ten kraj przez ONZ.</p>
      <p>Kwestia funkcjonowania operacji Sophia, w ramach której zwalcza się przemyt migrantów, co kilka miesięcy jest tematem dyskusji w UE. Już w 2018 roku przedłużenie półrocznego mandatu nie było pewne, bo poprzedni rząd Włoch chciał wymusić na innych państwach UE, by rotacyjnie otwierały swoje porty dla statków z migrantami na pokładzie.</p>
      <p>Jednostki, które zabiorą na pokład rozbitków, mają ich odstawić do najbliższego portu, ale w praktyce osoby takie trafiają głównie do Włoch. Nowy mandat Sophii wygaśnie 1 kwietnia 2020 roku.</p>
      <p>
        <a href="https://www.polsatnews.pl/wideo/tragiczny-wypadek-na-slowacji-zginelo-12-osob-w-tym-uczniowie_6759595/">WIDEO - Tragiczny wypadek na Słowacji. Zginęło 12 osób, w tym uczniowie</a>
      </p>
      <figure>
        <img src="https://r.dcs.redcdn.pl/http/o2/redefine/cp/cp/cp5y1tpdtgs6aunoxikqm73y467nib52.jpg"/>
      </figure>
    </article>
  </body>
</html>