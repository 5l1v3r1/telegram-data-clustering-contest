<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23509916-liga-1-fcsb-astra-1-3-alibec-dubla-din-pasele-lui-budescu-gnohere-transportat-spital.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T22:26:00+00:00"/>
    <meta property="og:title" content="Liga 1: FCSB - Astra 1-3 / Alibec, &quot;dublă&quot; din pasele lui Budescu; Gnohere, transportat la spital"/>
    <meta property="og:description" content="Astra Giurgiu a pus capăt seriei de 11 meciuri fără înfrângere pentru FCSB. Echipa lui Bogdan Andone, fost antrenor al roș-albaștrilor, s-a impus cu 3-1 în partida de pe Arena"/>
  </head>
  <body>
    <article>
      <h1>Liga 1: FCSB - Astra 1-3 / Alibec, "dublă" din pasele lui Budescu; Gnohere, transportat la spital</h1>
      <address><time datetime="2019-11-23T22:26:00+00:00">23 Nov 2019, 22:26</time> by <a rel="author">Diana Ene</a></address>
      <p><b>Astra Giurgiu a pus capăt seriei de 11 meciuri fără înfrângere pentru FCSB. Echipa lui Bogdan Andone, fost antrenor al roș-albaștrilor, s-a impus cu 3-1 în partida de pe Arena Națională, în etapa a 17-a din Liga 1. Confruntarea a fost marcată de o accidentare gravă a lui Harlem Gnohere (autorul unicului gol al FCSB-ului), care a fost transportat cu ambulanța la spital.<br/></b><b><br/></b><b>Au marcat: </b>Gnohere 19' / Alibec 30', 60', Enache 90+6'<b><br/></b><br/>După un început în forță al giurgiuvenilor, cu câteva ocazii periculoase la poarta lui Bălgrădean, FCSB a deschis scorul în minutul 19, prin Gnohere. Francezul a profitat de o eroare a lui Lazar, care a scăpat mingea după un șut al lui Florinel Coman. Perioada bună de joc a gazdelor a fost oprită însă de cuplul Budescu - Alibec, care a funcționat din nou perfect.<br/><br/>Budescu i-a oferit două pase de gol lui Alibec, care a egalat scorul în minutul 30, cu un șut puternic sub transversală. Aceeași combinație a adus-o pe Astra în avantaj în minutul 60. Budescu l-a servit din nou pe Alibec, care l-a învins pe Bălgrădean cu o execuție de manual, cu exteriorul.<br/><br/>Scorul final a fost stabilit în minutul 90+6, de un alt fost jucător al celor de la FCSB. Gabriel Enache, nemarcat, a înscris cu un șut de la marginea careului de 16 metri.<br/><br/>În minutul 81, Gnohere a fost lovit cu cotul în cap de portarul Lazar, care încerca să respingă o centrare a lui Moruțan. Atacantul roș-albaștrilor s-a prăbușit pe gazon, rămânând nemișcat. El a primit îngrijiri timp de câteva minute pe teren, după care a fost scos cu targa, cu gâtul imobilizat. Apoi, Gnohere a fost dus cu ambulanţa la spital.<br/><br/>FCSB nu mai fusese învinsă din 29 august, când pierdea în fața celor de la Guimaraes, scor 0-1, în manșa a doua a play-off-ului Europa League. De atunci, echipa lui Bogdan Vintilă a bifat 11 partide fără înfrângere (două în Cupa României): 9 victorii și două remize. <br/><br/>Grație acestui succes, Astra se află pe locul doi în clasament (31 de puncte), la trei lungimi în spatele liderului CFR Cluj. FCSB se găsește pe poziția a cincea, cu 27 de puncte.<br/><br/><b>Au evoluat echipele:<br/></b><b><br/></b><b>FCSB:</b> Bălgrădean – Creţu (Moruţan '61), Cristea, Soiledis, Panţâru – Oaidă, Ov Popescu, Tănase (Nedelcu '46) – Man, Gnohere (Hora '85), Coman. Antrenor: Bogdan Vintilă.<br/><br/><b>Astra Giurgiu:</b> Lazar – Grahovac, Tamaş, Dima, Radunovic – Bruno, Şerban (Gheorghe '7, Enache '88), Crepulja, Răduţ – Budescu, Alibec (Begue '90+4). Antrenor: Bogdan Andone.<br/><br/>Cartonaşe galbene: Creţu '50 / Răduţ '11, Gheorghe '39, Alibec '48<br/><br/>Arbitri; Marius Avram – Mircea Orbuleţ, Mihai Marius Marica – Horia Gabriel Mladinovici<br/><br/>Observatori: Aron Huzu, Adrian Ionescu<br/><br/><b>Vintilă: "Probabil înfrângerea a venit la momentul potrivit. Harlem este bine, asta e cel mai important acum"<br/></b><br/>"Nu pot să zic că este o înfrângere dură. Probabil a venit la momentul potrivit, pentru că ne trezeşte acest joc şi ne dă posibilitate să ne reevaluăm poziţia şi ceea ce avem de făcut în continuare. Harlem este bine, a făcut o comoţie, este la spital. Asta e cel mai important acum. Important este ce învăţăm după acest joc. Am întâlnit o echipă bună, cu jucători care pot face diferenţa şi au făcut diferenţa. Important este să ştim să gestionăm înfrângerile. Întreaga echipă a avut o stare nu prea bună. Din punctul meu de vedere meciul este istorie, nu avem decât de tras învăţăminte după acest joc. Tănase a jucat cu o gripă, nu mai putea să respire la pauză, de aceea l-am schimbat. Criză? Am pierdut un meci. Nu mă tem, mă aştept ca jucătorii să aibă reacţie după acest meci. Atât", a spus Vintilă la Digi Sport.<br/><br/><b>Andone: "Băieţii au demonstrat încă o dată că meritau mai mult la echipa naţională"<br/></b><br/>"Nu mi-am imaginat un astfel de rezultat sau scenariu. Mă bucur că băieţii au muncit, au avut spirit de sacrificiu şi determinare. E meritul lor în totalitate. Au dat dovadă de inspiraţie, au avut maturitate şi au demonstrat încă o dată că meritau mai mult la echipa naţională. Nu a fost un meci special absolut deloc. Nimeni nu are absolut nimic de demonstrat. La FCSB m-am simţit foarte bine. Nu este simplu la Astra, dar încercăm să creăm o atmosferă bună şi este o atmosferă bună la echipă. Sunt şi momente când stăm la un pahar de vin sau la un grătar împreună", a spus Bogdan Andone, antrenorul Astrei, la Digi Sport.<br/><br/><b>Alibec: "Nu a fost nicio revanşă, le-am arătat că suntem fotbalişti"</b><br/><br/>"Mă bucur că am reuşit să marchez, să câştigăm. Nu ştiu ce au suporterii de la FCSB cu mine. I-am supărat acum. Meciul trecut, când nu am marcat aici mă aplaudau, acum mă înjură. Asta e, ăsta-i românul, nu ai ce să faci," a fost reacţia lui Alibec.<br/><br/>"Aveam chef de joc de la naţională, pentru că nu am jucat acolo, m-am odihnit. Acum depinde cine va veni, ce se va întâmpla, acum să fiu sănătos, să joc," a declarat atacantul.<br/><br/>"Nu a fost nicio revanşă, le-am arătat că suntem fotbalişti, asta a contat. Cred că merităm locul 2 pentru ce am arătat în ultima perioadă, ne bucurăm că suntem acolo sus, urmează alte 4 meciuri grele," a adăugat Denis Alibec, potrivit Digi Sport.<br/><br/><br/><br/><br/> </p>
    </article>
  </body>
</html>