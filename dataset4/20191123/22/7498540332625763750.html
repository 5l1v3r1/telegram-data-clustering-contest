<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/grissin-bon-buscaglia-giocato-buona-ripresa/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-23T22:29:09+00:00"/>
    <meta property="og:title" content="Grissin Bon, Buscaglia: “Abbiamo giocato una buona ripresa”"/>
    <meta property="og:description" content="REGGIO EMILIA – Al termine del match, è soddisfatto il coach reggiano Maurizio Buscaglia: “Non è stata una brutta partita dal punto di vista tecnico. Nella prima parte di gara non siamo stati così tanto aggressivi, ma nella ripresa abbiamo fatto un passo in più, con maggiore difesa e recuperando a rimbalzo trovando un nuovo modo […]"/>
  </head>
  <body>
    <article>
      <h1>Grissin Bon, Buscaglia: “Abbiamo giocato una buona ripresa”</h1>
      <address><time datetime="2019-11-23T22:29:09+00:00">23 Nov 2019, 22:29</time> by <a rel="author">Paolo Cavazzoni</a></address>
      <p>
        <b>Il coach biancorosso nel dopo gara: “Poca aggressività nel primo tempo, abbiamo bisogno di capire noi stessi la strada per arrivare a vittorie come queste”. Fontecchio: “E’ girato tutto con la difesa del secondo tempo”</b>
      </p>
      <p><b>REGGIO EMILIA</b> – Al termine del match, è soddisfatto il coach reggiano <b>Maurizio Buscaglia</b>: “Non è stata una brutta partita dal punto di vista tecnico. Nella prima parte di gara non siamo stati così tanto aggressivi, ma nella ripresa abbiamo fatto un passo in più, con maggiore difesa e recuperando a rimbalzo trovando un nuovo modo di giocare. Abbiamo semplificato, tagliato e cucito i lavori per i nostri giocatori; abbiamo bisogno di capire noi stessi la strada per arrivare a vittorie come queste”.</p>
      <p>Buona la prova del rookie <b>Dererk Pardon</b>: “La chiave è stata la maggiore intensità fisica che abbiamo messo nella ripresa. Avevamo voglia di rivincita dopo le due sconfitte e abbiamo lavorato per questo. Per quanto mi riguarda, mi sto sentendo sempre più a mio agio e questo non potrà che farmi bene”.</p>
      <p>E’ quindi il turno dell’mvp di serata, <b>Simone Fontecchio</b>: “Due punti importanti contro una squadra molto forte. Nella ripresa abbiamo stretto le maglie in difesa, limitato i loro rimbalzi e questo ci ha portato alla vittoria. La rabbia per le due ultime sconfitte si è trasformata positivamente per noi. Dobbiamo partire sempre dall’intensità e le cose verranno da sé”.</p>
      <p>Chiusura per il direttore generale <b>Filippo Barozzi</b>: “Una vittoria di energia, complimenti ai ragazzi. La differenza è stata l’intensità messa nella ripresa con solo 26 punti subiti. Con una squadra nuova come la nostra dobbiamo tanto lavorare e crescere, perché di strada dobbiamo ancora farne tanta”. </p>
    </article>
  </body>
</html>