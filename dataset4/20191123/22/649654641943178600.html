<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/jelena-anasonovic-od-pocetka-je-bilo-pritisaka-opozicije-pokusali-su-da-preuzmu-protest/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-23T22:25:39+00:00"/>
    <meta property="og:title" content="Jelena Anasonović: Od početka je bilo pritisaka opozicije, pokušali su da preuzmu protest"/>
    <meta property="og:description" content="Jedna od organizatora protesta &quot;Stop krvavim košuljama&quot;, a kasnije protesta &quot;Jedan od pet miliona&quot; Jelena Anasonović izjavila je da je od početka organizovanja protesta trpela pritiske i pokušaje da Savez za Srbiju preuzme protest."/>
  </head>
  <body>
    <article>
      <h1>Jelena Anasonović: Od početka je bilo pritisaka opozicije, pokušali su da preuzmu protest</h1>
      <address><time datetime="2019-11-23T22:25:39+00:00">23 Nov 2019, 22:25</time> by <a rel="author">Beta</a></address>
      <p>
        <b>Jedna od organizatora protesta „Stop krvavim košuljama“, a kasnije protesta „Jedan od pet miliona“ Jelena Anasonović izjavila je da je od početka organizovanja protesta trpela pritiske i pokušaje da Savez za Srbiju preuzme protest.</b>
      </p>
      <p>„Pozvala sam pre prvog protesta Stefana Pavlovića, za kojeg sam znala da radi za Dragana Đilasa. Komunikacija sa političkim strankama je bila potrebna jer sam znala da mogu da spinuju priču i uguše proteste ukoliko im ne odgovaraju“, rekla je ona za Blic od nedelje.</p>
      <p>Anasonović je kazala da je Draganu Đilasu objasnila da protesti moraju da budu građanski i bez stranačkih obeležja, što je, kako navodi, Đilas prihvatio ali su ubrzo opozicionari počeli preko medija da svojataju protest.</p>
      <p>Postojali su i pritisci poznatih javnih ličnosti koji su najosetniji bili, kako je navela, kada je na protestu 16. decembra najavila naredni protest za 16. januar.</p>
      <p>„Tada su počeli da me razvlače po društvenim mrežama. Odlučili smo da moramo da kažemo da smo mi organizatori i da ćemo poštovati volju gradjana i organizovati protest iduće nedelje“, kazala je ona.</p>
      <p>Anasonović je istakla da je istupanjem u javnosti stvorena brana da opozicija ne preuzme protest, „jer sam pre toga dobila poruku da je direktiva da Savez za Srbiju preuzme protest“.</p>
      <p>Govoreći o blokadi Rektorata UB u septembru zbog plagiranog doktorata ministra finansija Siniše Malog, ona je rekla da to nije bila ideja samih studenata, već da je „došla od Stefana (Pavlovića), a ja samo mogu da pretpostavim ko je njemu to predložio“.</p>
      <p>Kada su opoziconi političari počeli da se obraćaju na protestima, dva meseca od početka protestnih šetnji, dolazilo je do problema jer, kako je kazala Anasonović, „u gradovima u kojima su proteste organizovale stranke bliske SzS često nije bilo dobrodošlo da govori neko iz Lokalnog fronta, PSG ili treće opcije“ i dodala da su na lokalu postojali „zabranjeni govornici“.</p>
      <p>Komentarišući učešće glumca Branisalva Trifunovića u organizaciji protesta, ona je kazala da je Trifunović napustio proteste kada su „na njegov predlog da na protestu govori Dubravka Stojanović skočili ljudi iz Narodne stranke i Dveri“.</p>
      <h3>Povezani tekstovi:</h3>
    </article>
  </body>
</html>