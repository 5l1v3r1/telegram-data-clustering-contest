<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/society/kteo-erxontai-rizikes-allages-stous-elegxous-gia-ta-palia-aytokinita/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T22:32:45+00:00"/>
    <meta property="og:title" content="ΚΤΕΟ : Έρχονται ριζικές αλλαγές στους ελέγχους για τα παλιά αυτοκίνητα"/>
    <meta property="og:description" content="Ριζικές αλλαγές στους ελέγχους ΚΤΕΟ εξετάζει το υπουργείο Υποδομών. Κερδίζει έδαφος το σενάριο που θέλει τα παλιά αυτοκίνητα να περνούν κάθε χρόνο ΚΤΕΟ, κάτι που θα λειτουργήσει και ως αντικίνητρο για την απόκτηση, αλλά και τη διατήρησή τους."/>
  </head>
  <body>
    <article>
      <h1>ΚΤΕΟ : Έρχονται ριζικές αλλαγές στους ελέγχους για τα παλιά αυτοκίνητα</h1>
      <h2>Ριζικές αλλαγές στους ελέγχους ΚΤΕΟ εξετάζει το υπουργείο Υποδομών. Κερδίζει έδαφος το σενάριο που θέλει τα παλιά αυτοκίνητα να περνούν κάθε χρόνο ΚΤΕΟ, κάτι που θα λειτουργήσει και ως αντικίνητρο για την απόκτηση, αλλά και τη διατήρησή τους.</h2>
      <address><time datetime="2019-11-23T22:32:45+00:00">23 Nov 2019, 22:32</time> by <a rel="author">ΤοΒΗΜΑ Team</a></address>
      <p>Ριζικές αλλαγές στους ελέγχους ΚΤΕΟ που περνούν τα παλαιά αυτοκίνητα εξετάζουν τα στελέχη του υπουργείου Υποδομών και Μεταφορών, αλλά και του Περιβάλλοντος με στόχο την ενίσχυση της οδικής ασφάλειας, τη μείωση της ατμοσφαιρικής ρύπανσης, ενώ καθόλου ευκαταφρόνητα δεν είναι και τα έσοδα που θα μπουν από ένα τέτοιο μέτρο στα δημόσια ταμεία.</p>
      <p>Σύμφωνα με συγκλίνουσες πληροφορίες το σενάριο της εντατικοποίησης των ελέγχων ΚΤΕΟ για τα παλαιότερα οχήματα, κερδίζει έδαφος, με τους αρμοδίους να μελετούν σοβαρά το ενδεχόμενο ο επανέλεχγος να γίνεται κάθε χρόνο αντί για τη διετία που ισχύει σήμερα.</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <p>Μένει βέβαια ακόμη να διευκρινιστεί ποιας ηλικίας αμάξι θα ορίζεται ως παλαιό αυτοκίνητο, με τις προτάσεις που έχουν πέσει στο τραπέζι είναι δύο: η μία αφορά σε οχήματα με ηλικίες πάνω από 10 έτη και η δεύτερη αφορά σε οχήματα με ηλικία άνω των 15 ετών.</p>
      <h3>Ετήσιοι έλεγχοι</h3>
      <p>Σύμφωνα με το ισχύον καθεστώς ο πρώτος τεχνικός έλεγχος ενός οχήματος διενεργείται τέσσερα χρόνια μετά την πρώτη κυκλοφορία του Ι.Χ. και στη συνέχεια κάθε διετία μετά τον πρώτο έλεγχο.</p>
      <p>Οι υπό εξέταση σκέψεις θέλουν για τα παλαιά αυτοκίνητα ο επανέλεγχος να γίνεται κάθε χρόνο αντί για κάθε δύο έτη.</p>
      <p>Αυτό, ωστόσο, που παραμένει να διευκρινιστεί είναι ο ορισμός του παλαιού οχήματος. Τα επικρατέστερα σενάρια αυτή τη στιγμή θέλουν την πύκνωση των ελέγχων ΚΤΕΟ να αφορά σε οχήματα άνω των 10 ετών (δηλαδή οχήματα με 1η άδεια κυκλοφορίας πριν από το 2010) ή άνω των 15 ετών (δηλαδη οχήματα με 1η άδεια κυκλοφορίας πριν από το 2005).</p>
      <p>Οι συγκεκριμένες προτάσεις έχουν πέσει στο τραπέζι των διαπραγματεύσεων μεταξύ των στελεχών από συναρμόδια Υπουργεία που ασχολούνται με το μέλλον της αυτοκίνησης και την ανανέωση του στόλου των οχημάτων.</p>
      <p>Ιδιαίτερη έμφαση δε θα δοθεί και στην ποιότητα του ελέγχου των ΚΤΕΟ, ώστε να περνούν πραγματικά τα οχήματα που πρέπει, ενώ όσα είναι επικίνδυνα να κόβονται.</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>