<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_24/lucio-procione-sequestrato-ha-rivisto-sua-proprietaria-24cbe6ae-0ee4-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Lucio, il procione sequestrato, ha rivisto la sua proprietaria"/>
    <meta property="og:description" content="La donna, che grazie a lui ha superato i traumi per i maltrattamenti subiti, lo ha potuto incontrare nel centro dove è ora detenuto"/>
  </head>
  <body>
    <article>
      <h1>Lucio, il procione sequestrato, ha rivisto la sua proprietaria</h1>
      <h2>La donna, che grazie a lui ha superato i traumi per i maltrattamenti subiti, lo ha potuto incontrare nel centro dove è ora detenuto. Era stato sequestrato perché considerato «pericoloso»</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Anna Mannucci</a></address>
      <p>Il procione Lucio, <a href="https://milano.corriere.it/notizie/cronaca/19_novembre_04/baggio-ristorante-un-procione-guinzaglio-bloccato-carabinieri-ef4dc544-ff00-11e9-aa9d-60f7e515e47b.shtml">sequestrato il 4 novembre a Milano</a>, e portato al Centro di Monte Adone (Bo), qualche giorno fa ha potuto ricevere la visita della sua padrona, o meglio della sua mamma adottiva, una donna ucraina di 53 anni, chiamiamola Sara, nome di fantasia. Si è dimostrato contento di rivederla e molto affettuoso, la signora è sicura che vorrebbe tornare a casa. La ormai ex-proprietaria ha ottenuto il permesso dal pubblico ministero Sara Arduini, titolare dell’indagine, che ha accolto la richiesta dell’avvocata, Giorgia Leone, di permettere un incontro tra lei e l’animale sequestrato, cosa abbastanza inusuale.</p>
      <h4>Le ragioni del sequestro</h4>
      <p>Ma come mai Lucio è stato portato via dalla sua famiglia? Perché passeggiava per Baggio, quartiere della periferia ovest di Milano, tenuto al guinzaglio. Ovviamente è stato notato e alcuni «bravi» cittadini lo hanno denunciato, così il procione è stato sequestrato dai carabinieri forestali. Il motivo è che la specie Procyon lotor è nell’elenco degli animali cosiddetti pericolosi secondo la lista ministeriale del 1996, allegata alla legge 150/92. Una lista da cancellare o almeno riscrivere. Inoltre, i media hanno riportato con clamore che il procione è potenzialmente portatore di rabbia e di altre malattie, ma è come dire che tutti i canidi sono potenzialmente portatori di rabbia e che tutti gli umani sono potenzialmente portatori di tubercolosi, sifilide e molte altre malattie. È stato pure scritto che questi animali possono pesare “20-30 kg”, ma si sono confusi i kg con le libbre!</p>
      <h4>Un «giovanotto» ben tenuto</h4>
      <p>Lucio adesso ha nove mesi, è dunque un giovanotto (ben trattato potrebbe vivere anche più di 15 anni), è sano e vaccinato, per di più, in pratica ha anche già fatto la quarantena per qualsiasi malattia. Arriva dall’Ucraina, dove la sua detenzione è legale, è considerato un animale domestico, non è stato comprato, ma salvato dalla morte quando aveva solo due settimane. Cucciolo abbandonato, Sara lo ha allattato e curato. Poi lo ha portato in Italia, appunto, vaccinato e microchippato, con regolare passaporto e libretto sanitario. Un bel po’ di contraddizioni tra Paesi europei.</p>
      <h4>Pet therapy anti violenze</h4>
      <p>C’è poi un aspetto affettivo particolare. Non solo Sara e Lucio si vogliono bene e hanno un forte legame, ma lui in pratica ha fatto da pet-terapista per questa donna, che in passato ha subito violenze e che ha infatti dichiarato all’Agi: «Ridatemi il mio procione. Grazie a lui sono rinata dai maltrattamenti che ho subito».</p>
    </article>
  </body>
</html>