<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641686/%D8%AF%D9%88%D9%84%D8%AA-%D9%85%D8%B3%D8%AA%D8%B9%D9%81%DB%8C-%DB%8C%D9%85%D9%86-%D8%AE%D9%88%D8%A7%D8%B3%D8%AA%D8%A7%D8%B1-%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%D8%A7%DB%8C%D8%B1%D8%A7%D9%86-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T22:48:00+00:00"/>
    <meta property="og:title" content="دولت مستعفی یمن خواستار اعتراض به ایران شد"/>
    <meta property="og:description" content="نماینده دولت یمن مقیم ریاض، در سازمان ملل خواستار اعتراض این نهاد بین‌المللی به ایران در به رسمیت شناختن دولت نجات ملی یمن شد."/>
  </head>
  <body>
    <article>
      <h1>
        <a href="https://www.bultannews.com/fa/news/641686/%D8%AF%D9%88%D9%84%D8%AA-%D9%85%D8%B3%D8%AA%D8%B9%D9%81%DB%8C-%DB%8C%D9%85%D9%86-%D8%AE%D9%88%D8%A7%D8%B3%D8%AA%D8%A7%D8%B1-%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%D8%A7%DB%8C%D8%B1%D8%A7%D9%86-%D8%B4%D8%AF">دولت مستعفی یمن خواستار اعتراض به ایران شد</a>
      </h1>
      <h2>نماینده دولت یمن مقیم ریاض، در سازمان ملل خواستار اعتراض این نهاد بین‌المللی به ایران در به رسمیت شناختن دولت نجات ملی یمن شد.</h2>
      <address><time datetime="2019-11-23T22:48:00+00:00">23 Nov 2019, 22:48</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هیأت نمایندگی دولت «عبد ربه منصور هادی»، رئیس جمهور فراری و مستعفی یمن که مقیم ریاض (پایتخت عربستان) است، خواستار اعتراض سازمان ملل به ایران شد.</p>
      <p>نماینده دولت هادی در سازمان ملل از این نهاد بین‌المللی خواست، اقدام ایران در به رسمیت شناختن دولت نجات ملی در صنعاء را که او آن را «نماینده شبه‌نظامیان حوثی» خواند، محکوم کند.</p>
      <p>دولت نجات ملی یمن مستقر در صنعاء، شنبه بیست‌وششم مرداد ماه ۱۳۹۸ «ابراهیم محمد محمد الدیلمی» را به عنوان سفیر فوق‌العاده و سفیر تام الاختیار جمهوری یمن در ایران تعیین کرده بود. چندی بعد در دهم شهریور نیز ابراهیم الدیلمی سفیر جدید یمن، استوارنامه خود را تسلیم محمد جواد ظریف وزیر خارجه ایران کرده بود.</p>
      <p>پس از این اتفاق، «محمد عبدالسلام» سخنگوی انصارالله و رئیس هیأت ملی مذاکرات صلح یمن در واکنش به این موضوع اعلام کرد، محمد جواد ظریف وزیر خارجه ایران (رونوشت) استوارنامه ابراهیم محمد الدیلمی سفیر جدید یمن در تهران را تحویل گرفت. این اقدام، یک شناسایی (به رسمیت شناختن) آشکار و صریح است که به تمام تحلیل‌ها و پیش‌بینی‎ها درباره موضع ایران در قبال مشروعیت شورای عالی سیاسی یمن و دولت نجات ملی پایان می‌دهد. عبدالسلام در ادامه از حمایت‌های ایران از یمن، ملت، وحدت و استقلال آن قدردانی کرد.</p>
      <p>پس از استعفای دولت پیشین یمن و فرار نخست‌وزیر و رئیس جمهور آن به عربستان سعودی، شورای عالی سیاسی یمن به عنوان عالی‌ترین نهاد تصمیم‌گیر، هشتم آذرماه ۱۳۹۵ در نشستی اضطراری دولت نجات ملی این کشور را تشکیل داد که با حضور طیف‌ها و جریان‌های سیاسی مختلف شکل گرفت.</p>
      <p>این شورا در آن زمان گفته بود که تشکیل دولت نجات ملی بعد از لج‌بازی و کارشکنی ائتلاف سعودی و مزدوران تحت حمایت‌اش در رسیدن به راهکاری سیاسی در چارچوبی ملی و جلوگیری از ریخته شدن خون غیرنظامیان و ویرانی یمن صورت گرفت.</p>
    </article>
  </body>
</html>