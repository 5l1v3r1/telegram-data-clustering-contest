<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549551.html/%DA%A9%D8%A7%D8%A8%DB%8C%D9%86%D9%87-%D9%82%D8%AF%D8%B1-%D8%AD%D9%85%D8%A7%DB%8C%D8%AA-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%A7%D8%B2-%D8%AF%D9%88%D9%84%D8%AA-%D8%B1%D8%A7-%D8%A8%D8%AF%D8%A7%D9%86%D8%AF--%D8%AF%D9%88%D9%84%D8%AA-%D8%AA%D8%AF%D8%A8%DB%8C%D8%B1-%D9%88-%D8%A7%D9%85%DB%8C%D8%AF-%D8%A7%D8%B2-%D8%A2%D8%B2%D9%85%D9%88%D9%86-%D8%A7%D8%AE%DB%8C%D8%B1-%D8%B3%D8%B1%D8%A8%D9%84%D9%86%D8%AF-%D8%A8%DB%8C%D8%B1%D9%88%D9%86-%D9%86%DB%8C%D8%A7%D9%85%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T22:45:00+00:00"/>
    <meta property="og:title" content="کابینه قدر حمایت رهبر انقلاب از دولت را بداند/ دولت تدبیر و امید از آزمون اخیر سربلند بیرون نیامد"/>
    <meta property="og:description" content="حزب ندای ایرانیان با بیان اینکه دولت تدبیر و امید از آزمون اخیر سربلند بیرون نیامد، تاکید کرد: حیرت‌آور است دولتی که با ادعای استفاده از ژنرال‌ها روی کارآمد، آن‌قدر ضعیف عمل می‌کند که حتی برای حامیان دولت نیز پذیرفته‌شده نیست."/>
  </head>
  <body>
    <article>
      <h1>کابینه قدر حمایت رهبر انقلاب از دولت را بداند/ دولت تدبیر و امید از آزمون اخیر سربلند بیرون نیامد</h1>
      <h2>بیانیه حزب ندای ایرانیان:</h2>
      <address>
        <time datetime="2019-11-23T22:45:00+00:00">23 Nov 2019, 22:45</time>
      </address>
      <p>حزب ندای ایرانیان با بیان اینکه دولت تدبیر و امید از آزمون اخیر سربلند بیرون نیامد، تاکید کرد: حیرت‌آور است دولتی که با ادعای استفاده از ژنرال‌ها روی کارآمد، آن‌قدر ضعیف عمل می‌کند که حتی برای حامیان دولت نیز پذیرفته‌شده نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حزب ندای ایرانیان ضمن محکوم کردن ناآرامی‌های ناشی از اصلاح قیمت بنزین، خواستار تلاش جهت برطرف شدن مطالبات انباشته شده مردم و تعیین تکلیف مکانیزم‌های اعتراضات قانونی مردمی برای طرح مطالبات مدنی شهروندان شد.</p>
      <p>متن کامل این بیانیه به شرح زیر است:</p>
      <p>متأسفانه ایران اسلامی در روزهای گذشته فضای تلخی را تجربه کرد. غارت و تخریب اموال عمومی، به آتش کشیدن خانه و زندگی مردم و ایجاد نا امنی در سطح جامعه اتفاقاتی بود که گرچه با حضور به موقع مردم و حافظان امنیت خاتمه پیدا کرد اما عبرت‌ها و هشدارهایی بر جای گذاشت که حزب ندای ایرانیان وظیفه خود می‌داند با مسئولان و شهروندان در میان بگذارد.</p>
      <p>اول: در جریان وقایع اخیر، از یکسو شهروندانی را شاهد بودیم که نسبت به تدبیر! اندیشی دولت منتخب خود در اجرای یک طرح ملی معترض بودند و از سوی دیگر گروه‌های سازمان‌دهی شده‌ مسلحی را شاهد بودیم که مترصد فرصتی بودند تا امنیت و آرامش کشور را با چالش مواجه کنند. در نهایت این خشونت‌طلبان بودند که هدایت اعتراضات را از دست شهروندان معترض ربودند و با استفاده از سلاح‌های سرد و گرم، رو به اغتشاش و غارت آوردند. حزب ندای ایرانیان ضمن ادای احترام به مدافعین امنیت کشور و محکوم کردن آشوبگری‌های اخیر، منطبق بر اصل 27 قانون اساسی از حق شهروندان جهت اعتراض مسالمت آمیز دفاع می‌کند و از آن‌ها می‌خواهد در فضایی آرام و قانونی پیگیر مطالبات و خواسته‌های خود باشند و اجازه ندهند مطالبات مردمی، بستری برای سو استفاده بداندیشان ایجاد کند.</p>
      <p>دوم: متأسفانه دولت تدبیر و امید! از آزمون اخیر سربلند بیرون نیامد. حیرت‌آور است دولتی که با ادعای استفاده از ژنرال‌ها در اداره کشور روی کار آمد، در برقراری ارتباط با شهروندان، اطلاع‌رسانی مناسب و تبیین برنامه‌هایش آن‌قدر ضعیف عمل می‌کند که حتی برای حامیان دولت نیز پذیرفته‌شده نیست. این ضعف در برقراری ارتباط با مردم، چه از ناکاربلدی دولت باشد و چه از تکبر و تبختر مقامات دولتی، نتیجه‌اش چیزی جز از بین رفتن اعتماد مردم و افزایش نارضایتی عمومی نخواهد بود. هرچند زمان زیادی تا پایان عمر دولت باقی نمانده است اما حزب ندای ایرانیان برای سپری شدن همین مدت هم راه برون رفت دولت از این رکود، خمودگی، ناکارآمدی و بی‌حوصلگی را اعتماد به کارشناسان، دانشگاهیان و جوانانی می‌داند که با انگیزه، تخصص، پشتکار، خلاقیت و دلسوزی می‌توانند نجات‌غریق دولت شوند.</p>
      <p>سوم: در شرایطی که وضعیت وخیم به وجود آمده دولت را زیر فشار سنگینی قرار داده بود و بیم آن می‌رفت که دولت در مدیریت شرایط با مشکل مواجه شود، حمایت به هنگام، سنجیده و قاطع رهبری معظم انقلاب، هم توطئه مخالفان دولت را برای به بن‌بست کشاندن و تزلزل قوه مجریه خنثی کرد و هم اعتماد به نفس لازم را برای دولت ایجاد کرد تا بر فضا مسلط شود. از این رو انتظار می‌رود رئیس‌جمهور و سایر اعضای کابینه، قدر حمایت دوراندیشانه از دولت را دانسته و از این فرصت برای رفع نواقص و اجرای هرچه بهتر طرح مدیریت مصرف سوخت استفاده کنند.</p>
      <p> چهارم: نتیجه اعتراضات مردمی یک دهه اخیر نشان می‌دهد تا وقتی سازوکار مناسبی برای ظهور و بروز اعتراضات از «مسیر قانونی» وجود نداشته باشد، اعتراضات به حق مردم، وقتی که به خیابان کشیده می‌شود توسط اشرار به انحراف کشیده شده و از اختیار معترضان واقعی خارج می‌شود. از این رو حزب ندای ایرانیان معتقد است ضروری است یک‌بار برای همیشه موضوع تجمع مسالمت‌آمیز اعتراضی در چارچوب اصل 27 قانون اساسی جمهوری اسلامی ایران تعیین تکلیف شود. تجربه قبلی درخواست تجمع مسالمت‌آمیز حزب ندای ایرانیان و عدم موافقت با آن، نشان می‌دهد که اراده جدی برای حل این موضوع وجود ندارد. نمی‌شود به صورت شعاری هر بار ادعا کرد اعتراض حق مردم است اما تمهیدی برای راه‌پیمایی مسالمت‌آمیز و اعتراضی در چارچوب قانون نیندیشید.</p>
      <p>پنجم: فارغ از خشونت‌ها و سو استفاده‌های ایجاد شده، مجموعه اعتراضات دی‌ماه 96 و آبان 98 نشان می‌دهد اصل وجود نارضایتی در بخش‌هایی از جامعه جدی است و اگر فردی یا گروهی به بهانه آشوب‌طلبی‌های بعدی، چشم بر روی اصل اعتراض‌ها ببندد در حق جامعه و  نظام خیانت کرده است. چرا که کتمان واقعیت فقط موضوع را حادتر کرده و اعتراضات را عمیق‌تر می‌کند. باید پذیرفت که درصد مهمی از مردم، نقدهای انباشته‌ای در حوزه‌های اقتصادی، معیشتی و... دارند که لازم است فکری اساسی برای جبران این مطالبات نمود.</p>
      <p>ششم: با چنین ملاحظه‌ای حزب ندای ایرانیان معتقد است پایان اعتراض‌ها، پایان ماجرا نیست بلکه اتفاقاً باید آغاز چاره‌جویی باشد. کشور امروز به یک اصلاحات بنیادی در بخش‌های مختلف اقتصادی از جمله، نظام بانکی، بودجه، صندوق‌های بازنشستگی، حامل‌های انرژی و... نیاز دارد  و تردیدی نیست برای زخم‌هایی عمیق در بدنه بوروکراسی کشور باید فکری جدی کرد. شهروندان امروز از کژ کارکردی‌های نهادهای عمومی و دولتی، تبعیض‌های اقتصادی و سیاسی شکایت دارند. رو شدن فسادهای کوچک و بزرگ، سوء مدیریت‌ها، گرانی‌های بی‌پایان امان مردم را بریده است. وعده‌های بی‌سرانجام مسئولین، تورم افسارگسیخته، بحران اشتغال، رابطه گرایی و بی‌عدالتی در تخصیص فرصت‌ها شهروندان را به ستوه آورده و برای رفع این نواقص باید تدبیری عالمانه و عاجل کرد. جای این پرسش وجود دارد: از اتفاقات سال 96 چقدر درس گرفته شد؟ چقدر مشکلات مردم کاسته شد؟ چقدر وضع اقتصادی بهبود پیدا کرد؟ اگر مشکلات برشمرده شده طی این چند سال چند برابر شده باشد آیا جای شگفتی دارد که حجم اعتراضات هم چند برابر شده باشد؟ چقدر تلاش شد تا اعتماد از دست رفته مردم بازسازی شود؟</p>
      <p>هفتم: حزب ندای ایرانیان از مجلس، دولت، قوه قضائیه و سایر مسئولان حاکمیتی در همه سطوح می‌خواهد روی موضوع فقر و تبعات امنیتی آن تأمل جدی کنند. فقر و نابرابری، دهک‌های پایین جامعه را به شدت متأثر کرده و به نظر می‌رسد مشکلات اقتصادی سال‌های اخیر، بخشی از طبقه متوسط را هم درگیر خودکرده است. همچنین انتظار می‌رود همان‌طور که رهبری انقلاب تأکید داشتند دولت نظارت‌های لازم را برای جلوگیری از رشد قیمت سایر کالاها، افزایش تورم و رکود و حمایت از اقشار آسیب‌پذیر و کم درآمد به خوبی انجام دهد، کاری که در گذشته از انجام صحیح آن ناتوان بوده است!</p>
      <p>هشتم: سوء مدیریت‌ها و ناکارآمدی در کنار از دست رفتن امید به آینده منجر به افزایش فساد در لایه‌های مختلف مدیریتی و در نتیجه نارضایتی مضاعف شهروندان شده است. به گونه‌ای که تصور عمومی بخش­های قابل‌توجهی از جامعه بر این است که مدیران مملکتی صرفا مشغول ثروت‌اندوزی هستند. ضرورت برخورد بدون اغماض با مفسدین و از میان بردن زمینه‌های بروز و شکل‌گیری باندهای فاسد از مؤلفه‌های اصلی جلب دوباره اعتماد عمومی و تقویت دوباره زیرساخت‌های امنیت ملی است.</p>
      <p>نهم: برخی اقدامات کور و بی‌اثر معدودی از آشوب‌طلبان نباید زمینه‌ساز اختلال در دسترسی مردم به اطلاعات آزاد و صدمه به کسب‌وکارهای اینترنتی و ارائه خدمات الکترونیک به عموم شهروندان شود. هر دقیقه اختلال در روند این گروه از خدمات، زمینه ساز بی‌اعتمادی، نارضایتی و عدم کسب درآمد بخش بزرگی از شهروندان خواهد شد.</p>
      <p>دهم: در نهایت اینکه این موضوع نیز باید مورد توجه قرار گیرد که وقتی از همه تریبون ها، تلخی و ناامیدی می‌بارد شهروندان امیدشان را به آینده‌ای بهتر از دست می‌دهند و در چنین شرایطی تحرکات اعتراضی ناگزیر جلوه می‌کند. لذا ضروری است برای عبور از وضع فعلی ضمن افزایش کارآمدی، پاسخگویی و تلاش مضاعف برای رفع نواقص و مشکلات با شهروندان صادقانه صحبت کرد و امید به ساختن جامعه‌ای بهتر را در دل مردم زنده نگاه داشت.</p>
      <p>انتهای پیام/</p>
    </article>
  </body>
</html>