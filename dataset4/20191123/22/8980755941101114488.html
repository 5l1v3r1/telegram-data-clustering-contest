<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/dybala-svolta-la-juve-cosi-fa-dimenticare-ronaldo-22166"/>
    <meta property="og:site_name" content="il BiancoNero"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Dybala svolta la Juve: così fa dimenticare Ronaldo"/>
    <meta property="og:description" content="Un'ora senza spunti, poi si sveglia Paulo Dybala. Dopo un primo tempo chiuso in un insolito nervosismo, con il pubblico del Gewiss Stadium che lo ha fischiato e attaccato con diversi cori, dopo che"/>
  </head>
  <body>
    <article>
      <h1>Dybala svolta la Juve: così fa dimenticare Ronaldo</h1>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Alessio Salerio</a></address>
      <p><b>Un'ora senza spunti, poi si sveglia Paulo Dybala.</b> Dopo un primo tempo chiuso in un insolito nervosismo, con il pubblico del Gewiss Stadium che lo ha fischiato e attaccato con diversi cori, dopo che il gol di Robin Gosens ha messo alle corde i bianconeri, è quello il momento in cui la <i>Joya </i>cambia passo. L'azione con cui si presenta a tu per tu con Gollini, fallendo soltanto l'ultimo dribbling prima della conclusione in porta, è di Maradoniana memoria, ma l'argentino si infuria perché il risultato non è stato lo stesso. Non demorde, però, e sale ancora in cattedra qualche minuto dopo, entrando in maniera decisiva nell'azione del primo e fortunoso gol dell'amico Gonzalo Higuain. <b>L'ultima mezz'ora di Dybala è semplicemente idilliaca, un piacere per gli occhi, e così la Juventus completa la rimonta da lui guidata.</b></p>
      <p><b>SEMPRE DYBALA -</b> La <i>Joya </i>mette lo zampino anche nel secondo gol del Pipita, smistando il pallone per Juan Cuadrado, che serve il pregevole assist a Higuain. E non è finita qui per il numero 10 bianconero. A tempo scaduto, Dybala riparte in contropiede, <b>entra in area avversaria, finta il tiro a giro sul secondo e fulmina Gollini sul primo palo per il gol del 3-1 finale</b>. Senza Cristiano Ronaldo, a fare il fenomeno è l'argentino, che non fa rimpiangere CR7, anzi si esalta come mai è riuscito a fare il più celebrato compagno in questo altalenante avvio di stagione. Maurizio Sarri può stare tranquillo: con questo Dybala non c'è fretta di recuperare il portoghese, che potrà essere gestito con tutt'altro spirito. <b>Ci pensa la Joya: dribbla, illumina, crea, segna. Ed è decisivo, più che mai.</b></p>
    </article>
  </body>
</html>