<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/other-sports/sport-gymnastiki/article/1417947/raftis-gia-petroynia-tha-palepsoyme-mehri-teloys"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T22:28:14+00:00"/>
    <meta property="og:title" content="Ράφτης για Πετρούνια: «Θα παλέψουμε μέχρι τέλους»"/>
    <meta property="og:description" content="Το παγκόσμιο κύπελλο ενόργανης του Κότμπους δεν χάρισε στον Λευτέρη Πετρούνια την πρωτιά (2ος με 15,866 β.), αλλά τον επανέφερε στο βάθρο των νικητών και θα τον βάλει στην αφετηρία του 2020 με ανανεωμένη αυτοπεποίθηση και με την πίστη ότι η Ολυμπιακή πρόκριση θα γίνει, τελικά, δική του."/>
  </head>
  <body>
    <article>
      <h1>Ράφτης για Πετρούνια: «Θα παλέψουμε μέχρι τέλους»</h1>
      <h2>Το παγκόσμιο κύπελλο ενόργανης του Κότμπους δεν χάρισε στον Λευτέρη Πετρούνια την πρωτιά (2ος με 15,866 β.), αλλά τον επανέφερε στο βάθρο των νικητών και θα τον βάλει στην αφετηρία του 2020 με ανανεωμένη αυτοπεποίθηση και με την πίστη ότι η Ολυμπιακή πρόκριση θα γίνει, τελικά, δική του.</h2>
      <address><time datetime="2019-11-23T22:28:14+00:00">23 Nov 2019, 22:28</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>«Η σημερινή εμφάνιση του Λευτέρη πάνω στους κρίκους ήταν καλύτερη από όλες τις προηγούμενες φετινές. Ωστόσο, είχε δέκατα λόγω μίας ίωσης, είχε πρόβλημα με τις ανάσες του και στην έξοδο κατέρρευσε, δεν μπόρεσε να προσγειωθεί σωστά. Στον προκριματικό είχε τέλεια έξοδο και αν την επαναλάμβανε θα ξεπερνούσε τους 15,300 βαθμούς αυτή τη φορά, αλλά με τα “αν” δεν αλλάζει κάτι. Ο Κινέζος είναι εξαιρετικός αντίπαλος, είχε μικρότερη μείωση για το βήμα που έκανε στην έξοδο και κέρδισε τον αγώνα», τόνισε ο προπονητής του 28χρονου σπεσιαλίστα των κρίκων, Δημήτρης Ράφτης, ο οποίος υπογράμμισε επίσης:</p>
      <p>«Το σημαντικό είναι ότι ο Λευτέρης έχει ανακάμψει, ότι ο χειρουργημένος ώμος του είναι καλά. Θα έχουμε λίγο περισσότερο χρόνο για να δουλέψουμε στις προπονήσεις μέχρι τους επόμενους αγώνες, στους οποίους ελπίζουμε ότι θα μπορέσει να πάει καλύτερα προετοιμασμένος, στο 100% των δυνατοτήτων του, γιατί εδώ ήρθε σχεδόν απροπόνητος. Μέσα στο 2019 δεν μας πήγε τίποτε καλά, αλλά το 2020 θα είναι διαφορετική χρονιά».</p>
      <p>Στα τρία εναπομείναντα ραντεβού του Φεβρουαρίου και Μαρτίου, σε Μελβούρνη, Μπακού και Ντόχα, ο Πετρούνιας θα κληθεί να κατακτήσει ισάριθμα χρυσά μετάλλια, προκειμένου να φτάσει τον Κινέζο Γιανγκ Λιου, ο οποίος έχει σαφές προβάδισμα για την Ολυμπιακή πρόκριση, μετρώντας ήδη τρεις νίκες στις διοργανώσεις που μετρούν για την παγκόσμια κατάταξη.<br/>Υπό προϋποθέσεις, όμως, ακόμα και η 2η θέση στην τελική παγκόσμια κατάταξη μπορεί να χαρίσει στον Έλληνα «άρχοντα των κρίκων» το πολυπόθητο εισιτήριο για τους Ολυμπιακούς Αγώνες, με δεδομένο ότι η Κίνα δικαιούται συνολικά δύο ατομικές προκρίσεις, έχοντας όμως τρεις ή και τέσσερις υποψήφιους: Πολύ ψηλά στην κατάταξη βρίσκονται επίσης στα όργανά τους ο Χάο Γουένγκ στον πλάγιο ίππο και ο Χάο Γιόου στο δίζυγο, ενώ μία θέση μπορεί να πάει και σε αθλητή του σύνθετου ατομικού.</p>
      <p>«Θα κυνηγήσουμε το “τρία στα τρία” στα υπόλοιπα παγκόσμια κύπελλα. Αφού αυτό πρέπει να κάνουμε, αυτό θα πάμε να πετύχουμε. Ακόμα κι αν ο κόσμος γυρίσει ανάποδα, θα τον ξαναγυρίσουμε κι εμείς, για να καταφέρουμε να πάμε στους Ολυμπιακούς του Τόκιο», είπε χαρακτηριστικά ο Δημήτρης Ράφτης, για να ολοκληρώσει την τοποθέτησή του με άλλο ένα μήνυμα γεμάτο πείσμα αλλά και πίστη:</p>
      <p>«Δεν τα παρατάμε, θα κυνηγήσουμε την πρόκριση με κάθε τρόπο. Δεν θα πάψουμε να διεκδικούμε κάθε νίκη, κάθε διάκριση. Ο Λευτέρης έδειξε ξανά ότι παραμένει ικανότατος αθλητής. Κατ’ εμέ είναι ο καλύτερος στον κόσμο και ελπίζω ότι ο χρόνος θα μας δώσει την ευκαιρία να το αποδείξουμε με τον πιο ξεκάθαρο τρόπο».</p>
    </article>
  </body>
</html>