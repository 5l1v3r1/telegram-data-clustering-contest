<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/hagi-dezvaluie-secretele-de-la-viitorul-in-cartea-campionii-creeaza-campioni-popescu-nu-stiu-un-antrenor-care-sa-impartaseasca-cu-lumea-fotbalului-aceste-secrete-1922403323342019112219178692"/>
    <meta property="og:site_name" content="News.ro"/>
    <meta property="article:published_time" content="2019-11-23T22:33:34+00:00"/>
    <meta property="og:title" content="Hagi dezvăluie secretele de la Viitorul în cartea “Campionii creează campioni”. Popescu: Nu ştiu un antrenor care să împărtăşească cu lumea fotbalului aceste secrete"/>
    <meta property="og:description" content="Viitorul Constanţa a lansat sâmbătă seara cartea “Campionii creeează campioni”, în care Gheorghe Hagi îşi dezvăluie secretele prin care a creat acest club, prezentând conceptul tehnic care stă la baza formaţiei de la malul mării. Preşedintele Viitorul, Gheorghe Popescu, spune că nu mai ştie alt antrenor care să împărtăşească cu lumea fotbalului aceste secrete care ţin de know-how-ul personal."/>
  </head>
  <body>
    <article>
      <h1>Hagi dezvăluie secretele de la Viitorul în cartea “Campionii creează campioni”. Popescu: Nu ştiu un antrenor care să împărtăşească cu lumea fotbalului aceste secrete</h1>
      <address><time datetime="2019-11-23T22:33:34+00:00">23 Nov 2019, 22:33</time> by <a rel="author">Cosmin Vaideanu</a></address>
      <p>
        <b>Viitorul Constanţa a lansat sâmbătă seara cartea “Campionii creeează campioni”, în care Gheorghe Hagi îşi dezvăluie secretele prin care a creat acest club, prezentând conceptul tehnic care stă la baza formaţiei de la malul mării. Preşedintele Viitorul, Gheorghe Popescu, spune că nu mai ştie alt antrenor care să împărtăşească cu lumea fotbalului aceste secrete care ţin de know-how-ul personal.</b>
      </p>
      <p>Viitorul Constanţa a lansat sâmbătă seara, la hotelul Iaki din Mamaia, cartea “Campionii creează campioni”, care prezintă istoria celor zece ani ai clubului, dar şi conceptul tehnic al formaţiei. Creatorul acestui club, Gheorghe Hagi, a prezentat într-o conferinţă de presă, în mod detaliat, cum a dezvoltat acest club şi care au fost paşii pe care i-a urmat ca Viitorul să ajungă aici.</p>
      <p>Hagi a declarat că ce dezvăluie în carte reprezintă o altă variantă de a juca fotbalul. “E doar o variantă şi o interpretare de a juca fotbal. Aşa gândim noi şi am crezut de cuviinţă să rămână în carte ideea mea despre cum văd eu fotbalul şi restul las pe fiecare dacă doreşte să ia, dacă nu, asta e”, a declarat Hagi.</p>
      <p>El crede că detaliile fac diferenţa în forbal, iar pe acestea nu ai cum să le scrii şi nici cum să le dai.</p>
      <p>“Detaliile sunt în buzunar la fiecare, persoana decide, persoana face, cu toţii învăţăm sistemele, toţi facem lucruri, dar sunt detaliile care fac diferenţa şi alea nu ai cum să le scrii, nici să le dai. E doar un ghid de a face lucrurile de la început până la sfârşit”, a explicat Hagi.</p>
      <p>Preşedintele clubului, Gheorghe Popescu, spune că nu mai ştie alt antrenor care să împărtăşească cu lumea fotbalului aceste secrete.</p>
      <p>“Eu nu ştiu un antrenor care să aibă această generozitate, să vină să împărtăşească cu lumea, cu lumea fotbalului, cu antrenorii aceste secrete care ţin de know-how-ul personal, ţin de viziunea lui. Hagi a zis nu, am împărtăşit cum am investit în copii şi juniori, vreau să împărtăşesc cu colegii mei, cu antrenori, această filosofie pe care ei dacă vor să citească această carte pot să o citească, poate să fie moment de inspiraţie. El a făcut acest lucru pentru că a considerat că este un gest de altruism ca să facă public acest know-how al său”, a mai afirmat preşedintele Viitorului Constanţa.</p>
      <p>Întrebat antrenorii din România s-ar putea folosi de această carte, Popescu a răspuns: “Aici ţine şi de flerul fiecărui antrenor, de cum vede el fotbalul, că s-ar putea să o citească nu ştiu ce antrenor să spună nu e asta filosofia mea, mie nu îmi place să atac, mie îmi place să mă apăr. Filosofia lui Gică este de atac, sunt antrenori care consideră că prima dată trebuie să te aperi. Aici ţine de viziunea personală a fiecărui antrenor”.</p>
      <p>În cei zece ani de existenţă Viitorul Constanţa a câştigat un titlul de campioană a României, o Cupă a României şi o Supercupă.</p>
      <p>Viitorul se află pe primul loc alături de Barcelona în topul campioanelor europene care au promovat cei mai mulţi jucători din propria academie.</p>
      <p>De asemenea, 39 de jucători crescuţi în Academia Hagi au debutat în Liga 1 la Viitorul, iar Academia a avut în medie 41 de jucători pe sezon în circuitul loturilor naţionale.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>