<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/homchak-nazvav-prichinu-vibuhiv-u-balakliyi-330706_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T22:22:00+00:00"/>
    <meta property="og:title" content="Хомчак назвав причину вибухів у Балаклії"/>
    <meta property="og:description" content="Глава Генштабу обіцяє покарання для винних у вибухах."/>
  </head>
  <body>
    <article>
      <h1>Хомчак назвав причину вибухів у Балаклії</h1>
      <h2>Глава Генштабу обіцяє покарання для винних у вибухах.</h2>
      <address>
        <time datetime="2019-11-23T22:22:00+00:00">23 Nov 2019, 22:22</time>
      </address>
      <p>Начальник Генерального штабу Збройних сил України Руслан Хомчак заявив про те, що причиною останніх вибухів у Балаклії, внаслідок яких <b><a href="https://dt.ua/UKRAINE/vibuhi-na-arsenali-v-balakliyi-u-likarni-pomer-poraneniy-viyskoviy-329967_.html">загинули двоє саперів</a></b>, стала службова недбалість, і винні в трагедії будуть покарані аж до звільнення з ЗСУ.</p>
      <p>За словами Хомчака, останні події в Балаклії не мають нічого спільного з підривами військових арсеналів, які відбувалися у попередні роки.</p>
      <p>"Це був перший випадок в Збройних силах, коли під час інциденту на складах боєприпасів загинули військові сапери. Тут був випадок недбалості тих, хто повинен був контролювати і організовувати цю роботу. Тому, коли завершиться розслідування, гарантую, багато хто позбудуться своїх посад, а можливо, і підуть із Збройних сил через те, що вони це допустили. Я нікому не буду прощати таких випадків, тому що безкарність - вона породжує тільки більший безлад і небезпеку", - заявив Хомчак, передає <a href="https://www.ukrinform.ru/rubric-society/2824110-vzryvy-na-skladah-v-balaklee-homcak-garantiruet-cto-poletat-golovy.html">Укрінформ</a>.</p>
      <p>Нагадаємо, 15 листопада в результаті <a href="https://dt.ua/UKRAINE/vibuhi-v-balakliyi-dvoye-viyskovih-zaginuli-329808_.html"><b>вибухів боєприпасів</b> <b>на арсеналі в Балаклії</b></a> загинули двоє саперів, п'ятеро отримали поранення.</p>
      <p>Попередньо подію кваліфікували за ч. 3 ст. 425 (недбале ставлення військової службової особи до служби, що спричинило істотну шкоду, вчинене в умовах особливого періоду) Кримінального кодексу.</p>
      <p>НС на цьому арсеналі трапляється вже не вперше. Так, 3 травня на території складу боєприпасів <a href="https://dt.ua/UKRAINE/na-teritoriyi-skladu-boyepripasiv-v-balakliyi-stalasya-pozhezha-276852_.html"><b>під час планового розмінування сталася пожежа</b></a>. У Міністерстві оборони повідомили про те, що стало причиною загоряння сухої трави.</p>
      <p><a href="https://zn.ua/UKRAINE/v-harkovskoy-oblasti-vzorvalsya-sklad-boepripasov-243117_.html"><b>Пожежа на складі боєприпасів в Балаклії</b></a> була і в березні 2017 року. Тоді в місті були пошкоджені 392 будівлі.</p>
      <p>Детальніше про ситуацію з безпекою на складах боєприпасів у Харківській області читайте у статті Сергія Жукова "<a href="https://dt.ua/internal/sklad-problem-_.html"><b>Склад проблем</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>