<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/region/news_1766040"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-23T22:17:14+00:00"/>
    <meta property="og:title" content="ชาวบ้านแจ้งตรวจสอบบุกรุกป่าชายเลน โดนล้มพันธุ์ไม้แล้ว 5 ไร่ ผู้ใหญ่บ้านงง ที่ดินมีเอกสารสิทธิ์"/>
    <meta property="og:description" content="เมื่อวันที่ 23 พฤศจิกายน นายธีรพันธ์ พวงสุนทร ผู้อำนวยการศูนย์บริหารจัดการทรัพยากรป่าชายเลนจังหวัดสุราษฎร์ธานี สำนักงานทรัพยากรทางทะเลและชายฝั่งที่ 4 พร้อมเจ้าหน้าที่ฝ่ายปกครอง กองร้อย อส.กาญจนดิษฐ์ เข้าตรวจสอบพื้นที่ป่าชายเลน หมู่ 2 ต.ท่าทอง อ.กาญจนดิษฐ์ หลังได้รับแจ้งจากนางเมตตา สุขสม ผู้ใหญ่บ้านหมู่ 2 พบการบุกรุกป่าชายเลน"/>
  </head>
  <body>
    <article>
      <h1>ชาวบ้านแจ้งตรวจสอบบุกรุกป่าชายเลน โดนล้มพันธุ์ไม้แล้ว 5 ไร่ ผู้ใหญ่บ้านงง ที่ดินมีเอกสารสิทธิ์</h1>
      <address><time datetime="2019-11-23T22:17:14+00:00">23 Nov 2019, 22:17</time> by <a rel="author">matichon</a></address>
      <p>เมื่อวันที่ 23 พฤศจิกายน นายธีรพันธ์ พวงสุนทร ผู้อำนวยการศูนย์บริหารจัดการทรัพยากรป่าชายเลนจังหวัดสุราษฎร์ธานี สำนักงานทรัพยากรทางทะเลและชายฝั่งที่ 4 พร้อมเจ้าหน้าที่ฝ่ายปกครอง กองร้อย อส.กาญจนดิษฐ์ เข้าตรวจสอบพื้นที่ป่าชายเลน หมู่ 2 ต.ท่าทอง อ.กาญจนดิษฐ์ หลังได้รับแจ้งจากนางเมตตา สุขสม ผู้ใหญ่บ้านหมู่ 2 พบการบุกรุกป่าชายเลน</p>
      <p>เบื้องต้นพบป่าชายเลนตาม พ.ร.บ.ป่าไม้ พ.ศ.2484 เนื้อที่ประมาณ 3,000 ไร่ ถูกปรับสภาพพื้นที่ด้วยการล้มไม้ต่างๆ อาทิ ต้นโกงกาง ต้นแสม ผักชะคราม รวมกว่า 5 ไร่ แต่ไม่พบตัวผู้กระทำผิด เบื้องต้นเจ้าหน้าที่ได้ตรวจวัดพิกัดและรังวัดพื้นที่</p>
      <p>นางเมตตากล่าวว่า พื้นที่ดังกล่าวเป็นพื้นที่ที่ชาวบ้านได้อนุรักษ์ไว้อย่างอุดมสมบูรณ์และเป็นแหล่งอาหารของชาวบ้าน ไม่เคยทราบมาก่อนว่ามีเอกสารสิทธิ์ ซึ่งได้รับแจ้งจากชาวบ้านว่าได้มีผู้ประกอบการอ้างว่าได้ซื้อขายที่ดินและมีเอกสารสิทธิ์เข้าทำการปรับพื้นที่ จึงรีบประสานหน่วยงานเข้าตรวจสอบ</p>
      <p>ด้านนายธีรพันธ์กล่าวว่า พื้นที่นี้ไม่มีร่องรอยการใช้ประโยชน์มาก่อน มีสภาพเป็นป่าชายเลน น้ำทะเลท่วมถึง มีพันธุ์ไม้ป่าทะเลขึ้นอยู่ค่อนข้างอุดมสมบูรณ์ เป็นแหล่งทำมาหากินของชาวบ้าน จากการตรวจสอบยังไม่พบตัวผู้ครอบครองหรือถือเอกสารสิทธิ์ จึงวัดพิกัด เพื่อนำไปตรวจสอบว่าอยู่ในพื้นที่อะไร และประสานสำนักงานที่ดินจังหวัดสุราษฎร์ธานีตรวจสอบ หากพบว่าไม่มีเอกสารสิทธิ์จะดำเนินคดีตามกฎหมายต่อไป</p>
    </article>
  </body>
</html>