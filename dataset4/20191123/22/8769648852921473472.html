<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/apunt/78035/dates-i-fets-del-24-de-novembre"/>
    <meta property="og:site_name" content="Diari La Veu"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Dates i fets del 24 de novembre"/>
    <meta property="og:description" content="2007.- L'arquebisbe de València Agustín García-Gasco rep de mans del papa Benet XVI el birret púrpura que l'investeix com a cardenal."/>
  </head>
  <body>
    <article>
      <h1>Dates i fets del 24 de novembre</h1>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Dates i fets, per E. Castellano</a></address>
      <p>2007.- L'arquebisbe de València Agustín García-Gasco rep de mans del papa Benet XVI el birret púrpura que l'investeix com a cardenal. El nomenament li dóna dret a exercir el seu vot en el conclave en l'elecció d'un pontífex. L'acte té lloc a la basílica de Sant Pere al Vaticà davant 20.000 feligresos.<br/><br/>2003.- Va morir per eutanàsia Floquet de Neu.Tenia uns 39 anys al moment de la seua mort, força més que la mitjana de 25 anys que sol viure un goril·la en llibertat. Floquet de Neu era un goril·la que va ser la principal atracció del Parc Zoològic de Barcelona per ser l'únic goril·la albí conegut. Es calcula que havia nascut cap al 1964.<br/><br/>2002.- Unes 100.000 persones es manifesten a València contra l'aplicació del Pla Hídric Nacional proposat pel govern del PP.<br/><br/>1979.- La Junta General Extraordinària de Lo Rat Penat adopta el secessionisme lingüístic.</p>
      <figure>
        <img src="https://www.diarilaveu.com/imatges/images/Manifestacio%20contra%20Pla%20Hidric.jpg"/>
        <figcaption>Manifestació contra el Pla Hídric Nacional.</figcaption>
      </figure>
      <p>1918.- Gran escàndol a l'Ateneu Mercantil de València quan, en una reunió de “forces vives” de València, Ignasi Villalonga va prendre la paraula en valencià.<br/><br/>1900.- Naix a la comarca de l'Horta l'escriptor i polític Maximilià Thous i Llorens.<br/><br/>1899.- Inauguració de l'enllumenat elèctric públic a Castelló.<br/><br/>1872.- Entra a Cullera una partida de 50 hòmens per nomenar una Junta Republicana i ix d'allà en direcció a Favareta, Tavernes de la Valldigna, Barx i Polinyà, Alzira, Guadassuar, l'Alcúdia… on reclutava nous efectius.<br/><br/>1793.- Riuada del Túria a València.<br/><br/>1781.- Benedicció de l'església de Benicàssim per Francisco Pérez Bayer, canonge de València i mecenes del nou temple.</p>
      <figure>
        <img src="https://www.diarilaveu.com/imatges/images/perez_bayer.jpg"/>
        <figcaption>Francisco Pérez Bayer, canonge de València.</figcaption>
      </figure>
      <p>1584.- La vila d'Agullent sol·licita segregar-se definitivament del territori d'Ontinyent. Aquesta sol·licitud se sancionà favorablement el 10 de juliol de 1585 per les Corts celebrades a la ciutat de Monzón. D'aquesta manera, resten delimitades les terres d'aquest nou municipi en relació a Ontinyent, Aielo, Albaida, Agres i Bocairent.</p>
      <figure>
        <audio src="https://www.diarilaveu.com/public/Attachment/2019/11/11.24-Datesifets.mp3"/>
        <figcaption>11.24-Datesifets.mp3</figcaption>
      </figure>
      <related>
        <h4>Les més llegides</h4>
        <a href="https://www.diarilaveu.com/iniciativa-creu-resultat-10n-dona-marge-reubicarse-ampliar-compromis"/>
        <a href="https://www.diarilaveu.com/educacio-amenaces-vox-petrer-professor-del-seu-fill"/>
        <a href="https://www.diarilaveu.com/policia-organitzacio-trafic-explotacio-dones-alzira"/>
        <a href="https://www.diarilaveu.com/pp-pspv-cens-adulterar-vilamalur-300-eleccions"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
      </related>
    </article>
  </body>
</html>