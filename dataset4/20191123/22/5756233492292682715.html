<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623053/%D8%B1%D9%88%D8%B2%D9%87%D8%A7%DB%8C-%D8%B3%D8%B1%D8%AF-%D8%B1%D9%88%D8%A7%D8%A8%D8%B7-%D8%A8%D8%BA%D8%AF%D8%A7%D8%AF-%D9%88-%D9%88%D8%A7%D8%B4%D9%86%DA%AF%D8%AA%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T22:13:00+00:00"/>
    <meta property="og:title" content="روزهای سرد روابط بغداد و واشنگتن"/>
    <meta property="og:description" content="سفر غیرمنتظره روز شنبه «مایک پنس» معاون رییس جمهوری آمریکا به عراق، بیش از پیش روزهای سردی که بر روابط و مناسبات بغداد – واشنگتن حاکم شده را آشکار کرد."/>
  </head>
  <body>
    <article>
      <h1>روزهای سرد روابط بغداد و واشنگتن</h1>
      <address>
        <time datetime="2019-11-23T22:13:00+00:00">23 Nov 2019, 22:13</time>
      </address>
      <p>
        <i>سفر غیرمنتظره روز شنبه «مایک پنس» معاون رییس جمهوری آمریکا به عراق، بیش از پیش روزهای سردی که بر روابط و مناسبات بغداد – واشنگتن حاکم شده را آشکار کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>برخی رسانه های عراقی نوشتند: پنس به همان ترتیبی که «دونالد ترامپ» در اواخر دسامبر ۲۰۱۸ با مقامات عراقی در بغداد برخورد سردی داشت را دو باره تکرار کرده است.</p>
      <p>وقتی دیدار و گفت وگوهای پنس با مقامات اقلیم کردستان عراق (که بخشی از خاک عراق است) در اربیل را با دیدار و صحبت های مقامات دولت مرکزی عراق مقایسه کنیم، مشخص می‌شود که برخلاف آنچه «سعد الحدیثی» سخنگوی دولت عراق پیش بینی کرده بود، گفت وگوهای پنس با مقامات بغداد، خیلی گرم و صمیمی نبوده است.</p>
      <p>الحدیثی در اظهاراتی عنوان کرده بود که قرار است پنس با مقامات عراقی در بغداد پیرامون روابط دو جانبه، مبارزه با تروریسم و تحولات عراق بحث و گفت وگو کند.</p>
      <p>این درحالیست که معاون رییس جمهوری آمریکا تنها به یک تماس تلفنی پروتکلی با نخست وزیر عراق اکتفا کرد، در حالی که در اربیل به طور رسمی مورد استقبال مقامات بلند پایه اقلیم کردستان عراق قرار گرفت.</p>
      <p>در بیانیه دفتر نخست وزیر ، شرحی از اهداف سفر پنس به عراق ارائه شده و در آن آمده که مایک پنس براساس توافق دو جانبه، برای بازدید از نیروهای کشورش در پایگاه عین الاسد استان الانبار، وارد عراق شده است.</p>
      <p>براساس این بیانیه، «عادل عبدالمهدی» نخست وزیر عراق در تماس تلفنی با معاون رییس جمهوری آمریکا مسئله ارتقای روابط دو جانبه، افق های مشترک همکاری، تحولاتی که عراق شاهد آن است و تلاشی که دولت برای اصلاحات و برآورده کردن مطالبات تظاهرکنندگان انجام می دهد را مورد بحث و گفت وگو قرار داده است.</p>
      <p>پنس نیز به نوبه خود بر ادامه همکاری برای توسعه مناسبات ویژه دو کشور تاکید کرده است.</p>
      <p>در بیانیه آمده است: عبدالمهدی نیز بر اهمیت حاکمیت و استقلال عراق، فراهم کردن امنیت و ثبات در کشور، حفظ منافع ملت عراق، انحصار سلاح در دست دولت و همکاری بین دو کشور در چارچوب توافقنامه راهبردی تاکید کرده است.</p>
      <p>در حالی که معاون رییس جمهوری آمریکا تنها به یک تماس تلفنی پروتکلی با نخست وزیر عراق اکتفا کرد در عوض در اربیل به طور رسمی توسط «نیچروان بارزانی» رییس اقلیم و «مسرور بارزانی» نخست وزیر دولت اقلیم و دیگر مقامات بلندپایه کردستان عراق مورد استقبال قرار گرفت.</p>
      <p>او در این دیدارها بر اهمیت مناسبات آمریکا با اقلیم کردستان عراق تاکید کرده و موضع روشنی در قبال اعتراضات عراق اتخاذ کرده است.</p>
      <p>پنس گفته که همه را (در عراق) به توجه به مطالبات تظاهرکنندگان عراقی و انجام اصلاحاتی که مورد انتظار و رضایت مردم است، تشویق می کند.</p>
      <p>پنس همچنین علیه جمهوری اسلامی ایران همانند همیشه موضع منفی گرفته و در دیدار با بارزانی نسبت به آنچه «نفوذ ایران » نامیده، ابراز نگرانی کرده است.</p>
      <p>در واقع چند صباحی است که مقامات بلند پایه آمریکایی در تعاملات خود با عراق، همواره اصرار دارند که اقلیم کردستان عراق را متمایز از بقیه عراق ترسیم کنند.</p>
      <p>تلویزیون آمریکایی عرب زبان «الحره» سفر پنس به پایگاه «عین الاسد» در استان الانبار را بعد از سفر جنجالی «دونالد ترامپ» رییس جمهوری آمریکا به این پایگاه در اواخر سال ۲۰۱۸، اولین سفر مقام آمریکایی در این سطح به عراق عنوان کرده است.</p>
      <p>این شبکه تلویزیونی وابسته به وزارت امور خارجه آمریکا افزوده است که این سفر برای حضور پنس در جشن شکرگذاری سربازان آمریکایی در این پایگاه بوده است.</p>
      <p>جشن شکرگذاری، مراسمی رسمی در برخی کشورهای غربی است که معمولا به مناسبت برداشت محصول برگزار می شود.</p>
      <p>اما این بار این جشن شکرگذاری چندان به مذاق معاون رییس جمهوری آمریکا خوش نیامد زیرا به رغم همه فشارهایی که واشنگتن وارد می‌کند، عراق همچنان راه مستقل خود را در پیش گرفته است.</p>
      <p>نباید فراموش کرد که قرار بود که «عادل عبدالمهدی» نخست وزیر عراق در اواخر بهار گذشته عازم واشنگتن شود اما کاخ سفید به دلیل ناخرسندی از سیاست مستقل دولت عبدالمهدی بعد از سه بار تاخیر ، در نهایت این سفر را به وقتی نامعلوم موکول کرد.</p>
      <p>پیشتر کارشناسان و صاحب نظران به ایرنا گفته بودند که علت این امر ناخرسندی شدید دولت ترامپ از عدم همراهی عبدالمهدی با سیاست های مداخله گرایانه آمریکا در منطقه است.</p>
      <p>سفر پنج روزه عبدالمهدی به چین در ۲۸ شهریور ماه گذشته بیش از پیش خشم آمریکایی ها را از سیاست های مستقل دولت وی برانگیخت و برهمین اساس بسیاری از ناظران معتقدند که آمریکا در تحریک اعتراضات اخیر اجتماعی در عراق دست دارد.</p>
      <p>برخی از کارشناسان در عراق معتقدند که دولت عبدالمهدی به دلیل درکی که از فشارهای داخلی علیه دولت ترامپ دارد و همچنین انتخابات در پیش ریاست جمهوری آمریکا، همچنان روی عنصر زمان حساب ویژه باز کرده تا از سردی مناسبات امروز تیم فعلی حاکم در کاخ سفید عبور کرده و چشم به صفحه جدید روابط با دولتی که در آینده در واشنگتن به قدرت می رسد، دوخته است.</p>
    </article>
  </body>
</html>