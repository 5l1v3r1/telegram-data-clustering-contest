<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_24/spagna-intercettato-sommergibile-narcos-bordo-3-tonnellate-cocaina-95c850e0-0ed5-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Spagna, intercettato sommergibile dei narcos: a bordo 3 tonnellate di cocaina"/>
    <meta property="og:description" content="Un narco-sub è stato intercettato davanti alla costa galiziana: potrebbe arrivare dal Sudamerica. E, se così fosse, significherebbe che i cartelli sono riusciti ad allungare il raggio d’azione di questi strumenti in modo significativo"/>
  </head>
  <body>
    <article>
      <h1>Spagna, intercettato sommergibile dei narcos: a bordo 3 tonnellate di cocaina</h1>
      <h2>Un narco-sub è stato intercettato davanti alla costa galiziana: potrebbe arrivare dal Sudamerica. E, se così fosse, significherebbe che i cartelli sono riusciti ad allungare il raggio d’azione di questi strumenti in modo significativo</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Guido Olimpio</a></address>
      <p>Un narco-sub è stato intercettato davanti alla costa galiziana, in <b>Spagna</b>. A bordo un carico di droga. Secondo alcune fonti sarebbe arrivato direttamente dal Sudamerica dopo aver fatto una sosta in <b>Portogallo</b>. Una novità – o quasi – per questa regione a conferma delle capacità dei “pirati”. Non è chiaro, per ora, se si tratti di un vero sottomarino o piuttosto di uno scafo semi-sommergibile in quanto è affondato.</p>
      <h4>Problema di carburante</h4>
      <p>Unità della polizia e della Guardia costiera hanno «tracciato» il battello per almeno tre giorni, probabilmente in base a qualche segnalazione. E lo hanno individuato nei pressi di Punta Couso dove è stato poi bloccato. Sembra che i trafficanti abbiano avuto un problema con il carburante e siano stati costretti ad abbandonare lo scafo. Lo hanno colato a picco e si sono lanciati in mare. Due «pirati» – cittadinanza dell’Ecuador – sono stati arrestati, un terzo potrebbe essere annegato oppure è riuscito a fuggire. Nella stiva dovrebbero esserci circa tre tonnellate di cocaina.</p>
      <h4>Le rotte</h4>
      <p>Indiscrezioni raccolte dai media sostengono che il battello - lungo 20 metri - sarebbe partito dalla <b>Colombia </b>diretto verso le isole di <b>Capo Verde</b>, quindi ha proseguito il suo lungo viaggio puntando sulle acque portoghesi, seconda tappa intermedia prima di raggiungere le coste spagnole. Una seconda ipotesi parla della <b>Guyana</b>, stato che confina con il Venezuela, come punto d’origine. Se davvero è arrivato dalla regione latino-americana vuol dire che i cartelli sono riusciti ad allungare il raggio d’azione dei cosiddetti narco-sub in modo significativo, magari con l’appoggio di una nave madre. Il sistema è ampiamente utilizzato nel Pacifico e, in misura minore, nei <b>Caraibi </b>dai network criminali che spediscono la coca verso gli Usa. Rotte che partono da Colombia e <b>Ecuador </b>in direzione di stati centroamericani, dove la droga è trasbordata a terra e poi prosegue in direzione del confine statunitense. E a proposito della Guyana va ricordato che le autorità hanno scoperto, sia nel 2014 che nel 2017, alcuni battelli a basso profilo e semi-sommergibili. Uno era lungo circa 20 metri, esattamente come quello del caso galiziano. Un’inchiesta ha anche smantellato una vera «base» per la produzione degli scafi, scoperta accompagnata dall’ipotesi che i banditi volessero raggiungere l’Africa oppure scali europei.</p>
      <h4>Il precedente</h4>
      <p>In alternativa i narcos potrebbero aver trasferito (oppure costruito) un battello in Portogallo per poi impiegarlo su una tratta più breve nel quadrante galiziano. Qui c’è una lunga tradizione di traffici illegali e nel 2006, nel settore di Vigo, fu scoperto un sommergibile rudimentale.</p>
    </article>
  </body>
</html>