<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/iraks-forsvarsminister-hotar-stamma-svenska-medier/"/>
    <meta property="og:site_name" content="DN.SE"/>
    <meta property="article:published_time" content="2019-11-23T22:24:37+00:00"/>
    <meta property="og:title" content="Iraks försvarsminister hotar stämma svenska medier"/>
    <meta property="og:description" content="Iraks försvarsminister Najah al-Shammari hotar nu att stämma flera svenska medier."/>
  </head>
  <body>
    <article>
      <h1>Iraks försvarsminister hotar stämma svenska medier</h1>
      <address><time datetime="2019-11-23T22:24:37+00:00">23 Nov 2019, 22:24</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>Iraks försvarsminister Najah al-Shammari hotar nu att stämma flera svenska medier. Detta efter uppgifter om att al-Shammari skulle ha haft ansvaret för dödandet av ett stort antal människor under höstens demonstrationer.  </b>
      </p>
      <p>Enligt uttalandet, som görs på det irakiska försvarsdepartementets <a href="https://www.facebook.com/mod.mil.iq/photos/a.1571244323105067/2670900543139434/?type=3&amp;theater">Facebooksida</a>, har uppgifter som syftar till att misskreditera al-Shammari spridits i olika medier för att få det att framstå som att försvarsministern legat bakom dödandet av demonstranterna.</p>
      <p>Uppgifterna har gällt<b> </b>en viss typ av tårgasgranater vars behållare varit tre gånger så tunga som normala och som när de träffat demonstranter har skadat dem svårt eller i flera fall orsakat deras död.</p>
      <p><b>Enligt vissa uppgifter</b>, som inte publicerats av DN, skulle al-Shammari ha varit ansvarig för att dessa granater användes mot demonstranterna. </p>
      <p>Iraks försvarsdepartement skriver att dessa granater importerades innan al-Shammari blev försvarsminister men tar inte upp frågan om vem som ansvarat för att dessa vapen ändå kommit att användas:</p>
      <p>”Minister al-Shammari har inte skrivit under något köp- eller importkontrakt med någon stat sedan han tillträdde”, skriver försvarsdepartementet som också konstaterar att dessa uppgifter spridits av svenska och arabiska tidningar och sajter och att man nu kommer att stämma dessa:</p>
      <p><b>”Ministern har gett </b>en svensk jurist och dennes medhjälpare i uppgift att stämma svenska och arabiska tidningar och webbplatser som har publicerat dessa anklagelser”.</p>
      <p>Exakt vilka uppgifter det rör sig om framgår inte av det irakiska försvarsdepartementets inlägg på Facebook.</p>
      <p>
        <b>Läs också:</b>
      </p>
      <p>
        <a href="https://www.dn.se/nyheter/sverige/iraks-forsvarsminister-svensk-medborgare/">Iraks försvarsminister svensk medborgare</a>
      </p>
    </article>
  </body>
</html>