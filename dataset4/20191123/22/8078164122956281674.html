<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/lettere-al-direttore/24-11-2019/index.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Le riforme della maturità? Il «ricordino» dei ministri"/>
    <meta property="og:description" content="Ogni lunedì la pagina delle lettere al Corriere della Sera curata dal direttore Luciano Fontana."/>
  </head>
  <body>
    <article>
      <h1>Le riforme della maturità? <br/>Il «ricordino» dei ministri</h1>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Luciano Fontana</a></address>
      <p><b>Caro direttore</b>,<br/>l’Italia si avvia a cambiare l’esame per i propri «maturandi» ad anno scolastico iniziato, per la seconda volta consecutiva. Lo chiedeva la società civile? Di sicuro non io, che insegno Filosofia e Storia e non vedo i miei alunni particolarmente stressati (anzi…). Inoltre so che il tema di storia non se ne era mai andato, nonostante le apparenze. In ogni caso, il punto è: possiamo trovare un esempio migliore della nostra inaffidabilità? <br/><b>Leonardo Eva</b></p>
      <p><b>Caro signor Eva</b>, <br/>Non so quale pulsione spinga i nostri politici ma una cosa è certa: chi arriva alla guida del ministero dell’Istruzione vuole un cambio, grande o piccolo che sia, dell’esame di Maturità. In realtà la spinta ogni volta è a cambiare anche organizzazione scolastica, programmi, sistemi di selezione del personale. Le vere riforme durano anni e vengono poi affinate per seguire le trasformazioni culturali e tecnologiche. <br/>Da noi invece siamo alla rivoluzione permanente che non rivoluziona mai niente: la qualità dei nostri studi, particolare nelle materie scientifiche, è ancora inferiore agli altri Paesi europei, il numero degli studenti che si laureano è del tutto inadeguato. Evidentemente per l’esame di Maturità piace ai ministri restare nei ricordi dei nostri ragazzi che vivono la prova con un naturale impegno e apprensione: se quel ministro mi ha fatto fare o no il tema di storia, mi ha permesso di portare una tesina o no sarà qualcosa che non scorderò mai. <br/>E quindi via ai cambiamenti continui anche se in questo caso si tratta solo, oltre del ritorno del tema di storia, della scomparsa delle buste da sorteggiare. Il ministro l’ha giustificato con la necessità di togliere lo stress dell’estrazione. Il giudizio, in questo caso, agli studenti.</p>
      <p>
        <a href="https://www.corriere.it/lettere-al-direttore/01-08-2017/index.shtml">Giorno Precedente</a>
      </p>
      <h3>LE ALTRE LETTERE DI OGGI</h3>
      <ul>
        <li>
          <h4>ANTIBIOTICI</h4>
          <h4>
            <a href="https://www.corriere.it/lettere-al-direttore/24-11-2019/tre-regole-semplici-farli-funzionare_d05b99f4-0ed7-11ea-b3dc-1023409a22e2.shtml">«Tre regole semplici per farli funzionare»</a>
          </h4>
          <p>Franco Caporrella</p>
        </li>
        <li>
          <h4>DISABILI</h4>
          <h4>
            <a href="https://www.corriere.it/lettere-al-direttore/24-11-2019/introdurre-mansioni-contratti-uguali-tutti_d05b99f4-0ed7-11ea-b3dc-1023409a22e2.shtml">«Introdurre mansioni e contratti uguali per tutti»</a>
          </h4>
          <p>Edoardo Rabascini</p>
        </li>
        <li>
          <h4>MARATONE IN CITTÀ</h4>
          <h4>
            <a href="https://www.corriere.it/lettere-al-direttore/24-11-2019/strade-bloccate-danno-chi-non-corre_d05b99f4-0ed7-11ea-b3dc-1023409a22e2.shtml">«Strade bloccate: danno per chi non corre»</a>
          </h4>
          <p>Marco Gambarotta</p>
          <p>
            <a href="https://www.corriere.it/lettere-al-direttore/lettere">Tutte le lettere</a>
          </p>
        </li>
      </ul>
    </article>
  </body>
</html>