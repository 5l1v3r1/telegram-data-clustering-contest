<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ajax1.nl/schuurs-jongensdroom-hopelijkmag-ik-woensdag-beginnen/"/>
    <meta property="og:site_name" content="Ajax1.nl"/>
    <meta property="article:published_time" content="2019-11-23T22:11:00+00:00"/>
    <meta property="og:title" content="Schuurs: “Hopelijk mag ik ook woensdag beginnen”"/>
    <meta property="og:description" content="Perr Schuurs begon zaterdagavond tegen Heracles Almelo (4-1) in de basis. De verdediger kreeg een basisplaats omdat Joël Veltman afwezig was door een blessure. De Limburger was tevreden over zijn optreden. “Ja, ik ben wel tevreden. Uiteindelijk gaat het om het resultaat en we hebben met 4-1 gewonnen, dus dat is prima. Het was al […]"/>
  </head>
  <body>
    <article>
      <h1>Schuurs: “Hopelijk mag ik ook woensdag beginnen”</h1>
      <address><time datetime="2019-11-23T22:11:00+00:00">23 Nov 2019, 22:11</time> by <a rel="author">Jelmer Jager</a></address>
      <p>Perr Schuurs begon zaterdagavond tegen <a href="https://www.ajax1.nl/ajax-rekent-af-met-angstgegner-heracles-almelo/">Heracles Almelo (4-1)</a> in de basis. De verdediger kreeg een basisplaats omdat Joël Veltman afwezig was door een blessure. De Limburger was tevreden over zijn optreden. “Ja, ik ben wel tevreden. Uiteindelijk gaat het om het resultaat en we hebben met 4-1 gewonnen, dus dat is prima. Het was al weer een tijdje terug dat ik in de basis stond, maar ik ben blij dat ik vandaag weer mocht beginnen. Ik was wel wat gespannen. Het was ook een kans voor mij om mezelf te laten zien”, laat Schuurs weten aan de <i>NOS</i>.</p>
      <p>“Ik heb stappen gemaakt en merk dat het vandaag makkelijker ging dan in mijn eerste wedstrijden dit seizoen”, vervolgt de verdediger, die hoopt dat een jongensdroom gaat uitkomen woensdag: beginnen in de Champions League. En die kans is groot, omdat zowel Blind als Veltman geschorst is. “Ik hoop dat ik woensdag mag spelen en dat ik vandaag de trainer ervan heb overtuigd. Ik ben er klaar voor in ieder geval. Spelen in Champions Leaguewedstrijden zijn jongensdromen, dus hopelijk gaat dat gebeuren woensdag.”</p>
      <p>Schuurs merkt dat hij inmiddels ‘het Ajax-spelletje’ beter en beter aan het beheersen is. Daarnaast geniet hij er ook van. “Het hele Ajax-spel beheers ik inmiddels beter. Ik moest meedogenlozer worden in ons toch wel opportunistische spel. Daar heb ik stappen in moeten maken. Ik geniet er ook zeker van. Ik geniet van elke wedstrijd en elke minuut die ik mag spelen. Zeker hier thuis in de ArenA.”</p>
      <related>
        <a href="https://www.ajax1.nl/ten-hag-verrast-door-spel-heracles/"/>
      </related>
    </article>
  </body>
</html>