<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/valencia-2022-voluntat-potenciar-disseny-transformacio-social"/>
    <meta property="og:site_name" content="Diari La Veu"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="València mira cap al 2022 amb la voluntat de potenciar el disseny com a eina de transformació social"/>
    <meta property="og:description" content="El sector creatiu emprén els preparatius per a la Capital Mundial del Disseny amb la intenció que el reconeixement que aconseguisca en els pròxims dos anys perdure en el futur."/>
  </head>
  <body>
    <article>
      <h1>València mira cap al 2022 amb la voluntat de potenciar el disseny com a eina de transformació social</h1>
      <h2>El sector creatiu emprén els preparatius per a la Capital Mundial del Disseny amb la intenció que el reconeixement que aconseguisca en els pròxims dos anys perdure en el futur</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Mar Hernández</a></address>
      <p>VALÈNCIA. "El repte comença a partir del 2023". Ho diu Xavi Calvo, una de les persones responsables que València s'haja erigit com a Capital Mundial del Disseny el 2022. Calvo és el director d'una candidatura gestada amb molta il·lusió i que, ara, situarà l'univers del disseny valencià en el centre del mapa creatiu. Un èxit que pretén captar la mirada del sector i que, de moment, ja s'ha guanyat el reconeixement de les institucions valencianes. Però, i després, què? <br/><br/>"No volem que després del 2022 només ens queden les cendres". Així es pronunciava Joan Ribó en la <a href="https://www.diarilaveu.com/repte-valencia-capital-mundial-disseny-projecte-futur-impulsar-sector-creatiu">presentació oficial de la ciutat com a València Capital del Disseny</a> una vegada que el consistori va ser coneixedor de la notícia. El <a href="https://www.diarilaveu.com/valencia-designada-capital-mundial-del-disseny-2022">veredicte oficial de la World Design Organization es va fer públic el 9 de setembre</a>, un mes abans del que estava previst. <br/><br/>L'esperada notícia va arribar a través de videoconferència a Fira València, on l'equip organitzador i diferents membres de les institucions valencianes s'havien aplegat per a conéixer la decisió de la WDO. El veredicte –que no soprenia ningú– que va confirmar més d'un any de treball que s'havia materialitzat a través d'organització constant i d'esdeveniments, com ara la Placemaking Week Europe 2019 a la Marina de València. Finalment, a l'octubre, els organitzadors i representants de l'Ajuntament de València, van viatjar fins a l'Índia per a arreplegar el testimoni per a ser la Capital Mundial del Disseny d'ací vora dos anys, després d'arrabassar-li la candidatura a Bangalore. <br/><br/>La primera espurna que va encendre la inquietud per organitzar un esdeveniment d'aquesta envergadura va tindre el seu origen en la visita d'uns dissenyadors valencians a la ciutat de Mèxic en el moment que aquesta estava ostentant la capitalitat. Poc abans, Calvo havia escrit un article a Valencia Plaza –on és col·laborador habitual– on es feia eco de la fortalesa del disseny valencià i plantejava la possibilitat que un títol com el de Capital del Disseny podia oferir a la ciutat. <br/><br/>València va destacar per ser un referent en la diversitat cultural en el disseny de la ciutat. De fet, una de les claus de la candidatura consistia precisament en l'aposta per la diferenciació cultural respecte la guanyadora de 2020, la ciutat francesa de Lille. Amb aquest objectiu, es va impulsar una proposta centrada en el vessant mediterrani del disseny valencià. <br/><br/>Aquest paisatge cultural plural i divers deu els seus orígens, en gran part, al port de la ciutat. Com explica Xavi Calvo, l'entrada de vaixell de totes les parts del món a partir del Segle d'Or va permetre a la ciutat nodrir-se de la riquesa d'altres cultures que van condicionar el disseny futur de València. En aquesta peculiaritat mediterrània com a punt de trobada creativa és precisament una de les claus de la candidatura que ha resultat triada. Ara, segons confessa el creador, també aquest "comboi valencià" festiu i particular ha tingut part de la "culpa" perquè la WDO decidira instal·lar-se a la ciutat al 2022. <br/><br/><b>Un disseny per a la València del futur</b><br/><br/>Ara, després d'aquests mesos d'espera, tornen dies de preparació per al comité que encapçala la candidatura. Ara, els responsables estan professionalitzant-se i buscant a més col·laboradors i s'espera que a partir del primer trimestre de 2020 es pacten les activitats amb la WDO per a enfrontar el 2022 com un repte amb continuïtat futura. La intenció, de fet, és que aquest any servisca per obrir els ulls sobre el fet que el disseny pot convertir-se en una ferramenta transversal per a canviar la ciutat en positiu i millorar la vida de les persones. <br/><br/>Precisament d'aquesta opinió és Marisa Gallén, la presidenta de l'Associació de Dissenyadors de la Comunitat Valenciana i una de les responsables, també, del triomf de la candidatura. En les últimes setmanes s'ha convertit en un dels noms, també, més reconeguts del sector pel reconeixement amb el <a href="https://www.diarilaveu.com/marisa-gallen-empresa-point-premis-nacionals-disseny">Premi Nacional del Disseny, junt amb l'empresa Point</a>. Uns Premis Nacionals que, per cert, han tornat a servir per a situar com a referent a la cultura amb marca valenciana, amb un <a href="https://www.diarilaveu.com/dia-3-la-novel-la-grafica-sobre-laccident-de-metro-de-valencia-premi-nacional-del-comic-2019">Premi Nacional del Còmic per a la novel·la gràfica sobre l'accident de metro</a> i un <a href="https://www.diarilaveu.com/paco-gimenez-guanya-el-premi-nacional-dil-lustracio">Premi Nacional d'Il·lustració per a Paco Giménez</a>. <br/><br/>Al marge d'això, Gallén considera que aquest any serà una oportunitat per a desenvolupar una "tasca pedagògica" per a acostumar la sensibilitat del veïnat al futur pròxim de la ciutat i que el protagonisme del disseny durant el 2022 permetrà marcar precedent per a afavorir la col·laboració entre el sector creatiu privat i les institucions públiques per a les futures remodelacions urbanístiques que s'escometen en la ciutat. <br/><br/>De fet, Gallén destaca el futur Consell del Disseny que s'establirà a València pròximament. Fa poques setmanes, la regidora d'Acció Cultural, Maite Ibáñez, junt amb la vicealcaldessa Sandra Gómez, presentaven aquest projecte de punt de reunió per a harmonitzar les inquietuds del sector amb les nous canvis de la ciutat que afecten el conjunt de la societat valenciana. <br/><br/><b>El compromís de les institucions amb el món creatiu</b><br/><br/>Aquesta mesa de diàleg amb el sector ja és una petita mostra que les llavors que ha sembrat la candidatura cap al 2022 poden donar els seus fruits. El suport institucional, de fet, ja està fent-se evident: en els seus pressuposts municipals per al 2020, <a href="https://www.diarilaveu.com/recta-final-coneixer-valencia-sera-capital-mundial-disseny-2022">l'Ajuntament de València aportarà a l'organització de la candidatura 500.000 euros</a>, als quals se sumaran els 750.000 euros de 2021 i un milió d'euros per al 2022. En conjunt, el consistori i la Generalitat aportaran a la iniciativa un total de 4,5 milions dels 9 amb què es pretén dur endavant la candidatura. <br/><br/>Així mateix, estan sent les institucions les que busquen el suport d'altres agents estatals: l'Ajuntament ja ha instat el govern espanyol a prendre's aquesta capitalitat com un projecte d'Estat. I també, de la resta del món del disseny. Si la candidatura ja va nàixer per a unir tots els dissenyadors del País Valencià –com ara del sector de la ceràmica a Castelló o del calçat a Elx–, ara, també es concebrà per a aplegar el sector creatiu del conjunt de l'estat espanyol. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/nova-marea-violeta-valencia-25n-2019"/>
        <a href="https://www.diarilaveu.com/puig-defensa-visio-federal-psoe-federar-unir-diversitat-aixo-espanya"/>
        <a href="https://www.diarilaveu.com/no-fa-falta-dia-addicional-autoritat-portuaria-defensa-abalos-coses-clares"/>
      </related>
    </article>
  </body>
</html>