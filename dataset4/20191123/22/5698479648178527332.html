<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/23/benny-gantz-warns-netanyahu-is-risking-internal-war-calls-likud-to-unity-coalition-israel"/>
    <meta property="og:site_name" content="euronews"/>
    <meta property="article:published_time" content="2019-11-23T22:24:10+00:00"/>
    <meta property="og:title" content="رقیب نتانیاهو نسبت به خطر «جنگ داخلی» هشدار داد"/>
    <meta property="og:description" content="رهبر حزب آبی و سفید از سران حزب لیکود خواست که به تشکیل دولت وحدت ملی تحت رهبری او رضایت دهند."/>
  </head>
  <body>
    <article>
      <h1>رقیب نتانیاهو نسبت به خطر «جنگ داخلی» هشدار داد</h1>
      <address><time datetime="2019-11-23T22:24:10+00:00">23 Nov 2019, 22:24</time> by <a rel="author">یورونیوز فارسی </a></address>
      <p>بنی گانتس، رهبر حزب آبی و سفید اسرائیل روز شنبه ضمن هشدار نسبت به بروز «جنگ داخلی» در این کشور، بنیامین نتانیاهو، نخست وزیر اسرائیل را متهم کرد که مردم کشورش را به «گروگان» گرفته است.</p>
      <p>رهبر حزب آبی و سفید از سران حزب راستگرای لیکود خواست تا با تشکیل دولت وحدت ملی به همراه حزب آبی و سفید، از بنیامین نتانیاهو پیروی نکنند. این در حالی است که بنیامین نتانیاهو رهبری حزب لیکود را برعهده دارد.</p>
      <p>نخست وزیر اسرائیل روز پنجشنبه گذشته پس از آنکه دادستان کل این کشور به اتهام «فساد مالی» علیه او اعلام جرم کرد از «تلاش برای کودتا» علیه خود به وسیله دادستانان سخن گفت.</p>
      <p>بنی گانتس در سخنان تند خود علیه بنیامین نتانیاهو گفت: «یک وطن پرست واقعی مردم اسرائیل را به خاطر جدال حقوقی خود گروگان نمی گیرد.»</p>
      <p>او در بخش دیگری از سخنانش نخست وزیر اسرائیل را متهم کرد که با اقدامات خود خطر «جنگ داخلی» به وجود آورده است.</p>
      <p>رهبر حزب آبی و سفید از سران حزب لیکود خواست که به تشکیل دولت وحدت ملی تحت رهبری او رضایت دهند. بنی گانتس پیشنهاد کرد که او در دولت وحدت ملی با مشارکت حزب لیکود دو سال نخست وزیر باشد و پس از آن بنیامین نتانیاهو در صورت تبرئه در دادگاه نخست وزیر شود.</p>
      <p>حزب لیکود در واکنش به سخنان بنی گانتس تاکید کرد که حزب آبی و سفید در تشکیل دولت آینده اسرائیل شکست خورده است.</p>
      <p>برخی رسانه های اسرائیل روز جمعه گزارش داده بودند که شماری از نمایندگان ارشد حزب لیکود در کنست (پارلمان اسرائیل) در حال رایزنی برای برکناری بنیامین نتانیاهو هستند. بنا به این گزارش ها نمایندگان ارشد حزب لیکود در کنست تلاش خواهند کرد تا با عزل بنیامین نتانیاهو از رهبری حزب طی ۲۱ روز آینده زمینه تشکیل دولت جدید و جلوگیری از برگزاری سومین انتخابات پارلمانی پیاپی را فراهم کنند.</p>
      <p>رووین روولین، رئیس جمهوری اسرائیل روز چهارشنبه گذشته از نمایندگان کنست خواست تا طی ۲۱ روز از میان ۱۲۰ نماینده پارلمان یک نفر را به عنوان نامزد نخست وزیری معرفی کنند. این درخواست پس از شکست بنیامین نتانیاهو و بنی گانتس در تشکیل دولت ائتلافی و در راستای جلوگیری از انحلال پارلمان و برگزاری انتخابات مجدد مطرح شد.</p>
    </article>
  </body>
</html>