<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_24/micheal-bloomberg-trump-mike-b7c1745e-0ed7-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Micheal Bloomberg ufficializza la candidatura: «Corro per sconfiggere Trump»"/>
    <meta property="og:description" content="L’editore miliardario, 77 anni, spiega che considera Trump «una minaccia esistenziale per il Paese». Il suo staff fa sapere che non accetterà donazioni e che, se eletto, rinuncerà a ogni compenso"/>
  </head>
  <body>
    <article>
      <h1>Micheal Bloomberg ufficializza la candidatura: «Corro per sconfiggere Trump»</h1>
      <h2>L’ex sindaco di New York, 77 anni, annuncia la sua candidatura alle primarie dem per la Casa Bianca. Il suo staff fa sapere che non accetterà donazioni e, se eletto, rinuncerà al compenso</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Giuseppe Sarcina, corrispondente da Washington</a></address>
      <p>Ora è ufficiale. Micheal Bloomberg si candida per la Casa Bianca. Oggi, domenica 24 novembre 2019, lo ha annunciato così sul suo sito per la campagna elettorale: «Corro per sconfiggere Donald Trump e ricostruire l’America. Non possiamo permetterci altri quattro anni di governo senza scrupoli con questo presidente. Trump rappresenta una minaccia esistenziale per il nostro Paese e per i nostri valori. Se dovesse vincere ancora, non riusciremo mai più a riparare i danni... Credo che l’insieme delle mie esperienze nel campo degli affari, dell’amministrazione e della beneficenza sia unico. E’ ciò che mi consentirà di vincere e di guidare il Paese». Bloomberg ha 77 anni, controlla il gruppo editoriale che porta il suo nome, è stato sindaco di New York dal 2002 al 2013. E’ l’ undicesima persona più ricca del mondo, con un patrimonio stimato intorno ai 54 miliardi di dollari da Forbes.</p>
      <h4>Perchè è importante</h4>
      <p>Un miliardario per la Casa Bianca, dunque. Ma anche per lui la strada sarà complicata. Per cominciare dovrà battere i concorrenti nelle primarie democratiche. <a href="https://www.corriere.it/opinioni/19_settembre_26/tragedia-politica-joe-biden-0b7f213c-e083-11e9-88f1-6c41e75d9585.shtml">Il suo primo vero rivale è Joe Biden</a>. L’ex vice-presidente guida ancora i sondaggi, ma ci sono dubbi profondi sulla sua capacità di coprire lo spazio politico potenziale a disposizione dei moderati. In Stati come Arizona e Florida, l’ex numero due di Obama, dovrebbe essere avanti almeno di 20 punti sui concorrenti di sinistra, invece ha un vantaggio al massimo di 10 lunghezze e in Iowa è addirittura sotto. Sarà questo il primo territorio di conquista per la campagna di Bloomberg.</p>
      <h4>Primo: conquistare il centro</h4>
      <p>Se il businessman di New York non dovesse riuscire a oscurare Biden, difficilmente potrà poi andare alla conta con l’ala radicale del partito, cioè con Bernie Sanders ed <a href="https://www.corriere.it/esteri/19_giugno_27/secchiona-statalista-patriota-di-sinistra-ciclone-warren-12be2cb0-9914-11e9-a7fc-0829f3644f7a.shtml">Elizabeth Warren</a>. Nel mezzo potrebbe esserci qualche altro inciampo, per esempio l’ascesa dell’outsider <a href="https://www.corriere.it/esteri/19_novembre_18/moderato-gay-chi-buttigieg-l-uomo-che-potrebbe-sfidare-trump-4f2e0a94-09df-11ea-bb7c-d14e3a07c9b7.shtml">Pete Buttigieg</a>. La campagna di Bloomberg metterà insieme «l’esperienza», come si legge nel comunicato, e soprattutto i soldi, tanti soldi. Sabato notte è partita la sua offensiva pubblicitaria in venti Stati dell’Unione: dalla California al Maine. Costo: <b>30 milioni di dollari, cioè la stessa somma raccolta, in un anno, da Bernie Sanders</b>; il doppio delle risorse accumulate finora da Biden. Secondo le indiscrezioni Bloomberg è pronto a mettere in campo fino a 100 milioni di dollari. I suoi consiglieri fanno sapere che l’ex sindaco di New York non accetterà finanziamenti dalle lobby e, in caso di vittoria, <b>farà il presidente gratis</b>. Al momento, solo l’altro billionaire del gruppo, Tom Steyer sembra in grado di reggere, con una cassa di 49,6 (dati ufficiali della Federal election commission al 15 ottobre scorso).</p>
      <h4>Il “supermartedì”</h4>
      <p>Il nuovo arrivato ha intenzione di saltare i primi quattro turni delle eliminatorie tra i democratici: Iowa, New Hampshire, Nevada e South Carolina. Punterà tutto sul “Supermartedì” del 3 marzo, quando saranno chiamati alle urne gli elettori di 14 Stati, tra i quali Texas e California che nel 2016 si pronunciarono molto più avanti.</p>
    </article>
  </body>
</html>