<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_24/giovanni-evangelisti-quel-salto-truccato-denunciavo-doping-mi-regalarono-bronzo-altre-storie-f8398af6-0d17-11ea-a4ca-70fa95996bd0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Giovanni Evangelisti e quel salto truccato. «Denunciavo il doping e mi regalarono il bronzo» | Altre storie"/>
    <meta property="og:description" content="A 32 anni dalla medaglia-truffa ai Mondiali di atletica (da 7,90 metri a 8,38), l’ex saltatore Giovanni Evangelisti ricorda: «Ero uno dei pochi atleti puliti, l'uso di sostanze vietate veniva coperto». La nuova passione per l'arte"/>
  </head>
  <body>
    <article>
      <h1>Giovanni Evangelisti e quel salto truccato. «Denunciavo il doping e mi regalarono il bronzo» | <a href="https://roma.corriere.it/cronaca/cards/io-c-ero-volte-ricordi-prima-pagina/1979-morte-all-olimpico-da-vita-cancello-scritte-indegne_principale.shtml">Altre storie</a></h1>
      <h2>A 32 anni dalla medaglia-truffa dei Mondiali di atletica (da 7,90 a 8.38 metri), l’ex saltatore ricorda: «Ero uno dei pochi atleti puliti, l’uso di sostanze vietate veniva coperto». La nuova passione: pittura e scultura</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Fabrizio Peronaci</a></address>
      <p>In tutti gli anni Ottanta e per metà dei Novanta è stato l’italiano che faceva i salti più lunghi, il primo a superare gli otto metri, il primo nella sua specialità a salire sul podio di un’Olimpiade (Los Angeles 1984, bronzo) e il primo atleta di livello internazionale a laurearsi e diventare architetto, tra un allenamento, una gara, un record ritoccato... Una vita sportiva senza ombre.</p>
      <figure>
        <img src="https://images2-roma.corriereobjects.it/methode_image/2019/11/22/Roma/Foto%20Roma%20-%20Trattate/Evangelisti%20con%20Carl%20Leweis-kr0D-U315012455822503UH-180x140@Corriere-Web-Roma.jpg?v=201911242120"/>
        <figcaption>Carl Lewis, oro, abbraccia Giovanni Evangelisti, proclamato terzo, dopo la gara truccata a Mondiali di atletica di Roma (1987)</figcaption>
      </figure>
      <p>Fino a quel giorno, 5 settembre 1987. Quando a Roma – in un Olimpico stracolmo - va in scena un giallo senza precedenti. Mondiali di atletica, salto in lungo. Carl Lewis, imperioso, è già volato a 8 metri e 67. Il sovietico poco meno. L’altro americano, Larry Myricks, si è fermato a 8.33. Irraggiungibile (o quasi) per il quarto, il nostro, Giovanni Evangelisti, 26 anni, campione dalle lunghe leve, che ora prende la rincorsa, accelera, stacca, si alza in volo e atterra attorno agli 8 metri. Il tabellone però - sorpresa, vivi applausi - si accende a una misura fantastica, insperata: 8 e 38! Vale la medaglia di bronzo! Ma lui non esulta, no. Le sue gambe le conosce bene, ha toccato terra un bel po’ prima. C’è qualcosa che puzza (molto) di combine e presto l’imbroglio verrà chiarito. Uno dei giudici di gara aveva spostato il prisma ottico e dato un calcetto alla sabbia per cancellare il segno.</p>
      <p><b>Architetto Evangelisti, sono passati 32 anni da quella storiaccia. A volte le cose da lontano si vedono meglio: come andò davvero? </b><br/>«Pensare a quel salto è come ricordare una vecchia morosa che non ha contato nulla. Le sensazioni di quei pochi attimi sono scomparse…»</p>
      <p><b>I successivi calcoli le assegnarono 7,90 metri contro 8,38: un’enormità di meno.</b><br/>«Ero contento, ma mi parve subito troppo. Però che dovevo fare? Io pensavo a saltare, non a fare il giudice».</p>
      <p><b>Un paio di mesi dopo, grazie a Gianni Minà e alla prova tv, lo scandalo esplose. </b><b><br/></b>«È passato tanto tempo e, grazie anche a una lettura storica, ho ben chiaro come andò. All’epoca in Italia il doping era parecchio diffuso e veniva coperto. Io mi arrabbiavo molto nel non vedere valorizzate le mie medaglie pulite. Quell’anno ai Mondiali indoor di Indianapolis mi diedero un nullo inesistente, su un salto corretto, con il quale avrei vinto...»</p>
      <p>
        <b>E quindi, quel 5 settembre 1987…</b>
      </p>
      <figure>
        <img src="https://images2-roma.corriereobjects.it/methode_image/2019/11/22/Roma/Foto%20Roma%20-%20Trattate/16.0.74792985-kr0D-U315012455822500fD-180x140@Corriere-Web-Roma.jpg?v=201911242120"/>
        <figcaption>Sandro Donati, oggi allenatore del marciatore Alex Schwazer</figcaption>
      </figure>
      <p>«Quando arrivarono i Mondiali di Roma a qualcuno venne l’idea di farmi un regalo, per compensare gli aiutini al doping che altri atleti italiani avevano avuto e continuavano ad avere. Pensarono: quello, poverino, merita anche lui qualcosa. Pensa che cagata. Senza dirmi niente, decisero di allungare il salto. L’intervento era concordato all’inizio, quando la gente era distratta, e infatti mi misero per primo. Ma io, carico com’ero, arrivai come una bomba sulla linea bianca e feci nullo. Così la falsificazione della misura, inserendo l’8.38, fu fatta all’ultimo salto, approfittando di una premiazione vicina, che creò confusione. La cosa era giunta anche alle orecchie di Sandro Donati, l’attuale allenatore di Alex Schwazer. Ma lui non mi disse nulla. Mi espose a una figuraccia tremenda, quando non c’entravo. Rinunciai ovviamente alla medaglia. Era il caso-atletica e diventò il caso-Evangelisti. Eravamo amici. Da allora non l’ho più visto».</p>
      <p><b>Ma Donati ha sempre denunciato il doping.</b><b><br/></b>«Certo, verissimo. Infatti io gli contesto soltanto il fatto di non avermi informato. Se avessi saputo cosa stavano tramando, non sarei mai andato in pedana. Io, qualche altro atleta e Donati facevamo la lotta al doping. Ecco perché la delusione fu doppia».</p>
      <p><b>Chi si dopava nel mondo dell’atletica leggera? </b><b><br/></b>«Accadeva in tutte le specialità. Nell’ambiente si sapeva benissimo chi assumeva sostanze. Anche nomi di primo piano, certo».</p>
      <slideshow>
        <figure>
          <img src="https://images2-roma.corriereobjects.it/methode_image/2019/11/24/Roma/Foto%20Gallery%20-%20Trattate/evangelisticoncarlleweis_ori_crop_MASTER__noscale__MGTHUMB-INTERNA.jpg"/>
          <figcaption>I salti, la prova-tv, i viaggi, le sculture</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/24/Roma/Foto%20Gallery/Evangelisti%20premiazione1_MGTHUMB-INTERNA.jpg"/>
          <figcaption>I salti, la prova-tv, i viaggi, le sculture</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/24/Roma/Foto%20Gallery/Evangelisti%20salto8_MGTHUMB-INTERNA.jpg"/>
          <figcaption>I salti, la prova-tv, i viaggi, le sculture</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/24/Roma/Foto%20Gallery/Evangelisti%20salto4_MGTHUMB-INTERNA.jpg"/>
          <figcaption>I salti, la prova-tv, i viaggi, le sculture</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/24/Roma/Foto%20Gallery/Evangelisti%20salto2_MGTHUMB-INTERNA.jpg"/>
          <figcaption>I salti, la prova-tv, i viaggi, le sculture</figcaption>
        </figure>
        <figcaption>I salti, la prova-tv, i viaggi, le sculture</figcaption>
      </slideshow>
      <p><b>Come fu il ritorno alle gare, qualcosa si ruppe? </b><b>L’anno seguente, alle Olimpiadi di Seul, ottenne comunque un buon quarto posto. </b><b><br/></b>«Continuai ad allenarmi, ma l’accaduto mi diede molto fastidio: passai dall’essere ricordato come uno dei pochi atleti italiani puliti e vincenti a quello del salto di Roma».</p>
      <p><b>Brutto risveglio per l’atleta sognatore, cresciuto sportivamente in provincia, a Padova, catapultato negli intrighi «romani». </b><b><br/></b>«A dire il vero l’idea di atletica romantica per me era già finita da un pezzo. Mi ero accorto che molti baravano subito dopo essere entrato nel mondo agonistico, nel 1980».</p>
      <p><b>Con le attuali tecnologie un salto «allungato» di mezzo metro potrebbe ripetersi?</b><b><br/></b>«Penso di no... Però attenzione: il nullo è ancora a discrezione dei giudici».</p>
      <p>
        <b>Certo che lei è rimasto proprio scottato: si fida davvero poco!</b>
      </p>
      <figure>
        <img src="https://images2-roma.corriereobjects.it/methode_image/2019/11/22/Roma/Foto%20Roma%20-%20Trattate/312.0.1300237569-kdCI-U31501245582250D-140x180@Corriere-Web-Roma.jpg?v=201911242120"/>
        <figcaption>Filippo Tortu, centometrista</figcaption>
      </figure>
      <p>«Ma no, resto soddisfatto della mia carriera. Però non mi tappo gli occhi con ipocrisia. Mi si stringe il cuore quando vedo come è ridotta l’atletica. La Fidal viene gestita da persone che c’erano ai miei tempi e non hanno saputo riorganizzare il sistema. Nessun ricambio, nessuna autocritica, nessuna idea per rilanciare il settore. Aspettano nasca il talento di turno che gli risolva le cose, come ora Tortu, o Tamberi, per la velocità e il salto in alto. Ma non dimentichiamo che questi campioni non sono il frutto della federazione, ma dei rispettivi padri».</p>
      <p><b>Nessuna speranza di ripresa? </b><b><br/></b>«Faccio sempre questo esempio: una nazione come l’Italia con 60 milioni di abitanti se non fa assolutamente nulla ai Mondiali prende da 0 a 3 medaglie, perché qualcosa arriva sempre. Ma se la Fidal facesse qualcosa si arriverebbe almeno a 6. Invece, da anni, oscilliamo da zero titoli a 1. Quindi cosa ce ne facciamo della federazione?»</p>
      <p>
        <b>Lei si laureò nel 1989, nel pieno della carriera. Un modo per puntare su altro nella vita?</b>
      </p>
      <figure>
        <img src="https://images2-roma.corriereobjects.it/methode_image/2019/11/22/Roma/Foto%20Roma%20-%20Trattate/Evangelisti%20con%20la%20moglie-kdCI-U31501245582250d3F-140x180@Corriere-Web-Roma.jpg?v=201911242120"/>
        <figcaption>Giovanni Evangelisti oggi</figcaption>
      </figure>
      <p>«Ho voluto laurearmi perché mi sarebbe piaciuto fare l’architetto. Io chiusi con l’agonismo cinque anni dopo, nel 1994, ed è stato brutto constatare che se ti dedichi a uno sport ad alto livello poi, quando esci a 33-35 anni, o ancora più avanti, come accadde oggi, è difficilissimo inserirsi nel mondo del lavoro. Non a caso quasi tutti gli atleti che hanno vinto molto non fanno il medico, l’avvocato, l’ingegnere... Nel 1993 chiesi un aiuto al Coni. L’allora presidente Mario Pescante mi ricevette due volte e promise di chiamarmi presto. Sto ancora aspettando la sua telefonata».</p>
      <p><b>Vita privata? </b><b><br/></b>«Ho due figli, Claudia e Nicola, di 22 e 20 anni, ai quali ho parlato della mia vita sportiva e dell’importanza della lealtà. Entrambi sono iscritti all’università. Il ragazzo salta anche lui, è bravo, sta sui 7,20. Però gli consiglio di studiare per crearsi un futuro più solido».</p>
      <p><b>Ma lei l’architetto l’ha poi fatto o no? </b><b><br/></b>«Certo, mi occupo di compravendite e di ristrutturazioni di immobili. Ho ancora un piede nello sport, al Cus Padova, dove alleno alcuni giovani, però le vere passioni nel frattempo sono diventate altre…»</p>
      <p><b>Un Evangelisti inedito. </b><br/>«Mi dedico all’arte, ho messo su un piccolo atelier. Mi è sempre piaciuta la pittura, dipingo paesaggi. E realizzo anche sculture. Opere astratte, secondo il mio gusto e stato d’animo, anche sulla base delle reminescenze tecniche dai tempi dell’università, con materiali come il legno, il rame, la pasta da dentista. E poi io e la mia famiglia ci divertiamo a viaggiare, a scoprire zone ancora poco turistiche. Africa, India e Sud America mi sono rimaste nel cuore. Ora sto partendo con un amico alpinista per la Patagonia e la devo salutare, stavo giusto preparando la valigia…»<br/>10-continua<br/>(fperonaci@rcs.it)</p>
      <slideshow>
        <figure>
          <img src="https://images2-roma.corriereobjects.it/methode_image/2019/10/05/Roma/Foto%20Roma/Combo%20sopravvissuti%20Colafigli,%20Danesi,%20Mancini,%20Moretti,%20Pernasetti%20e%20Abbatino.jpg"/>
        </figure>
        <figure>
          <img src="https://images2-roma.corriereobjects.it/methode_image/2019/10/05/Roma/Foto%20Roma%20-%20Trattate/paparelli2gabriele-kghd-u31401614485796alg-593x443corriere-web-roma_MASTER.jpg"/>
        </figure>
        <figure>
          <img src="https://images2-roma.corriereobjects.it/methode_image/2019/10/05/Roma/Foto%20Roma%20-%20Trattate/Rosanna%20a%2087%20anni-2-kGhD-U31401614485796qB-593x443@Corriere-Web-Roma.JPG"/>
        </figure>
        <figcaption>«Io c’ero». Volti e ricordi da prima pagina</figcaption>
      </slideshow>
      <p>PRECEDENTI PUNTATE DI «CHE FINE HANNO FATTO»<br/><a href="https://roma.corriere.it/notizie/cronaca/19_settembre_22/morte-all-olimpico-paparelli-40-anni-dopo-la-mia-vita-cancellare-scritte-indegne-fotostoria-474c9490-dc98-11e9-95a3-10409ad8b828.shtml"><br/>1 - Morte all’Olimpico, il figlio di Paparelli: «Giro con lo spray per cancellare scritte indegne»</a> (22/9/2019)</p>
      <p><a href="https://roma.corriere.it/notizie/cronaca/19_settembre_29/rosanna-madre-scandalo-62-anni-riccardo-mi-ha-ringiovanita-bb7a8368-e229-11e9-a114-86d8f3deb29e.shtml">2 - Nel 1994 fu mamma a 62 anni: «Il mio Riccardo mi ha ringiovanita, ho 87 anni e guido l’auto»</a> (29/9/2019)</p>
      <p><a href="https://roma.corriere.it/notizie/cronaca/19_ottobre_05/io-ex-sequestrato-vi-racconto-quei-17-giorni-prigionia-bambino-altre-storie-9e618384-e45f-11e9-ae1a-c38fc044b2b3.shtml">3 - Il primo bambino sequestrato a Roma oggi insegna Economia alla Bicocca: «Quei 17 giorni legato nel bosco»</a> (5 ottobre 2019)</p>
      <p><a href="https://roma.corriere.it/notizie/cronaca/19_ottobre_13/attentato-mafia-roma-cosi-salvai-maurizio-costanzo-maria-de-filippi-le-foto-altre-storie-22b78c3a-ec41-11e9-bbaa-5355d8cbf64b.shtml">4 - Bomba di mafia in via Fauro, parla l’autista: «Così salvai Costanzo, la De Filippi e il cane»</a> (13 ottobre 2019)</p>
      <p><a href="https://roma.corriere.it/notizie/cronaca/19_ottobre_20/banda-magliana-ricordi-franchino-becchino-la-bara-de-pedis-capolavoro-le-altre-storie-433446fa-f1ce-11e9-a348-893b72e3b5c5.shtml">5 - Banda della Magliana, i ricordi di Franchino il becchino: «A De Pedis bara di lusso. Che fatica portarla a S. Apollinare» </a>(20 ottobre 2019)</p>
      <p><a href="https://roma.corriere.it/notizie/cronaca/19_ottobre_27/re-cecconi-dubbi-maestrelli-jr-ero-li-mai-creduto-scherzo-rapina-foto-altre-storie-c03ec51e-f820-11e9-a2fc-5cf2f6fbb505.shtml">6 - Morte di Re Cecconi, i dubbi di Maestrelli jr: «Ero lì. Mai creduto allo scherzo della rapina»</a> (27 ottobre 2019)</p>
      <p><a href="https://roma.corriere.it/notizie/cronaca/19_novembre_03/terrorismo-1982-morte-tempio-mio-figlio-stefano-dovere-memoria-le-foto-altre-storie-a98daf48-fcd9-11e9-850d-5e44dc14944c.shtml">7 - 1982, attentato alla Sinagoga. La mamma di Stefano, il piccolo ucciso: «Anche io ferita, vidi la sua bara bianca dall’ospedale»</a> (3 novembre 2019)</p>
      <p><a href="https://roma.corriere.it/notizie/cronaca/19_novembre_10/scomparsa-federico-caffe-un-genio-anche-nell-addio-come-lui-solo-majorana-altre-storie-7f50b696-024f-11ea-9239-aaac9df492cd.shtml">8 - La scomparsa di Federico Caffè (aprile 1987) raccontata dal suo allievo più caro: «Mi regalò Il fu Mattia Pascal»</a> (10 novembre 2019)</p>
      <p><a href="https://roma.corriere.it/notizie/cronaca/19_novembre_17/banda-magliana-vita-boss-sopravvissuti-nuovi-hobby-innocui-malannile-altre-storie-78e4fb3c-0957-11ea-b74a-83e463a73bb9.shtml">9 - Banda della Magliana, la nuova vita dei (pochi) sopravvissuti tra hobby (innocui) e malanni</a> (17 novembre 2019)</p>
    </article>
  </body>
</html>