<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/atletika/atletika-atlet-roku-anketa-muhammadova-kipchoge-vysledky_1911232201_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T22:01:00+00:00"/>
    <meta property="og:title" content="Atletkou roku je překážkářka Muhammadová. V mužské kategorii obhájil vytrvalec Kipchoge"/>
    <meta property="og:description" content="Nejlepší maratonec současnosti Kipchoge navázal na loňský triumf. Letos historické tabulky oficiálně nepřepsal, ale v říjnu ve Vídni jako první uběhl maraton pod dvě hodiny."/>
  </head>
  <body>
    <article>
      <h1>Atletkou roku je překážkářka Muhammadová. V mužské kategorii obhájil vytrvalec Kipchoge</h1>
      <address><time datetime="2019-11-23T22:01:00+00:00">23 Nov 2019, 22:01</time> by <a rel="author">ČTK</a></address>
      <p>
        <b>Keňský maratonec Eliud Kipchoge je podruhé za sebou nejlepším světovým atletem roku. Mezi ženami zvítězila mistryně světa a světová rekordmanka v běhu na 400 metrů překážek Dalilah Muhammadová z USA. Výsledky tradiční ankety vyhlásilo vedení světové atletiky v Monaku.</b>
      </p>
      <p>Nejlepší maratonec současnosti Kipchoge navázal na loňský triumf, ke kterému mu pomohl světový rekord z Berlína. Tentokrát historické tabulky oficiálně nepřepsal, ale v říjnu ve Vídni jako první uběhl maraton pod dvě hodiny. V nestandardních podmínkách zdolal trať za 1:59:40.</p>
      <related>
        <h4>Číst článek</h4>
        <a href="https://www.irozhlas.cz/sport/atletika/atletika-atlet-roku-zuzana-hejnova-barbora-spotakova-nikola-ogrodnikova-praha_1911092258_mim"/>
      </related>
      <p>V anketě předčil například evropského rekordmana na 400 metrů překážek Karstena Warholma nebo vítěze Diamantové ligy na 100 i 200 metrů a mistra světa na dvoustovce Noaha Lylese.</p>
      <p>Poprvé se světovou atletkou roku stala devětadvacetiletá Američanka Muhammadová. Konkurentka nejlepší české atletky Zuzany Hejnové dvakrát v sezoně překonala světový rekord. Nejprve šestnáct let staré maximum vylepšila na národním šampionátu na 52,20 a pak rekord ve finále mistrovství světa stlačila na 52,16 a získala svůj první světový titul.</p>
      <p>V anketě nechala za sebou například světovou rekordmanku v maratonu Brigid Kosgeiovou nebo nizozemskou běžkyni Sifan Hassanovou, která zaběhla světový rekord na míli a na MS získala nezvyklý double na tratích 10.000 a 1500 metrů.</p>
      <p>Vycházející hvězdou se stal devatenáctiletý Etiopan Selemon Barega, vicemistr světa v běhu na 5000 metrů z Dauhá. Mezi ženami tutéž kategorii ovládla osmnáctiletá ukrajinská výškařka Jaroslava Mahučichová, která na MS svedla velký souboj s favorizovanou Marií Lasickeneovou. Získala stříbro v novém juniorském světovém rekordu 204 centimetrů.</p>
      <p>Trenérskou cenu získal irský průkopník v Keni Colm O'Connell. Do nyní velmi známého střediska v Itenu přišel v roce 1976 a postupně měl v péči pětadvacet mistrů světa včetně světových rekordmanů na 800 metrů Wilsona Kipketera a Davida Rudishy.</p>
      <p>Cenu za čin fair play dostal Braima Suncar Dabó z Guiney-Bissau, který v rozběhu na 5000 metrů v Dauhá pomohl vyčerpanému Jonathanu Busbymu z Aruby. Když ho v posledním kole míjel, nepředběhl ho, ale půl kola ho podpíral až do cíle. V sobotu se na pódiu znovu setkali oba.</p>
      <figure>
        <iframe data-src="https://twitter.com/WorldAthletics/status/1198321679128240129?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/sport/atletika/eliud-kipchoge-homolac-maraton-beh-atletika_1910141739_mov"/>
        <a href="https://www.irozhlas.cz/sport/atletika/doping-rusko-dmitrij-sljachtin-rezignace-julia-tarasenkova_1911231323_jgr"/>
        <a href="https://www.irozhlas.cz/sport/atletika/atletika-hod-ostepem-nikola-ogrodnikova-atlet-roku-trener-jan-zelezny_1911101104_tat"/>
        <a href="https://www.irozhlas.cz/sport/atletika/atletika-atlet-roku-2018-nikoila-ogrodnikova-ostep-vyhlaseni-vystoupeni_1811110926_tat"/>
      </related>
    </article>
  </body>
</html>