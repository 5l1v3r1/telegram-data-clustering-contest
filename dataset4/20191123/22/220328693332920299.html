<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/3120-mlrd-natrupani-v-srebrniya-fond-407483.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T22:20:59+00:00"/>
    <meta property="og:title" content="3,120 млрд. натрупани в „Сребърния фонд“"/>
    <meta property="og:description" content="Парите остават дългосрочно като депозит в БНБ"/>
  </head>
  <body>
    <article>
      <h1>3,120 млрд. натрупани в „Сребърния фонд“</h1>
      <address><time datetime="2019-11-23T22:20:59+00:00">23 Nov 2019, 22:20</time> by <a rel="author">сс</a></address>
      <p>Общият паричен ресурс в края на октомври в Държавния фонд за гарантиране устойчивост на държавната пенсионна система, по известен като Сребърния фонд, е в размер на  а 3,120 млрд. лв. От тях 3,067 млрд. лв. са оформени в годишни депозити в БНБ с решения на Управителния съвет на фонда. Това става ясно от данни на Министерството на финансите (МФ), съобщава Инвестор.бг</p>
      <p>Трансферираните през октомври средства към гаранционния фонд от фонд „Пенсии“ в ДОО са в размер на 3,41 млн. лв. За първото тримесечие на годината сумата е 17,67 млн. лв., а за второто – 141,45 млн. лв. За третото тримесечие на 2019 г. сумата е 35,82 млн. лв. Общо за 2018 г. са трансферирани 136,54 млн. лв.</p>
      <p>Според приетата стратегия за инвестиране на средствата на фонда за 2019-2021 г., натрупаните средства остават на депозит в БНБ поне до 2021 г., а най-вероятно и до 2040 г.</p>
      <p>Резервните пари за пенсии, които трябва да гарантират стабилност на пенсионната система, ще се управляват все така консервативно, както и към момента. Както и предшествениците си, финансовият министър Владислав Горанов прецени в началото на октомври миналата година, че това е най-безопасната стратегия. В края на октомври тази година министрите решиха да не правят промени във въпросната стратегия, въпреки че законът им дава възможност за корекции.</p>
      <p>Освен това настоящите пазарни условия не предполагат реализирането на висока доходност при желаните ниски нива на инвестиционен риск, поради което най-добрата алтернатива за инвестиране на средствата на Фонда ще продължи да бъде под формата на депозит в Българската народна банка или други инструменти по сметки в нея.</p>
      <p>Бизнесът от години настоява постъпленията в Сребърния фонд да „се подкрепят“ с допълнителни източници, но към момента няма движение в тази посока.</p>
      <p>Според Лидия Шулева, бивш вицепремиер и бивш социален министър, основател на консултантска къща „Бизнес интелект", Сребърният фонд не би имал особено значима роля в бъдещето на пенсионната система у нас. „При създаването си Сребърният фонд даваше основания да се смята, че може да запълни дефицити в пенсионната система на фона на демографската криза. Към момента липсите на Националния осигурителния институт вече възлизат на около 4 млрд. лв.“, коментира Шулева в ефира на Bloomberg TV Bulgaria преди месец. Единствената функция на Сребърния фонд засега е да подкрепя фискалния резерв, посочи още тя.</p>
      <p> </p>
    </article>
  </body>
</html>