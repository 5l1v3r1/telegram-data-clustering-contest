<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112583"/>
    <meta property="og:site_name" content="MGR Online"/>
    <meta property="article:published_time" content="2019-11-23T22:27:00+00:00"/>
    <meta property="og:title" content="&quot;คล็อปป์&quot; รับหงส์ต่ำกว่ามาตฐาน พอใจซิว 3 แต้มกลับบ้าน"/>
    <meta property="og:description" content="เจอร์เกน คล็อปป์ กุนซือ ลิเวอร์พูล ยอมรับลูกทีมสะดุด เนื่องจากโปรแกรมเบรกทีมชาติ แต่ยังพอใจผลงานเอาชนะ คริสตัล พาเลซ หวุดหวิด 2-1 ศึก พรีเมียร์ ลีก อังกฤษ ที่สนาม เซลเฮิร์สท ปาร์ก คืนวันเสาร์ที่ 23 พฤศจิกายนรองแชมป์เก่า ฟอร์มต่ำกว"/>
  </head>
  <body>
    <article>
      <h1>"คล็อปป์" รับหงส์ต่ำกว่ามาตฐาน พอใจซิว 3 แต้มกลับบ้าน</h1>
      <address><time datetime="2019-11-23T22:27:00+00:00">23 Nov 2019, 22:27</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011646601.JPEG"/>
        <figcaption>เจอร์เกน คล็อปป์</figcaption>
      </figure>
      <p>เจอร์เกน คล็อปป์ กุนซือ ลิเวอร์พูล ยอมรับลูกทีมสะดุด เนื่องจากโปรแกรมเบรกทีมชาติ แต่ยังพอใจผลงานเอาชนะ คริสตัล พาเลซ หวุดหวิด 2-1 ศึก พรีเมียร์ ลีก อังกฤษ ที่สนาม เซลเฮิร์สท ปาร์ก คืนวันเสาร์ที่ 23 พฤศจิกายน<br/><br/>รองแชมป์เก่า ฟอร์มต่ำกว่ามาตรฐานครึ่งแรก แถมเคราะห์ดีที่ยังครบ 45 นาทีแรก สกอร์ 0-0 ด้วยความช่วยเหลือของ เทคโนโลยีวิดีโอช่วยตัดสิน (VAR) ริบประตูของ เจมส์ ทอมกินส์ ปราการหลัง พาเลซ <br/><br/>อย่างไรก็ตาม ทีมเยือน ค่อยๆ กระเตื้องหลังพักครึ่ง ถึงแม้ถูกประตูของ วิลฟรีด ซาฮา หักล้างลูกยิงปลดล็อกของ ซาดิโอ มาเน กองหน้าชาวเซเนกัล ทว่ายังตอบโต้ทันควัน เก็บชัย 12 จาก 13 เกมแรก ด้วยประตูชัยของ โรแบร์โต เฟอร์มิโน หัวหอกบราซิเลียน<br/><br/>บิ๊กบอสชาวเยอรมัน กล่าว "อุปสรรคที่ผมพูดอยู่บ่อยๆ คือ นักเตะหลายคนกลับมาจากทีมชาติ วันนี้ผมยอมรับว่า เราไม่ได้อยู่ในฟอร์มดีสุด เพราะเกมแบบนีั้ คุณต้องทำให้มั่นใจว่า คุณพร้อมจะสู้เพื่อผลการแข่งขัน และเราทำได้ตั้งแต่นาทีแรก"<br/><br/>"เราสามารถเล่นดีกว่านี้ได้หรือเปล่า? ได้สิ แต่นักเตะของเราที่อยู่บนสนามบางคน ยังอยู่บนเครื่องบินขากลับจากเมือง อาบู ดาบี (ผู้เล่นทีมชาติบราซิล) ช่วงเช้าวันพฤหัสบดี (21 พ.ย.) มันไม่ใช่ข่าวดีเลย"<br/><br/>"การเล่นเพื่อผลการแข่งขันที่บ้าน คริสตัล พาเลซ มันไม่ใช่งานง่าย ดังนั้นถือว่าน่าพอใจ ผมไม่รู้ว่าใครจะพูดอย่างไร แต่ผมรู้ว่า 37 แต้ม จาก 13 เกม คือ สิ่งที่ยอดเยี่ยม และคุณคงทำไม่ได้ด้วยรูปเกมที่เหนือกว่าทุกเกม เราไม่ได้มาที่นี่เพื่อส่งสัญญาณบางอย่าง แค่มาเพื่อ 3 แต้ม"</p>
    </article>
  </body>
</html>