<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/24/news/prima_la_fenice_fiato_sospeso-241752524/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T22:31:00+00:00"/>
    <meta property="og:title" content="La prima alla Fenice col fiato sospeso, a Venezia torna la paura acqua alta"/>
    <meta property="og:description" content="La preoccupazione per l'apertura stagionale del teatro non è finita: oggi atteso un picco di 140 centimetri"/>
  </head>
  <body>
    <article>
      <h1>La prima alla Fenice col fiato sospeso, a Venezia torna la paura acqua alta</h1>
      <h2>La preoccupazione per l'apertura stagionale del teatro non è finita: oggi atteso un picco di 140 centimetri</h2>
      <address><time datetime="2019-11-23T22:31:00+00:00">23 Nov 2019, 22:31</time> by <a rel="author">VERA MANTENGOLI</a></address>
      <p>VENEZIA. È stata una corsa contro il tempo quella per garantire oggi la prima del Don Carlo di Verdi, ma la preoccupazione al Teatro La Fenice non è finita. Le previsioni danno anche per questa mattina un’acqua alta eccezionale di 140 centimetri alle 8.50 e una di 115 alle 21.40, ma fino all’ultimo le condizioni atmosferiche potrebbero cambiare. La sala macchine del Teatro non è stata infatti risparmiata dalla <a href="https://www.repubblica.it/cronaca/2019/11/12/news/maltempo_meteo_allerta-240908876/">spaventosa acqua alta</a> di 187 centimetri dello scorso 12 novembre che ha messo in ginocchio la città e causato alla Fenice due milioni di euro di danni. Nonostante si sia lavorato giorno e notte per ripristinare il cuore meccanico del teatro, l’incubo di una nuova ondata rimane.<br/><br/>“Abbiamo visto come le previsioni possono cambiare da un momento all’altro, a seconda dei venti che sono imprevedibili” ha detto ieri il sovrintendente Fortunato Ortombina “Il Teatro La Fenice va tutelato per altri 500 anni e per ora adesso non ci sono soluzioni alle alte maree eccezionali. Per questo la preoccupazione c’è ed è ancora tanta”. Inutile negare la paura di un’altra ondata che, come la scorsa settimana, ha superato le paratoie del Teatro di 183 centimetri e costretto i cantanti a provare al Teatro Comunale di Treviso, mentre alla Fenice si faceva l’impossibile pur di aprire il sipario oggi.<br/><br/>“Nessuno ha previsto la settimana scorsa dove sarebbe arrivata l’acqua alta e in questo c’è una grande attinenza con il Don Carlo” conclude Ortombina “È l’opera che meno distingue tra buoni e cattivi perché tutti devono fare i conti con qualcosa che sta al di sopra di loro. Qualcuno ci ha assicurato che non ci saranno più fenomeni di acqua alta questo tipo? Mi sembra proprio di no e anche nel nostro caso siamo di fronte a qualcosa che non possiamo per adesso controllare”. </p>
    </article>
  </body>
</html>