<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/scandal-impuscaturi-prahova-sectie-vot-barbat-327144.html"/>
    <meta property="og:site_name" content="Observator"/>
    <meta property="article:published_time" content="2019-11-23T22:57:00+00:00"/>
    <meta property="og:title" content="Un bărbat beat care voia să voteze a provocat scandalul cu împușcături de la secția de vot din Prahova"/>
    <meta property="og:description" content="Scandalul cu împușcături de la secția de vot din Drăgăneasca, Prahova, a pornit de la un bărbat beat. El a cerut polițistului care păzea secția să-l lase să voteze. Când a fost refuzat, a izbucnit scandalul."/>
  </head>
  <body>
    <article>
      <h1>Un bărbat beat care voia să voteze a provocat scandalul cu împușcături de la secția de vot din Prahova</h1>
      <address><time datetime="2019-11-23T22:57:00+00:00">23 Nov 2019, 22:57</time> by <a rel="author">Cristian Totestean</a></address>
      <p>
        <b>
          <b>Scandalul cu împușcături de la secția de vot din Drăgăneasca, Prahova, a pornit de la un bărbat beat. El a cerut polițistului care păzea secția să-l lase să voteze. Când a fost refuzat, a izbucnit scandalul.</b>
        </b>
      </p>
      <p>Deși votul în România la alegerile prezidențiale începe duminică la ora 07.00, un bărbat beat a venit sâmbătă seară la secția de votare 523 din Drăgăneasca și a cerut să voteze.</p>
      <h3>Cum s-a ajuns la împușcături</h3>
      <p>Polițistul care păzea secția l-a refuzat pe alegător și l-a trimis acasă. Înfuriat, bărbatul și-a chemat mai mulți prieteni și a revenit la secția de votare, ca să se răzbune pe polițist.</p>
      <p>Potrivit unor surse apropiate anchetei, scandalagiii au intrat peste agent în secție. Când acesta a avertizat că va folosi pistolul din dotare, ei l-au ignorat și s-au năpustit asupra lui.</p>
      <p>Când <a href="https://observator.tv/eveniment/barbat-impuscat-politist-sectie-vot-prahova-327140.html">polițistul l-a împușcat în picior</a> pe unul dintre indivizi, atacatorii s-au speriat și au fugit. Agentul a ieșit afară și a mai tras câteva focuri, spun martorii.</p>
      <p>Scandalagiii au fost prinși și duși la audieri la o secție de poliție din Câmpina. Bărbatul împușcat în picior, G. D., un tânăr de 30 de ani, a fost spitalizat și este în afara oricărui pericol.</p>
    </article>
  </body>
</html>