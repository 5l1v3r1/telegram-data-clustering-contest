<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598804/tessara-kai-sto-1-apo-tin-koryfi-i-leipsia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Τεσσάρα και στο -1 από την κορυφή η Λειψία"/>
    <meta property="og:description" content="Η Λειψία συνέτριψε με σκορ 4-1 την Κολωνία και μείωσε στον έναν βαθμό την διαφορά από την κορυφή της βαθμολογίας στην Bundesliga και την πρωτοπόρο..."/>
  </head>
  <body>
    <article>
      <h1>Τεσσάρα και στο -1 από την κορυφή η Λειψία</h1>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Sigmalive.Sports</a></address>
      <p>Η Λειψία συνέτριψε με σκορ 4-1 την Κολωνία και μείωσε στον έναν βαθμό την διαφορά από την κορυφή της βαθμολογίας στην Bundesliga και την πρωτοπόρο Γκλάντμπαχ.<br/> <br/> <br/>Τι κι αν προερχόταν από την διακοπή λόγω των εθνικών ομάδων; Η Λειψία συνέχισε την ξέφρενη πορεία της και το επιβεβαίωσε και με αντίπαλο την Κολωνία. Η ομάδα της Ανατολικής Γερμανίας έφτασε εύκολα στο 4-1, στο πλαίσιο της 12ης αγωνιστικής της Bundesliga και, όπως η Μπάγερν Μονάχου νωρίτερα, μείωσε στον έναν βαθμό την διαφορά από την πρωτοπόρο Γκλάντμπαχ. Από την άλλη, η Κολωνία γνώρισε την τέταρτη σερί ήττα και παρέμεινε κάτω από την επικίνδυνη ζώνη.<br/> <br/>Η Λειψία έκανε ένα μαγικό πρώτο ημίχρονο, στο οποίο προηγήθηκε 3-1, έχοντας 11 τελικές προσπάθειες και 74% κατοχή μπάλας. Το σκορ άνοιξε στο 22’ ο Βέρνερ, ο οποίος έγινε ο νεότερος παίκτης που φτάνει τις 200 συμμετοχές στην Μπουντεσλίγκα σε ηλικία 23 ετών, 8 μηνών και 18 ημερών. Δέκα λεπτά αργότερα, ο Φόρσμπεργκ με πέναλτι διπλασίασε τα τέρματα της ομάδας του και στο 37’ ο Λάιμερ έκανε το 3-0. Η Κολωνία αντέδρασε και δύο λεπτά αργότερα μείωσαν το σκορ με τον Τσίχος.<br/> <br/>Με… φόρα μπήκε και στο δεύτερο ημίχρονο η ομάδα του Γιούλιαν Νάγκελζμαν, χάνοντας δύο σημαντικές ευκαιρίες με τον Ενκουνκού (50’ και 51’), άλλη μια με τον Φόρσμπεργκ (57’), ενώ δέκα λεπτά αργότερα, ήταν η σειρά του Βέρνερ να αστοχήσει από πλεονεκτική θέση. Ένα λεπτό αργότερα, ο Μοντέστ έχασε μεγάλη ευκαιρία να ξαναβάλει στο παιχνίδι την ομάδα του Μάρκους Γκίζντολ και στο 79’ ο Φόρσμπεργκ, με το δεύτερο προσωπικό του τέρμα, έδωσε διαστάσεις θριάμβου στην νίκη της Λειψίας με τελικό σκορ 4-1.</p>
    </article>
  </body>
</html>