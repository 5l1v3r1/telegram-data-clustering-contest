<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/sport/news-manchester-city-lepszy-od-chelsea-w-hicie-kolejki-udany-debi,nId,3350829"/>
    <meta property="og:site_name" content="RMF24"/>
    <meta property="article:published_time" content="2019-11-23T22:01:08+00:00"/>
    <meta property="og:title" content="Manchester City lepszy od Chelsea w hicie kolejki. Udany debiut Mourinho w Tottenhamie"/>
    <meta property="og:description" content="Manchester City pokonał Chelsea Londyn 2:1 w hitowym meczu 13. kolejki angielskiej ekstraklasy, a lider tabeli Liverpool - w identycznym stosunku bramek - wygrał z Crystal Palace. Udany debiut w Tottenhamie Hotspur zanotował trener Jose Mourinho: zespół Portugalczyka pokonał lokalnego rywala z West Ham United 3:2."/>
  </head>
  <body>
    <article>
      <h1>Manchester City lepszy od Chelsea w hicie kolejki. Udany debiut Mourinho w Tottenhamie</h1>
      <address><time datetime="2019-11-23T22:01:08+00:00">23 Nov 2019, 22:01</time> by <a rel="author" href="https://www.rmf24.pl/tylko-w-rmf24/edyta-bienczak" target="_blank">Edyta Bieńczak</a></address>
      <p>
        <b>Manchester City pokonał Chelsea Londyn 2:1 w hitowym meczu 13. kolejki angielskiej ekstraklasy, a lider tabeli Liverpool - w identycznym stosunku bramek - wygrał z Crystal Palace. Udany debiut w Tottenhamie Hotspur zanotował trener Jose Mourinho: zespół Portugalczyka pokonał lokalnego rywala z West Ham United 3:2.</b>
      </p>
      <h4>Manchester City lepszy od Chelsea Londyn</h4>
      <figure>
        <img src="https://i.iplsc.com/zawodnicy-manchesteru-city-ciesza-sie-z-gola-riyada-mahreza-/0009EPX4GYHI7EFW-C123-F4.png"/>
        <figcaption>Zawodnicy Manchesteru City cieszą się z gola Riyada Mahreza w pojedynku z Chelsea Londyn<cite>/Jon Super /PAP/EPA</cite></figcaption>
      </figure>
      <p>W 12. kolejce Premier League broniący tytułu Manchester City przegrał z Liverpoolem 1:3, znacznie utrudniając sobie walkę o trzecie mistrzostwo z rzędu. By nie zwiększać dystansu do lidera tabeli, podopieczni Hiszpana Josepa Guardioli musieli na własnym terenie zdobyć komplet punktów w pojedynku z Chelsea. Londyńczycy z kolei chcieli wygrać siódmy z rzędu mecz w lidze.</p>
      <p>Lepiej rozpoczęli ci ostatni: w 21. minucie<b> do siatki trafił Francuz Ngolo Kante.</b> Z prowadzenia "The Blues" cieszyli się jednak niedługo: już w 29. minucie<b> wyrównał bowiem Belg Kevin De Bruyne, </b>a w 37. <b>wynik ustalił Algierczyk Riyad Mahrez.</b></p>
      <p>Po tym zwycięstwie "The Citizens" mają 28 punktów - o dwa więcej od Chelsea, ale o dziewięć mniej od lidera tabeli - Liverpoolu. Do wicelidera - Leicester City - tracą punkt.</p>
      <h3>Przeczytaj również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fsport%2Fnews-liga-niemiecka-koniec-strzeleckiej-serii-roberta-lewandowski%2CnId%2C3350754%3Fparametr%3Dembed_linki">Liga niemiecka: Koniec strzeleckiej serii Roberta Lewandowskiego</a>
        </li>
      </ul>
      <h4>Liverpool wygrywa z Crystal Palace</h4>
      <figure>
        <img src="https://i.iplsc.com/gol-zawdonika-liverpoolu-roberto-firmino-w-starciu-z-crystal/0009EPX9STSH420R-C123-F4.png"/>
        <figcaption>Gol zawdonika Liverpoolu Roberto Firmino w starciu z Crystal Palace<cite>/FACUNDO ARRIZABALAGA /PAP/EPA</cite></figcaption>
      </figure>
      <p>We wcześniejszym sobotnim spotkaniu Liverpool wygrał w Londynie z Crystal Palace 2:1.</p>
      <p>Na pierwszego w tym spotkaniu gola kibice musieli czekać do 49. minuty, kiedy to dla Liverpoolu<b> trafił Senegalczyk Sadio Mane. </b>W 82. minucie<b> wyrównał Wilfried Zaha z Wybrzeża Kości Słoniowej, </b>ale kilka chwil później bramkę na 2:1 zdobył <b>Brazylijczyk Roberto Firmino.</b></p>
      <p>Dla podopiecznych niemieckiego szkoleniowca Juergena Kloppa był to <b>30. z rzędu ligowy mecz bez porażki!</b></p>
      <p>W tabeli Liverpool ma obecnie osiem punktów przewagi nad wiceliderem - <b>Leicester City, które wygrało na wyjeździe z Brighton &amp; Hove Albion 2:0.</b> Jedną z bramek zdobył z rzutu karnego <b>Jamie Vardy, który z 12 golami prowadzi w klasyfikacji strzelców Premier League.</b></p>
      <h4>Udany debiut Mourinho w Tottenhamie</h4>
      <figure>
        <img src="https://i.iplsc.com/jose-mourinho-i-zawodnicy-tottenhamu-hotspur-dele-alli-i-heu/0009EPXDXL8BXPT0-C123-F4.png"/>
        <figcaption>Jose Mourinho i zawodnicy Tottenhamu Hotspur - Dele Alli i Heung-Min Son - po meczu z West Ham United<cite>/WILL OLIVER /PAP/EPA</cite></figcaption>
      </figure>
      <p>Dużym zainteresowaniem kibiców futbolu cieszył również pierwszy mecz tej kolejki angielskiej ekstraklasy: Tottenham Hotspur - po raz pierwszy pod wodzą Portugalczyka Jose Mourinho - pokonał West Ham United 3:2.</p>
      <p>Było to <b>pierwsze zwycięstwo "Kogutów" na terenie rywala od 10 miesięcy.</b></p>
      <p>Bramki dla Tottenhamu zdobyli <b>Koreańczyk Son Heung-Min (36.), Brazylijczyk Lucas Moura (43.) i Harry Kane (49.),</b> dla West Hamu natomiast trafili <b>Michail Antonio (73.) i Włoch Angelo Ogbonna (90+6.).</b></p>
      <h4>Jose Mourinho: "Zanim rywale strzelili nam dwa gole, byłem zupełnie spokojny"</h4>
      <p>Jose Mourinho zastąpił w tym tygodniu Argentyńczyka Mauricio Pochettino, zwolnionego z powodu słabych wyników drużyny, którą w poprzednim sezonie - wbrew wszelkim oczekiwaniom - wprowadził do finału Ligi Mistrzów.</p>
      <p>Komentując swój pierwszy mecz na ławce trenerskiej Tottenhamu, Portugalczyk stwierdził: <b>"Zanim rywale strzelili nam dwa gole, byłem zupełnie spokojny.</b> Graliśmy dobrze, robiliśmy wszystko tak, jak ćwiczyliśmy na treningu. Mogliśmy strzelić na 4:0 i zakończyć mecz. Na szczęście mam za sobą wiele lat w Premier League i w przerwie <b>powiedziałem piłkarzom, że nawet jak w 85. minucie będziemy prowadzić 3:0, to nic nie będzie jeszcze przesądzone".</b></p>
      <p>Mourinho usprawiedliwiał spadek koncentracji swoich podopiecznych w końcówce spotkania.</p>
      <p>"Wpłynęło na to wiele czynników. <b>Było widać, że piłkarzom udzielały się emocje po odejściu mojego poprzednika.</b> Poza tym ci, którzy grali mecze w swoich drużynach narodowych, byli zmęczeni" - powiedział.</p>
      <p>Tottenham z dorobkiem 17 punktów zajmuje obecnie dziewiąte miejsce w ligowej tabeli. West Ham, w którego składzie wciąż nie ma kontuzjowanego bramkarza Łukasza Fabiańskiego, zgromadził punktów 13 i plasuje się na 16. pozycji.</p>
      <p>Warto dodać, że w ostatnich siedmiu kolejkach "Młoty" zdobyły tylko dwa punkty.</p>
      <h3>Przeczytaj również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fsport%2Fnews-polacy-na-podium-kubacki-najlepszy-indywidualnie-tak-zaczyna%2CnId%2C3350664%3Fparametr%3Dembed_linki">Polacy na podium, Kubacki najlepszy indywidualnie! Tak zaczynamy w Wiśle nowy sezon Pucharu Świata</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fsport%2Fnews-dawid-kubacki-po-druzynowym-konkursie-w-wisle-nie-ma-co-szuk%2CnId%2C3350791%3Fparametr%3Dembed_linki">Dawid Kubacki po drużynowym konkursie w Wiśle: Nie ma co szukać dziury w całym</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fsport%2Fnews-gadzet-bez-mocy-norwescy-skoczkowie-o-nowych-butach-polakow%2CnId%2C3350777%3Fparametr%3Dembed_linki">"Gadżet bez mocy". Norwescy skoczkowie o nowych butach Polaków</a>
        </li>
      </ul>
    </article>
  </body>
</html>