<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/flamengo-zdobylo-copa-libertadores/fn40fpj"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T22:18:22+00:00"/>
    <meta property="og:title" content="Flamengo zdobyło Copa Libertadores"/>
    <meta property="og:description" content="Po niezwykle emocjonującym meczu Flamengo pokonało w finale Copa Libertadores Rive Plate 2:1 i sięgnęło po to cenne trofeum. Obie drużyny już w doliczonym czasie gry otrzymały po czerwonej kartce i kończyły ten mecz w &quot;10&quot;."/>
  </head>
  <body>
    <article>
      <h1>Flamengo zdobyło Copa Libertadores</h1>
      <address><time datetime="2019-11-23T22:18:22+00:00">23 Nov 2019, 22:18</time> by <a rel="author" href="https://www.przegladsportowy.pl/autorzy/michal-guz" target="_blank">Michał Guz</a></address>
      <p>
        <b>
          <b>Po niezwykle emocjonującym meczu Flamengo pokonało w finale Copa Libertadores Rive Plate 2:1 i sięgnęło po to cenne trofeum. Obie drużyny już w doliczonym czasie gry otrzymały po czerwonej kartce i kończyły ten mecz w "10".</b>
        </b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Aż do 89. minuty zanosiło się, że piłkarze River Plate jako pierwszy południowoamerykański klub od blisko dwóch dekad będą mogli pochwalić się, że zdobyli Copa Libertadores dwa razy z rzędu. Potem rzeczywistość przypomniała, że Jesus jest z Rio. Stał się cud: dwa gole strzelił będący w tym sezonie za Atlantykiem nie do powstrzymania Gabriel Barbosa i Latynosi mają swój odpowiednik niezapomnianego finału Ligi Mistrzów Bayern - Manchester United z 1999 roku.</p>
      <p>Flamengo, najpopularniejszy klub w Kraju Kawy, czekał na wygraną w tym turnieju bardzo długo, bo od 1981 roku. - Kiedy wyjeżdżaliśmy na finał z naszego ośrodka treningowego, czułem, że stoją za nami nie tylko fani Flamengo, ale cała Brazylia - wyznał przed meczem rozgrywanym w peruwiańskiej Limie Portugalczyk Jorge Jesus, trener późniejszych zwycięzców. Przy okazji zdjął „klątwę” z samego siebie. W Europie dał się poznać jako kompetentny, ale arcypechowy trener Benfiki, z którą dwa razy docierał do finału Ligi Europy i oba przegrywał w dramatycznych okolicznościach: w 2013 roku z Chelsea to jego drużyna straciła gola na 1:2 w 93. minucie, a rok później Sevilla pokonała Benfikę w rzutach karnych. Tym razem niezwykły zwrot sytuacji nastąpił na korzyść jego zespołu. Flamengo pod kierunkiem tego szkoleniowca przeobraziło się w zespół grający w sposób ofensywny, ale przy tym europejsko uporządkowany, szczególnie jeśli chodzi o grę bez piłki. Teraz okazuje się, że także niezwykle mocny mentalnie.</p>
      <p>- U nas w Portugalii mówi się, że jeśli masz więcej niż czterech Brazylijczyków w drużynie, robi się z tego nie zespół piłkarski, a zespół samby - opowiadał kiedyś brazylijskim dziennikarzom szkoleniowiec "Fla". O ironio, trenując pierwszy raz w życiu prawie samych Brazylijczyków, w pół roku zrobił z nich karne wojsko i sięgnął po największy trenerski sukces w karierze.</p>
      <p><b>Flamengo Rio de Janeiro - River Plate Buenos Aires 2:1 </b>(0:1)</p>
      <p><b>Bramki</b>: Gabriel Barbosa 89 i 90+2 - Rafael Santos Borre 15</p>
      <related>
        <a href="http://www.tvp.pl/45471202?copy_id=45471269"/>
      </related>
    </article>
  </body>
</html>