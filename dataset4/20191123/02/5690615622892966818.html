<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837350-vlada-iranu-pidtverdila-aresht-blizko-100-lideriv-protestiv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T02:48:00+00:00"/>
    <meta property="og:title" content="Влада Ірану підтвердила арешт близько 100 лідерів протестів"/>
    <meta property="og:description" content="КИЇВ. 23 листопада. УНН. Влада Ірану визнала арешт близько 100 ймовірних лідерів протестів, що не вщухають в країні. Один з духовних лідерів Ірану ятолла …"/>
  </head>
  <body>
    <article>
      <h1>Влада Ірану підтвердила арешт близько 100 лідерів протестів</h1>
      <address><time datetime="2019-11-23T02:48:00+00:00">23 Nov 2019, 02:48</time> by <a rel="author">Денис Масліков</a></address>
      <p><b>КИЇВ. 23 листопада. УНН.</b> Влада Ірану визнала арешт близько 100 ймовірних лідерів протестів, що не вщухають в країні. Один з духовних лідерів Ірану ятолла Ахмад Хатамі 22 листопада у Тегерані сказав вірянам, що "деякі з лідерів заворушень були анархістами, які заслуговують смертного вироку". Про це повідомляє <b>УНН</b> з посиланням на Радіо Свобода.</p>
      <p>Він звинуватив їх у нападах на мечеті та інші ісламські установи. Інші офіційні особи назвали демонстрантів "бандитами" і "бунтівниками" і звинуватили "іноземних ворогів" у "змові" проти іранського керівництва.</p>
      <p>Управління комісара ООН з прав людини та інші правозахисні групи вважають, що десятки демонстрантів були вбиті і поранені, а також значно більша, за офіційну, кількість людей опинилася за ґратами.</p>
      <p>Тегеран назвав такі оцінки "фальшивими" і заявив, що офіційно підтверджено загибель 9 людей і арешт більш ніж 1000.</p>
      <p>Незалежну оцінку ситуації в Ірані ускладнює широкомасштабне блокування доступу до інтернету.</p>
      <p>22 листопада США запровадили санкції проти міністра зв’язку Ірану Мохаммада Джавада Азарі-Джахромі за його роль у "широкомасштабній інтернет-цензурі" під час протестів у країні, повідомило Міністерство фінансів США.</p>
      <p>Нинішні демонстрації спалахнули після того, як уряд заявив, що почне обмежувати продаж пального в одні руки і підвищувати ціни через те, що економіка країни потерпає від санкцій США.</p>
      <p>За повідомленнями джерел, які змогли отримати доступ до інформації, протести упродовж цього тижня поширилися на більш ніж 100 іранських міст, відколи 15 листопада влада ввела обмеження на пальне.</p>
      <p>Нагадаємо, <a href="https://www.unn.com.ua/uk/news/1836304-biliy-dim-vistupiv-na-pidtrimku-protestuyuchikh-v-irani">Білий дім виступив на підтримку</a> протестуючих в Ірані.</p>
    </article>
  </body>
</html>