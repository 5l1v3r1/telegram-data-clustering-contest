<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/yuzde-74-umuz-dislerini-fircalamiyor-saglik-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="Yüzde 74’ümüz dişlerini fırçalamıyor!"/>
    <meta property="og:description" content="Yüzde 74’ümüz dişlerini fırçalamıyor! | aydinlik.com.tr"/>
  </head>
  <body>
    <article>
      <h1>Yüzde 74’ümüz dişlerini fırçalamıyor!</h1>
      <address>
        <time datetime="2019-11-23T02:00:00+00:00">23 Nov 2019, 02:00</time>
      </address>
      <p>
        <b>Araştırmalara göre Türkiye’de düzenli diş fırçalayanların oranı yüzde 26. Kişi başına düşen diş macunu 100 gram. Diş ve ağız sağlığı, genel sağlığımızın da korunmasında önem taşıyor.</b>
      </p>
      <p>Ağız ve diş sağlığının bozulması sindirim sisteminde, kalp, böbrek ve eklemlerde ciddi sağlık sorunlarına neden olabiliyor. Araştırmalara göre, kişi başına düşen diş macunu miktarı Türkiye’de sadece 100 gram. Türkiye nüfusunun yüzde 74’ü ise dişlerini fırçalamıyor.</p>
      <p>Diş Hekimi Aslı, Tapan 18-22 Kasım Ağız ve Diş Sağlığı Haftası nedeniyle önemli uyarılarda bulundu.</p>
      <p>Ağız, diş ve diş eti hastalıklarının hem Türkiye’de hem dünyada en önemli sağlık sorunlarının başında geldiğini ifade eden Tapan, şöyle konuştu: “Ağız vücuda açılan bir kapı gibidir, bu nedenle ağız sağlığı sadece düzgün konuşmak, sağlıklı beslenmek, estetik bir gülüşe ve ferah bir nefese sahip olmak için değil aynı zamanda bütün vücut sağlığının korunması için çok önemlidir. Ağız ve diş sağlığı konusunda gelinen nokta Türkiye’de çok iç açıcı değildir. Gelişmiş ülkelerde yılda ortalama iki defa diş hekimine gidilirken Türkiye’de neredeyse nüfusun yarısına yakını bir yıl içinde hiç diş hekimine gitmemektedir.”</p>
      <p>
        <b>DÜZENLİ FIRÇALAMA ORANI YÜZDE 26</b>
      </p>
      <p>Kişi başına düşen diş macunu miktarı hakkında bilgi veren Tapan, şöyle devam etti:</p>
      <p>“Araştırmalara göre, İtalya’da 270, İspanya’da 155, Türkiye’de ise sadece 100 gram diş macunu kullanılıyor. Türkiye’de düzenli diş fırçalayanların oranı yüzde 26. Bu sonuca göre Türkiye nüfusunun yüzde 74’ü dişlerini fırçalamıyor. Türkiye’de diş macunu kullanım oranı yüzde 50 iken nüfusun yüzde 10’u diş hekimine gitmiyor. Türkiye’de 4 kişiye yılda 1 adet diş fırçası düşerken; Avrupa ve Amerika’da 4 kişiye yılda 2,5 diş fırçası düşüyor. Türkiye’de 3 kişiden 1’i günde bir kez bile dişlerini fırçalamıyor. TÜİK verilerine göre ağız ve diş hastalıkları 0-6 yaş grubu çocuklarda ilk beş hastalık arasında; 7-14 yaş grubundaki çocuklarda ise bu sorun ilk sırada yer alıyor.”</p>
      <p>
        <b>GENEL SAĞLIĞIN AYNASI</b>
      </p>
      <p>Türkiye’nin ağız ve diş sağlığı açısından Avrupa ve Amerika ile kıyaslandığında daha çok eğitim ve bilinçlendirilmeye ihtiyacı olduğunu söyleyen Tapan, “Ağız ve diş sağlığı her zaman genel sağlığın bir parçasıdır. Ağız sağlığının bozulması sindirim sisteminde, kalp, beyin, böbrekler ve eklemlerde ciddi sağlık sorunlarına sebep olabilir. Yılda 2 kez düzenli diş hekimi kontrolü alışkanlık haline getirilmelidir” şeklinde konuştu.</p>
      <p>
        <b>FIRÇALADIKTAN SONRA YEMEK YEMEYİN!</b>
      </p>
      <p>Uzmanlar, çocukların diş temizliğine ilk süt dişinin çıkmasıyla başlanılması, çürük oluşumunun engellenmesi için fırçalamadan sonra yemek yedirilmemesi, süt ya da şurup formunda ilaç içirilmemesi konusunda ebeveynleri uyarıyor.</p>
      <p>İstanbul Okmeydanı Ağız ve Diş Sağlığı Hastanesi Başhekimi Dt. Ferhat Arol, süt dişlerinin zamanından erken çürüdüğü ve çekildiği takdirde ağız içinde meydana gelecek yer kayıplarının, çapraşıklıkların ileride ortodontik tedavi ihtiyacı doğuracağına dikkati çekti. Çekilmeyip kronik bir iltihap oluştururlarsa da hem alttan gelen kalıcı dişin kalsifikasyonuna hem de çocuğun genel sağlığının etkilenmesine neden olacağını anlatan Arol, süt dişlerinin ortalama 6 aydan sonra genellikle alt ön bölgeden başlayarak çıktığını söyledi.</p>
      <p>
        <b>1 BUÇUK YAŞINDA BAŞLAYIN</b>
      </p>
      <p>Kalıcı daimi dişlerin ise 6 yaşında çıkmaya başlayarak 12-13 yaşlarına kadar tamamlandığını dile getiren Arol, diş fırçası kullanımına azı dişlerinin (1,5-3 yaş) çıkmasıyla başlanılması gerektiğini aktardı.</p>
      <p>
        <b>YUTMASINA İZİN VERMEYİN</b>
      </p>
      <p>Diş fırçası seçerken çocukların ağız ve diş yapılarına uygun, küçük başlı ve yumuşak fırçaların tercih edilmesinin önemine değinen Arol, sert fırçaların diş etlerine zarar verebileceğini söyledi.</p>
      <p>Arol, diş macunu kullanmaya başlanıldığında, özellikle çocuklar için üretilen macunların seçilmesinin ve çok az miktarda kullanılmasının gerekliliğine işaret ederek, şöyle devam etti:“Çocukların diş macununu tükürmesi teşvik edilerek, yutmasına izin verilmemelidir. 3 yaş ve altında macunsuz ya da yarım pirinç tanesi kadar, 3 yaş ve üstünde ise bezelye tanesi kadar çocuk diş macunu kullanılmalıdır. Fırça hijyen açısından 3-6 ay arasında değiştirilmelidir. Çocuklarda diş fırçalama el becerilerinin gelişmesi için de önemlidir. Bu nedenle, çocukların dişlerini kendilerinin fırçalamasına izin verilmeli ancak son fırçalama beraber yapılmalıdır. Öte yandan, çocukların doğru fırçalamayı yapabilmeleri için el gelişimleri yaklaşık 7-8 yaş civarında tamamlanır.”</p>
      <p>
        <b>EN BÜYÜK YANLIŞ...</b>
      </p>
      <p>Ferhat Arol, çocukların dişleri akşam fırçalanmadığında sabaha dek diş yüzeyinde kalan yiyecek artıklarının ve uyku sırasında azalan tükürük akışının çürük oluşumunu hızlandırdığını aktararak, “Yapılan en büyük yanlış, fırçalamadan sonra bir şeyler yedirilmesi, süt ya da şurup formunda ilaç içirilmesi” diye konuştu.</p>
      <related>
        <h4>Benzer Haberler</h4>
        <a href="https://www.aydinlik.com.tr/dislerinizi-mutlaka-boyle-fircalayin-saglik-nisan-2018"/>
        <a href="https://www.aydinlik.com.tr/piyasa-gunlugu/2017-mayis/bu-hafta-en-cok-borsa-kazandirdi"/>
        <a href="https://www.aydinlik.com.tr/ekonomi/2017-ocak/dis-ticaretin-yuzde-5-i-altin-ve-mucevherden"/>
      </related>
    </article>
  </body>
</html>