<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/minima-voutsits-ke-pentarofski-pros-tin-ee-na-min-ksexastoun-ta-ditika-valkania"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T02:39:00+00:00"/>
    <meta property="og:title" content="Μήνυμα Βούτσιτς και Πενταρόφσκι προς την Ε.Ε. να μην ξεχαστούν τα Δυτικά Βαλκάνια"/>
    <meta property="og:description" content="Η Σερβία και η Βόρεια Μακεδονία έχουν πολύ καλές σχέσεις και υπάρχει μεγαλύτερη εμπιστοσύνη σε σύγκριση με πριν από ένα χρόνο, διαπιστώθηκε κατά τη συνάντηση που είχαν στο Βελιγράδι οι πρόεδροι των δύο χωρών, Αλεξάνταρ Βούτσιτς και Στέβο Πενταρόφσκι."/>
  </head>
  <body>
    <article>
      <h1>Μήνυμα Βούτσιτς και Πενταρόφσκι προς την Ε.Ε. να μην ξεχαστούν τα Δυτικά Βαλκάνια</h1>
      <address>
        <time datetime="2019-11-23T02:39:00+00:00">23 Nov 2019, 02:39</time>
      </address>
      <p>Η Σερβία και η Βόρεια Μακεδονία έχουν πολύ καλές σχέσεις και υπάρχει μεγαλύτερη εμπιστοσύνη σε σύγκριση με πριν από ένα χρόνο, διαπιστώθηκε κατά τη συνάντηση που είχαν στο Βελιγράδι οι πρόεδροι των δύο χωρών, Αλεξάνταρ Βούτσιτς και Στέβο Πενταρόφσκι.</p>
      <p>Ο πρόεδρος της Βόρειας Μακεδονίας πραγματοποιεί από την Παρασκευή διήμερη επίσημη επίσκεψη στη Σερβία. Στην κοινή συνέντευξη Τύπου ο πρόεδρος της Σερβίας ανέφερε ότι μεταξύ Βελιγραδίου και Σκοπίων σε πολιτικό επίπεδο εκτός από το θέμα της ανεξαρτητοποίησης του Κοσόβου δεν υπάρχει κανένα άλλο ανοιχτό ζήτημα. «Το μήνυμα μου προς τον λαό της Βόρειας Μακεδονίας είναι ότι εμείς δεν έχουμε κανένα αίτημα. Είμαστε οι μόνοι που δεν ζητάμε κάτι από εσάς, ούτε από το παρελθόν ούτε από το παρόν, παρά μόνο επιθυμούμε την συνεργασία για να εξασφαλίσουμε ένα καλύτερο μέλλον» υπογράμμισε ο Αλεξάνταρ Βούτσιτς.</p>
      <p>Ο Στέβο Πενταρόφσκι δήλωσε ιδιαίτερα ικανοποιημένος από τις συνομιλίες επισημαίνοντας ότι υπάρχει ταύτιση απόψεων όσον αφορά την περιφερειακή συνεργασία και την ευρωπαϊκή ολοκλήρωση των Δυτικών Βαλκανίων. «Από το Βελιγράδι στέλνουμε σαφή μηνύματα ότι τα Δυτικά Βαλκάνια δεν πρέπει να ξεχαστούν και ότι η ευρωπαϊκή ολοκλήρωση της περιοχής αποτελεί την μοναδική λύση που θα οδηγήσει στην μετεξέλιξη των κοινωνιών μας» τόνισε στην συνέντευξη Τύπου ο κ. Πενταρόφσκι.</p>
      <p>Ο πρόεδρος της Βόρειας Μακεδονίας αναφέρθηκε και στην συνάντηση που είχε πρόσφατα με τον Εμανουέλ Μακρόν όπως επίσης και στην πρόταση του Γάλλου προέδρου για την αναθεώρηση της διαδικασίας ένταξης στην Ευρωπαϊκή Ένωση. Ο Στέβο Πενταρόφσκι εκτίμησε ότι «πρόκειται για πολύπλοκή διαδικασία» και επανέλαβε την πάγια θέση του πως «δεν υπάρχει άλλη βιώσιμη εναλλακτική πρόταση από την ευρωπαϊκή ολοκλήρωση των Δυτικών Βαλκανίων». Οι πρόεδροι, Βούτσιτς και Πενταρόφσκι αύριο θα μεταβούν στην πόλη Νόβισαντ όπου θα παραστούν στην έναρξη εργασιών του 4ου περιφερειακού φόρουμ νεολαίας.</p>
    </article>
  </body>
</html>