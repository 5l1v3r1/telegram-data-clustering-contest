<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112399"/>
    <meta property="og:site_name" content="MGR Online"/>
    <meta property="article:published_time" content="2019-11-23T02:11:00+00:00"/>
    <meta property="og:title" content="อุบัติเหตุรับอรุณ! รถตู้โดยสารพุ่งชนท้ายพ่วง 18 ล้อ บน ถ.มอเตอร์เวย์ ดับ 1 บาดเจ็บ 6"/>
    <meta property="og:description" content="ศูนย์ข่าวศรีราชา- อุบัติเหตุรับอรุณ! รถตู้โดยสารพุ่งชนท้ายพ่วง 18 ล้อบนถนนมอเตอร์เวย์ กม. ที่ 67 + 700 ขาเข้ากรุงเทพฯ คนขับดับคาที่ นักเรียน รร. ท่าใหม่พลูสวัสดิ์จันทบุรี เจ็บ 5 ราย นักศึกษาหัวเฉียว สาหัส"/>
  </head>
  <body>
    <article>
      <h1>อุบัติเหตุรับอรุณ! รถตู้โดยสารพุ่งชนท้ายพ่วง 18 ล้อ บน ถ.มอเตอร์เวย์ ดับ 1 บาดเจ็บ 6</h1>
      <address><time datetime="2019-11-23T02:11:00+00:00">23 Nov 2019, 02:11</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011628101.JPEG"/>
      </figure>
      <p>ศูนย์ข่าวศรีราชา - <b>อุบัติเหตุรับอรุณ! รถตู้โดยสารพุ่งชนท้ายพ่วง 18 ล้อ บนถนนมอเตอร์เวย์ กม.ที่ 67+700 ขาเข้ากรุงเทพฯ ทำคนขับดับคาที่ นักเรียน ร.ร.ท่าใหม่พลูสวัสดิ์จันทบุรี เจ็บ 5 ราย นักศึกษาเภสัชฯ ม.หัวเฉียว สาหัส เบื้องต้นคาดคนขับหลับใน</b></p>
      <figure>
        <iframe src="https://www.youtube.com/embed/4_T_7MPJIRE" width="560" height="315" data-service="Youtube" scrolling="no"/>
      </figure>
      <p>เมื่อเวลา 06.00 น.วันนี้ (23 พ.ย.) พ.ต.ท.สุวิจักขณ์ มีแย้ม สารวัตร (สอบสวน) สถานีตำรวจทางหลวง 2 กองกำกับการ 8 (ทางหลวงมอเตอร์เวย์) ได้รับแจ้งเหตุรถตู้ชนท้ายรถพ่วงบนถนนมอเตอร์เวย์ กม.ที่ 67+700 ขาเข้ากรุงเทพมหานคร ม.6 ต.นาป่า อ.เมือง จ.ชลบุรี จึงประสานเจ้าหน้าที่กู้ภัยไตรคุณธรรม ชลบุรี เดินทางเข้าตรวจสอบ<br/><br/>ในที่เกิดเหตุพบรถตู้โดยสารเส้นทางสายกรุงเทพฯ-จันทบุรี ยี่ห้อโตโยต้า สีขาว เลขข้างรถ ม.2 (จ) 9907-13 (ช) หมายเลขทะเบียน 15-8040 กรุงเทพมหานคร สภาพด้านหน้าพังยับเยิน และมีแก๊สรั่วออกจากบริเวณหน้ารถตู้ ภายในที่นั่งคนขับพบศพ นายสาโรจน์ คลับคล้าย อายุ 33 ปี ชาว จ.เพชรบุรี สภาพคอ แขนและขาหัก<br/><br/>ส่วนบริเวณเบาะหลังพบร่าง น.ส.พรประภา อินทร์คง อายุ 23 ปี นักศึกษาเภสัชศาสตร์ มหาวิทยาลัยหัวเฉียวเฉลิมพระเกียรติ สภาพมีบาดแผลที่ใบหน้าอาการสาหัส เจ้าหน้าที่กู้ภัยต้องรีบนำตัวส่งโรงพยาบาลชลบุรี เป็นการด่วน<br/><br/>นอกจากนั้น ยังมีผู้ได้รับบาดเจ็บเล็กน้อยอีก 5 ราย เป็นนักเรียนจากโรงเรียนท่าใหม่พลูสวัสดิ์ จ.จันทบุรี ประกอบด้วย น.ส.ฤทัยชนก สิงห์คราญ อายุ 17 ปี น.ส.ธนัชพร เฉลยพจน์ อายุ 17 ปี น.ส.ศุภลัคน์ พันธุ์มณี อายุ 17 ปี น.ส.กีรติกา แพทย์รังสี อายุ 17 ปี และ น.ส.วิศรุตา พึ่งฝั่ง อายุ 17 ปี เจ้าหน้าที่กู้ภัยได้นำส่งโรงพยาบาลจุฬารัตน์<br/><br/>ห่างออกไปประมาณ 60 เมตร พบรถพ่วงหัวลาก 18 ล้อ ยี่ห้อนิสสัน หมายเลขทะเบียน 82-8273 สมุทรปราการ ซึ่งบรรทุกเหล็กแผ่นขนาดใหญ่ สภาพด้านท้ายรถมีรอยถูกชน<br/><br/>จากการสอบถามนักเรียนที่ได้รับบาดเจ็บทราบว่า ทั้งหมดได้พากันเหมารถตู้มาจาก จ.จันทบุรี เพื่อให้ไปส่งยังมหาวิทยาลัยศรีนครินทรวิโรฒ กรุงเทพมหานคร แต่ระหว่างทางได้เกิดอุบัติเหตุขึ้นก่อน<br/><br/>ด้าน นายสมถิ่น วิลาวัลย์ อายุ 48 ปี คนขับรถพ่วงเผยว่า ได้ขับรถพ่วงบรรทุกเหล็กแผ่นมาตามเส้นทางดังกล่าวในเลนซ้ายสุดด้วยความเร็วประมาณ 40 กิโลเมตรต่อชั่วโมง เนื่องจากรถบรรทุกหนัก และเมื่อมาถึงจุดเกิดเหตุได้ยินเสียงดังโครมบริเวณด้านท้ายรถ ซึ่งในครั้งแรกคิดว่าเหล็กแผ่นหลุดจากแท่นบังคับจึงจอดรถลงมาดู พบว่า มีรถตู้พุ่งเข้ามาชนท้ายและมีนักเรียนได้รับบาดเจ็บ จึงรีบเข้าให้การช่วยเหลือและโทรศัพท์แจ้งหน่วยงกู้ภัย รวมทั้งเจ้าหน้าที่ตำรวจ ส่วนสาเหตุคาดว่าคนขับรถตู้น่าจะหลับใน<br/><br/>ทั้งนี้ เจ้าหน้าที่ตำรวจจะได้เรียกผู้ที่ได้รับบาดเจ็บมาทำการสอบสวนเพิ่มเติม ก่อนจะดำเนินการตามขั้นตอนของกฎหมายต่อไป</p>
      <figure>
        <img src="https://mpics.mgronline.com/pics/Images/562000011628102.JPEG"/>
      </figure>
      <figure>
        <img src="https://mpics.mgronline.com/pics/Images/562000011628103.JPEG"/>
      </figure>
      <figure>
        <img src="https://mpics.mgronline.com/pics/Images/562000011628104.JPEG"/>
      </figure>
      <figure>
        <img src="https://mpics.mgronline.com/pics/Images/562000011628105.JPEG"/>
      </figure>
      <figure>
        <img src="https://mpics.mgronline.com/pics/Images/562000011628106.JPEG"/>
      </figure>
      <figure>
        <img src="https://mpics.mgronline.com/pics/Images/562000011628107.JPEG"/>
      </figure>
      <figure>
        <img src="https://mpics.mgronline.com/pics/Images/562000011628108.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112399"/>
      </related>
    </article>
  </body>
</html>