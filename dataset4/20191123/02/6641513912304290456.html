<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/halk-amerikanci-darbeye-karsi-meydanlarda-dunya-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-23T02:21:00+00:00"/>
    <meta property="og:title" content="Halk Amerikancı darbeye karşı meydanlarda"/>
    <meta property="og:description" content="Halk Amerikancı darbeye karşı meydanlarda | aydinlik.com.tr"/>
  </head>
  <body>
    <article>
      <h1>Halk Amerikancı darbeye karşı meydanlarda</h1>
      <address>
        <time datetime="2019-11-23T02:21:00+00:00">23 Nov 2019, 02:21</time>
      </address>
      <p>
        <b>Binlerce Bolivyalı ABD destekli darbeye karşı yürüyüşe geçti. Güvenlik güçlerinin sert müdahalesi sonucu hayatını kaybedenlerin cenazesi bu yürüyüşle uğurlandı. Polis cenazeleri taşıyan halka saldırdı</b>
      </p>
      <p>ABD destekli muhaliflerin ve ordunun baskısıyla istifa eden Devlet Başkanı Evo Morales'in yerine geçici devlet başkanlığına getirilen Jeanine Anez'e karşı gösteriler devam ediyor. Halkın barikat kurduğu El Alto kentinde güvenlik güçlerinin müdahalesi sonucu hayatını kaybeden 9 kişi için başkent La Paz'da merasim ve yürüyüş düzenlendi.</p>
      <p>Binlerce kişinin katılımıyla, hayatını kaybedenlerden 7'sinin cenazesinin taşındığı yürüyüş, La Paz'ın bitişiğinde, olayların yaşandığı El Alto kentinden başladı. Dikilitaş Meydanı'na kadar "Adalet istiyoruz", "Katil Anez", "Anez giderse barış gelir" sloganları atarak ilerleyen grup güvenlik güçlerinin engellemesiyle karşılaştı.</p>
      <p>
        <b>POLİS SALDIRISI</b>
      </p>
      <p>Polis, Hükümet Sarayı'nın da bulunduğu Murillo Meydanı'na girmek isteyen halka göz yaşartıcı gaz ve plastik mermilerle müdahale etti. Polisin, yaklaşık 2 saat süren gazlı müdahalesi sırasında cenazeler devrildi. Cenazelere sahip çıkmaya çalışan halk gazdan etkilendi, yaralananlar oldu.</p>
      <p>Güvenlik güçleri 19 Kasım'da, Anez'in istifasını isteyen ve Morales'e sahip çıkan yerli halkın El Alto kentinde barikatlarla kapattıkları akaryakıt ve LPG aktarım merkezinin bulunduğu Senkata Mahallesi'ne operasyon düzenlemişti. Operasyonda 9 sivil hayatını kaybetmiş 60'tan fazla kişi yaralanmıştı.</p>
      <p>Bu olayla Bolivya'da yaklaşık 800 kişinin yaralandığı şiddet dalgasında ölenlerin sayısı 33'e yükseldi.</p>
      <p>
        <b>SEÇİME YENİ ADAYLAR KATILACAK</b>
      </p>
      <p>Diğer yandan seçim tartışmaları sürüyor. İstifa eden Evo Morales'in liderliğini yaptığı Sosyalizm Hareketi (MAS) partisinin devlet başkanlığı seçimlerinde yeni adaylarla yarışacağı açıklandı.</p>
      <p>Bolivya Çokuluslu Yasama Meclisinin (ALP) alt kanadı olan Milletvekilleri Meclisi Başkan Yardımcısı ve MAS milletvekili Henry Cabrera, ülkede yayın yapan Unitel televizyonunda katıldığı programda, MAS'ın Yüksek Seçim Mahkemesi (TSE) için üye göstermeyeceğini ve Morales ile istifa eden yardımcısı Garcia Linera'dan farklı adaylarla seçime katılacağını duyurdu.</p>
      <p>
        <b>POMPEO'DAN ÇAĞRI</b>
      </p>
      <p>ABD Dışişleri Bakanı Mike Pompeo ise, darbeci siyaseti meşrulaştırmaya çalışan bir açıklama yaptı ve Morales'in partisine 'kenara çekil' dedi.</p>
      <p>Pompeo, "20 Ekim'de düzenlenen başkanlık seçimlerinde hile ve düzensizlik yapanlar Bolivya'nın iyiliği için kenara çekilmelidir. Bolivya'daki her siyasi partinin vatandaşların haklarına saygı gösterilen bir seçim sürecinde kendi seslerini duyurma hakkı vardır" ifadelerini kullandı.</p>
      <related>
        <h4>Benzer Haberler</h4>
        <a href="https://www.aydinlik.com.tr/ozgurluk-meydani/2017-nisan/amerikanci-pkk-yi-korku-sardi"/>
        <a href="https://www.aydinlik.com.tr/maduro-abd-nin-planlari-coktu-dunya-subat-2019"/>
      </related>
    </article>
  </body>
</html>