<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/business/n-k-singh-called-for-simplification-in-gst-process-1.1074202"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-23T02:02:49+00:00"/>
    <meta property="og:title" content="কেন্দ্রকে বার্তা অর্থ কমিশনের কর্তার"/>
    <meta property="og:description" content="এ দিন অবশ্য অর্থ প্রতিমন্ত্রী অনুরাগ ঠাকুর বলেন, জিএসটি আদায় কমেছে বিভিন্ন ব্যবসার মধ্যে চলা লেনদেনে ভুয়ো বিল তৈরির কারণেই। তাঁর অভিযোগ, এ ভাবে কর ফাঁকির জেরে কেন্দ্র চ্যালেঞ্জের মুখে পড়েছে। আদায় বাড়ছে না।"/>
  </head>
  <body>
    <article>
      <h1>কেন্দ্রকে বার্তা অর্থ কমিশনের কর্তার</h1>
      <address><time datetime="2019-11-23T02:02:49+00:00">23 Nov 2019, 02:02</time> by <a rel="author">সংবাদ সংস্থা</a></address>
      <p>জিএসটি আদায় কমায় সরকারি রাজকোষের হাল নিয়ে উদ্বেগ বাড়ছে দেশ জুড়ে। এই অবস্থায় ওই কর সংগ্রহ বাড়াতে ঘন ঘন তার হার বদলের বিরুদ্ধে সওয়াল করলেন পঞ্চদশ অর্থ কমিশনের চেয়ারম্যান এনকে সিংহ। জোর দিলেন জিএসটি ব্যবস্থার কাঠামো বদল ও তা জমার প্রক্রিয়া আরও সরল করার উপরেও।</p>
      <p>এ দিন অবশ্য অর্থ প্রতিমন্ত্রী অনুরাগ ঠাকুর বলেন, জিএসটি আদায় কমেছে বিভিন্ন ব্যবসার মধ্যে চলা লেনদেনে ভুয়ো বিল তৈরির কারণেই। তাঁর অভিযোগ, এ ভাবে কর ফাঁকির জেরে কেন্দ্র চ্যালেঞ্জের মুখে পড়েছে। আদায় বাড়ছে না। অনেকের কটাক্ষ, অথচ কর ফাঁকি রোখার যুক্তি দেখিয়েই এক সময় জিএসটি আনার পক্ষে সওয়াল করেছিল কেন্দ্র। উল্লেখ্য, পশ্চিমবঙ্গের অর্থমন্ত্রী অমিত মিত্রেরও অভিযোগ ছিল, ‘‘জিএসটি-তে জালিয়াতি-প্রতারণা বন্ধ করতে ফাঁকফোকর বোজানোর জন্য বারবার বলেছি। তা সত্ত্বেও জিএসটি পরিষদে আলোচনা হয়নি। কিছু অসৎ ব্যবসায়ী কাঁচামালে মেটানো করের ভুয়ো বিল দেখিয়ে টাকা দাবি করায় সরকারের রাজস্ব ক্ষতি হচ্ছে।’’</p>
      <p>কেন্দ্র ও রাজ্যগুলির মধ্যে করের ভাগ ঠিক করে অর্থ কমিশন। তার কর্তা হিসেবে জিএসটি আদায় আশানুরূপ না হওয়া নিয়ে আজ উদ্বেগ প্রকাশ করেন সিংহ। তাঁর দাবি, ‘‘এই ব্যবস্থা সরল না হলে তা চালুর উদ্দেশ্যই ব্যর্থ হবে। জিএসটি আদায় না-বাড়ার অন্যতম প্রধান কারণ কর জমা দেওয়ার জটিল প্রক্রিয়া।’’ এই করের হার ঘন ঘন বদলানোও আদায় বাড়ার পথে পাঁচিল তুলছে বলে মত তাঁর। সিংহের কথায়, ‘‘জিএসটি ব্যবস্থায় ওই সব পরিবর্তন এলে কর জমার খরচ কমবে। বাড়বে আদায়।’’</p>
      <p>পাশাপাশি, সিংহ কেন্দ্রকে দুষেছেন নীতি আয়োগের ভূমিকা পরিষ্কার করে ব্যাখ্যা না-করার জন্য। সওয়াল করেছেন কেন্দ্রীয় প্রকল্পগুলিকে আরও যুক্তিযুক্ত করার পক্ষেও।</p>
    </article>
  </body>
</html>