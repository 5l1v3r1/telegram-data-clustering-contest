<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/news-thiruvananthapuramkerala-23-11-2019/836302"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-23T02:54:00+00:00"/>
    <meta property="og:title" content="ഒന്നു മുട്ടിനോക്കാൻ വന്നതാണ്‌ മമ്മുട്ടി; ജോബിയുടെ കൈക്കരുത്തിൽ തോറ്റുപോയി"/>
    <meta property="og:description" content="‘ജോബിക്ക്‌ ഈ വേദിയിൽ ആരോടെങ്കിലും പഞ്ചഗുസ്‌തി പിടിക്കണം’ ..."/>
  </head>
  <body>
    <article>
      <h1>ഒന്നു മുട്ടിനോക്കാൻ വന്നതാണ്‌ മമ്മുട്ടി; ജോബിയുടെ കൈക്കരുത്തിൽ തോറ്റുപോയി</h1>
      <address><time datetime="2019-11-23T02:54:00+00:00">23 Nov 2019, 02:54</time> by <a rel="author">സ്വന്തം ലേഖകൻ</a></address>
      <p>തിരുവനന്തപുരം&gt; ‘ജോബിക്ക്‌ ഈ വേദിയിൽ ആരോടെങ്കിലും പഞ്ചഗുസ്‌തി പിടിക്കണം’ അവതാരകയുടെ വാക്കുകൾ കേട്ടപ്പോൾ ‘അങ്ങനെ ആരോടെങ്കിലും മുട്ടണ്ട, ഒരുകൈ ഞാൻതന്നെ നോക്കാം’ എന്നുപറഞ്ഞ്‌ മുന്നോട്ടുവന്നത്‌ മെഗാസ്‌റ്റാർ മമ്മൂട്ടി. ‘എന്റെ കൈയിൽനിന്ന്‌ പുരസ്‌കാരം വാങ്ങിയെന്ന്‌ കരുതി തോറ്റ്‌ തരണ്ട, കേട്ടോ’ എന്ന്‌ ജോബിയോട്‌ ഡയലോഗും അടിച്ചു. കൈരളി ടിവി ഫീനിക്‌സ്‌ പുരസ്‌കാര സമർപ്പണ വേദിയിലായിരുന്നു താരവും ചാമ്പ്യനും തമ്മിലുള്ള ‘കൊരുക്കൽ’.<br/>മത്സരിക്കാൻ ആരെങ്കിലും മതിയെന്ന്‌ കരുതിയ ഭിന്നശേഷി വിഭാഗത്തിലെ ലോക പഞ്ചഗുസ്‌തി ചാമ്പ്യൻ ജോബി മാത്യുവിന്‌ മമ്മൂട്ടി എതിരാളിയായി എത്തിയപ്പോൾ ആഹ്ലാദം. ഷർട്ടിന്റെ കൈഭാഗം കുറച്ച്‌ മേലോട്ട്‌ കയറ്റി മമ്മൂട്ടി. ജോബിയും വിട്ടില്ല. ബനിയന്റെ കൈ തെറുത്തു. രണ്ടുപേരും കരം കോർത്തു. <br/>കൈയടി മുഴങ്ങി. കാണികളുടെ മനസ്സിൽ ആവേശവും മിഴികളിൽ ആകാംക്ഷയും. ബിഗ്‌സ്‌ക്രീനിൽ വില്ലന്മാരെ മിന്നൽവേഗത്തിൽ നിലംപരിശാക്കുന്ന താരം നിമിഷങ്ങൾക്കുള്ളിൽ ജോബിയുടെ കരുത്തിന്‌ മുന്നിൽ അടിയറവ്‌ പറഞ്ഞു. ജോബിക്ക്‌ അഭിനന്ദനത്തിന്റെ ഷേക്ക്‌ ഹാൻഡും നൽകി മമ്മൂട്ടി.<br/>സംസാരിക്കാൻ ക്ഷണിച്ചപ്പോൾ മമ്മൂട്ടിയെക്കുറിച്ചുള്ള മധുരമുള്ള ഓർമകളും ജോബി പങ്കുവച്ചു. കോളേജ്‌ ആർട്‌സ്‌ ക്ലബ്‌ സെക്രട്ടറിയായിരുന്ന സമയത്ത്‌ ക്ലബ്‌ ഉദ്‌ഘാടനത്തിന്‌ ക്ഷണിക്കാൻ എത്തിയ നിമിഷമാണ്‌ ഓർത്തെടുത്തത്‌. തിരക്കുമൂലം വരാൻ കഴിയില്ലെന്നും എന്താവശ്യമുണ്ടെങ്കിലും നിനക്ക്‌ എന്നെ വിളിക്കാം എന്നുംപറഞ്ഞ്‌ സ്‌നേഹത്തോടെ മമ്മൂട്ടി ഫോൺ നമ്പർ നൽകിയ കാര്യം ജോബി പങ്കുവച്ചപ്പോൾ സദസ്സിൽ ഹർഷരാവം.<br/>കൈരളി ടിവി ചെയർമാന്റെ പ്രത്യേക പുരസ്‌കാരവും ജോബിക്ക്‌ മമ്മൂട്ടി സമ്മാനിച്ചു. ആലുവ സ്വദേശിയാണ്‌ ജോബി.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/idol-sreenarayana-guru/836323"/>
        <a href="https://www.deshabhimani.com/news/kerala/23cr-for-the-devolepment-of-medical-colleges/836320"/>
        <a href="https://www.deshabhimani.com/news/kerala/maharashtra-politics-sramachandran-pillai/836318"/>
      </related>
    </article>
  </body>
</html>