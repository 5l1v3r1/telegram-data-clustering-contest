<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/kenyszermunka-var-a-pesten-elfogott-egyiptomi-tudosra-zold-generator/mrhh7kd"/>
    <meta property="og:site_name" content="Blikk.hu"/>
    <meta property="article:published_time" content="2019-11-23T02:10:00+00:00"/>
    <meta property="og:title" content="Dicsőség helyett a rácsok várják: magyar milliárdosok küzdenek az egyiptomi feltalálóért, aki megalkotta a tökéletes zöld generátort"/>
    <meta property="og:description" content="Magyarország — Elismerés helyett 14 év börtön, sőt kényszermunka vár hazájában egy egyiptomi feltalálóra, aki jelenleg egy magyar börtönben várja sorsa jobbra fordulását. T. R. története mesébe illően indult, ám igazi rémálommá vált."/>
  </head>
  <body>
    <article>
      <h1>Dicsőség helyett a rácsok várják: magyar milliárdosok küzdenek az egyiptomi feltalálóért, aki megalkotta a tökéletes zöld generátort</h1>
      <address><time datetime="2019-11-23T02:10:00+00:00">23 Nov 2019, 02:10</time> by <a rel="author" href="https://www.blikk.hu/szerzo/lakat-eszter" target="_blank">Lakat Eszter [Főmunkatárs]</a></address>
      <p>
        <i>
          <b>Magyarország — Elismerés helyett 14 év börtön, sőt kényszermunka vár hazájában egy egyiptomi feltalálóra, aki jelenleg egy magyar börtönben várja sorsa jobbra fordulását. T. R. története mesébe illően indult, ám igazi rémálommá vált.</b>
        </i>
      </p>
      <p><b>A Blikk információi szerint a férfi hazájában elismert mérnök volt, szabadidejében pedig azon gondolkodott, miképpen lehetne a hőerőműveket úgy megreformálni, hogy ne károsítsák a környezetet, és sokkal hatékonyabban dolgozzanak. </b>A rengeteg tervezésnek, számolásnak meglett az eredménye, T. R. megalkotta a tökéletes „zöld” generátort.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Amint az egyiptomi állami vezetők megtudták, milyen kincs van a férfi kezében, maguknak akarták a találmányt, állította T. R.</p>
      <p><b>Előbb csak kérték, utóbb – a tudós egyik ismerőse szerint – a zsarolástól, a fenyegetéstől sem riadtak vissza, a tudós pedig elmenekült Egyiptomból.</b> Pár fős csapatával repülőre szállt, és meg sem álltak Magyarországig. Itt újra felragyogott a vállalkozás szerencsecsillaga, több komoly tőkével rendelkező befektetőt is találtak, akik fantáziát láttak T. R. találmányában, ami az egész energiatermelést megváltoztathatja.</p>
      <p>Miután szóban megállapodtak, azonnal megkezdődött a munka érdemi része, monumentális építkezésbe fogtak Magyarországon. Már szinte minden kész volt, amikor egyik nap a feltalálót a magyar reptéren rendőrök várták.<b> Kiderült: hazájában egy fedezet nélküli csekk használata miatt a távollétében 14 évnyi börtönre ítélték. A férfi kiadatási őrizetben van. </b>Fél, hogy amennyiben kiadják Egyiptomnak, kényszermunkára ítélik és még a találmányát is lenyúlják, és ingyen felépíttetik vele. A magyar milliárdosok is azért küzdenek, hogy a férfi Magyarországon maradhasson.</p>
      <p><b>– Ügyfelem forradalmian új találmány megalkotója, aki hazájában üldöztetéstől és kizsákmányolástól tart. Meggyőződése, hogy koholt vádak alapján, törvénysértő eljárásban ítélték el. </b>Nehéz helyzete ellenére csak a munka befejezése miatt aggódik, az idő múlása ugyanis tetemes károkat okoz azon üzleti partnereinek, akik bizalmukat és pénzüket a feltalálóba fektették – közölte a Blikk-kel dr. Tran Dániel, a tudós ügyvédje.</p>
      <p>
        <b>A miniszterben bízhat a férfi</b>
      </p>
      <p>Abban az esetben, ha a férfi sorsáról döntő bíró a kiadatás mellett dönt, még akkor sem biztos, hogy T. R.-nek haza kell mennie, hiszen a magyar igazságügy-miniszter még változtathat a verdikten.</p>
    </article>
  </body>
</html>