<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04731034?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="Nieuw verkeersbord tegen ongevallen aan spoorwegovergang"/>
    <meta property="og:description" content="Negen Vlaamse overwegen krijgen vanaf volgende week een extra waarschuwingsbord. Rij de sporen niet op als je niet zeker bent dat je kan doorrijden, is de ..."/>
  </head>
  <body>
    <article>
      <h6 class="kicker">Een op de drie ongevallen is gevolg van files op de overweg</h6>
      <h1>Nieuw verkeersbord tegen ongevallen aan spoorwegovergang</h1>
      <address>
        <time datetime="2019-11-23T02:00:00+00:00">23 Nov 2019, 02:00</time>
      </address>
      <p>
        <b>Negen Vlaamse overwegen krijgen vanaf volgende week een extra waarschuwingsbord. Rij de sporen niet op als je niet zeker bent dat je kan doorrijden, is de boodschap. Zo’n bord is nodig, zegt Infrabel. Want één op de drie ongevallen aan overwegen gebeurt door files op de sporen. En het gebeurde alleen al aan die negen overwegen 164 keer dat iemand in paniek de slagboom eraf reed.</b>
      </p>
      <p>Een rij auto’s met brandende remlichten aan de overkant van de spoorweg, en op de spoorweg een rood kruis. Zo ziet het nieuwe verkeersbord eruit dat de komende dagen op verschillende plaatsen geïnstalleerd wordt. De borden komen er aan negen spoorwegovergangen waar vaak auto’s staan aan te schuiven. Dat komt meestal door opstopping aan een kruispunt of rotonde verderop.</p>
      <p>Net als op een gewoon kruispunt is het ook bij een overweg verboden om erop te rijden voor je zeker bent dat je aan de overkant raakt voor het rood wordt. Maar op die negen overwegen gebeurt het maar al te vaak. En bij overwegen riskeer je daarbij meer dan alleen wat nijdig geclaxonneer.</p>
      <p>“Als de bel gaat terwijl ze in de file staan, kan dat paniek veroorzaken”, zegt Frédéric Petit, woordvoerder van Infrabel. “Omdat ze weten dat de trein nadert, willen ze soms te haastig vertrekken en slaat de motor af. Dat soort ongevallen willen wij voorkomen.”</p>
      <figure>
        <img src="https://static.nieuwsblad.be/Assets/Images_Upload/2019/11/22/cc867972-0c7d-11ea-9005-c5feac6d461c_web_scale_0.1003086_0.1003086__.jpg?nomaxwidth=280&amp;scale=both"/>
        <figcaption>Deze overweg in Gent krijgt een waarschuwingsbord.</figcaption>
      </figure>
      <p>De voorbije vijf jaar waren dergelijke situaties de oorzaak van ruim één op de drie ongevallen aan overwegen. <a href="https://www.nieuwsblad.be/cnt/dmf20190619_04468694">Alleen het negeren van de slagbomen is een nog vaker voorkomende oorzaak</a> (52 procent). Aan de negen overwegen waar het risico het grootst is, komt nu het specifieke verkeersbord. Het gaat om spoorwegovergangen in Gent, Izegem, Kuringen, Rotselaar, Groot-Bijgaarden, Lier, Nijlen, Herentals en Niel.</p>
      <p>Aan die negen overwegen botste sinds 2000 zestien keer een trein tegen een auto of vrachtwagen die door files op de sporen was blijven staan. Daarbovenop reed liefst 164 keer iemand de slagboom eraf. “Die hebben geluk gehad dat ze er tijdig af raakten”, zegt Petit.</p>
      <figure>
        <img src="https://static.nieuwsblad.be/Assets/Images_Upload/2019/11/22/e1bf3cf2-0c7d-11ea-9005-c5feac6d461c_web_scale_0.1003086_0.1003086__.jpg?nomaxwidth=280&amp;scale=both"/>
        <figcaption>Hier in Lier viel in 2005 nog een dode.</figcaption>
      </figure>
      <p>Ook in Wallonië komen er elf van dergelijke “blocking back”-panelen. In de maanden nadien zullen Infrabel en verkeersveiligheidsinstituut Vias de overwegen in het oog houden om het gedrag van de weggebruikers te evalueren. Afhankelijk van de resultaten zal Infrabel in de toekomst ook andere filegevoelige overwegen met de borden uitrusten.</p>
      <p>Het bord is ontworpen door Infrabel en voorgelegd aan een panel van 1.050 mensen om te testen of het duidelijk genoeg was. “Negen op de tien begrepen onmiddellijk waar het over ging. Door er geen tekst op te plaatsen, zorgen we ervoor dat het ook voor buitenlandse bestuurders duidelijk is.”</p>
    </article>
  </body>
</html>