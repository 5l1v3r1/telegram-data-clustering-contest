<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/piloten-ble-pagrepet-under-boarding/71848759"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T02:03:50+00:00"/>
    <meta property="og:title" content="«Piloten» ble pågrepet under boarding"/>
    <meta property="og:description" content="Med et falsk ID-kort og pilotuniform lurte Rajan Mahbubani (48) mange trill rundt."/>
  </head>
  <body>
    <article>
      <h1>«Piloten» ble pågrepet under boarding</h1>
      <h2>Med et falsk ID-kort og pilotuniform lurte Rajan Mahbubani (48) mange trill rundt.</h2>
      <address><time datetime="2019-11-23T02:03:50+00:00">23 Nov 2019, 02:03</time> by <a rel="author">Amanda Nordhagen Walnum</a></address>
      <p>Den indiske forretningsmannen ble pågrepet mandag på flyplassen i New Delhi, hvor han ga seg ut for å være pilot for Lufthansa. Mahbubani innrømte at han på minst 15 flyginger har kledd seg som pilot.</p>
      <h3>La ut bilder</h3>
      <p>Sikkerhetspersonell ved flyplassen var angivelig allerede på utkikk etter ham, på grunn av bilder og videosnutter han la ut av seg selv i uniform på sosiale medier.</p>
      <p>Sanyaj Bhatia ved flyplasspolitiet sier til <a href="https://edition.cnn.com/travel/article/india-fake-lufthansa-pilot-arrest/index.html">CNN </a>at en ansatt ved Lufthansa varslet sikkerheten ved flyplassen om en «mistenkt passasjer som ga seg ut for å være en Lufthansa-kaptein».</p>
      <p>Det var da Mahbubani prøvde å gå om bord et AirAsia-fly til Kolkata i India at han ble stanset. Ansatte fikk mistanke da de sjekket legitimasjonen hans da han skulle gå om bord. De ba Lufthansa om å sjekke at han faktisk var en ekte pilot og ringte politiet.</p>
      <h3>Risikerer fengsel</h3>
      <p>Han identifiserte seg ofte som en konsulent eller instruktør ved Lufthansas base i Kolkata, sier kilder til <a href="https://timesofindia.indiatimes.com/business/india-business/con-man-boards-over-15-flights-as-pilot-held/articleshow/72122446.cms?">Times of India</a>. ID-kortet, som hadde han klart å skaffe seg i Bangkok, skal han ha brukt en rekke ganger på flyplassene i Delhi og Kolkata de siste seks månedene, ifølge avisa.</p>
      <p>Dette har han gjort for kunne bruke «fast track»-køene reservert for ansatte i sikkerhetssjekken, få oppgraderinger og bedre behandling på turene.</p>
      <p>- Vi vil understreke at vi står ved alle sikkerhetsregler, og inntil etterforskingen er fullført vil vi ikke kunne gi spesifikke detaljer i forbindelse med dette, sier sikkerhetssjefen i AirAsia til Times of India.</p>
      <p>Ifølge CNN er 48-åringen i politiets varetekt. Han risikerer ett års fengsel eller en bot.</p>
    </article>
  </body>
</html>