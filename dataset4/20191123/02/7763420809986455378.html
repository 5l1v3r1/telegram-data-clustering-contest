<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/thailand/578493"/>
    <meta property="og:site_name" content="Spring News"/>
    <meta property="article:published_time" content="2019-11-23T02:22:01+00:00"/>
    <meta property="og:title" content="อุตุฯฉบับ2 เตือน 25-29 พ.ย. ฝนถล่มใต้ เสี่ยงน้ำป่าหลาก"/>
    <meta property="og:description" content="กรมอุตุฯเตือน ฉบับ 2 ภาคใต้ฝนถล่ม 25-29 พ.ย.นี้ เสี่ยงท่วมฉับพลัน-น้ำป่าหลาก คลื่นสูง 3 เมตร เรือเล็กควรงดออกจากฝั่ง เหนือ-อีสานอากาศเย็น ยอดดอยต่ำสุด 6 องศาฯ"/>
  </head>
  <body>
    <article>
      <h1>อุตุฯฉบับ2 เตือน 25-29 พ.ย. ฝนถล่มใต้ เสี่ยงน้ำป่าหลาก</h1>
      <h2>กรมอุตุฯเตือน ฉบับ 2 ภาคใต้ฝนถล่ม 25-29 พ.ย.นี้ เสี่ยงท่วมฉับพลัน-น้ำป่าหลาก คลื่นสูง 3 เมตร เรือเล็กควรงดออกจากฝั่ง เหนือ-อีสานอากาศเย็น ยอดดอยต่ำสุด 6 องศาฯ</h2>
      <address>
        <time datetime="2019-11-23T02:22:01+00:00">23 Nov 2019, 02:22</time>
      </address>
      <p>วันที่ 23 พ.ย. 2562 ประกาศ<b>กรมอุตุนิยมวิทยา</b> “ฝนตกหนักภาคใต้และคลื่นลมแรงบริเวณอ่าวไทย (มีผลกระทบตั้งแต่วันที่ 25-29 พฤศจิกายน 2562)” ฉบับที่ 2</p>
      <p>ในช่วงวันที่ <b>25-29 พ.ย.2562</b> <b>ภาคใต้จะมีฝนเพิ่มมากขึ้นและฝนตกหนักหลายพื้นที่</b> โดยเฉพาะบริเวณตั้งแต่จังหวัด สุราษฎร์ธานีลงไป <b>ขอให้ประชาชนระวังอันตรายจากปริมาณฝนสะสม ซึ่งอาจจะทำให้เกิดน้ำท่วมฉับพลัน น้ำป่าไหลหลาก</b>เกิดขึ้นได้ ส่วนคลื่นลมบริเวณอ่าวไทยจะมีกำลังแรง โดยมีคลื่นสูง 2-3 เมตร ขอให้ประชาชนบริเวณชายฝั่งภาคใต้ฝั่งตะวันออกระวังอันตรายจากคลื่นลมแรงที่พัดเข้าหาฝั่ง ชาวเรือควรเดินเรือด้วยความระมัดระวังและเรือเล็กบริเวณอ่าวไทยควรงดออกจากฝั่งในระยะนี้</p>
      <p>ทั้งนี้เนื่องจากบริเวณความกดอากาศสูงกำลังแรงอีกระลอกหนึ่งจากประเทศจีนได้แผ่ลงมาปกคลุมประเทศจีนตอนใต้แล้วคาดว่าจะเคลื่อนเข้ามาปกคลุมประเทศเวียดนามและทะเลจีนใต้ในระยะต่อไป ทำให้มรสุมตะวันออกเฉียงเหนือที่พัดปกคลุมอ่าวไทยและภาคใต้จะมีกำลังแรงขึ้น</p>
      <p>อนึ่ง สำหรับพื้นราบบริเวณภาคเหนือ และภาคตะวันออกเฉียงเหนือยังคงมีอากาศเย็นกับมีหมอกในตอนเช้า อุณหภูมิต่ำสุด 16-20 องศาเซลเซียส ขอให้ประชาชนดูแลรักษาสุขภาพเนื่องจากอากาศที่เปลี่ยนแปลงและการสัญจรผ่านบริเวณที่มีหมอกไว้ด้วย</p>
      <p>พยากรณ์อากาศ 24 ชั่วโมงข้างหน้า <b>ประเทศไทยตอนบนมีอากาศเย็นกับมีหมอกในตอนเช้า</b> โดยบริเวณพื้นราบในภาคเหนือและภาคตะวันออกเฉียงเหนือมีอากาศเย็นและมีหมอกในตอนเช้า อุณหภูมิต่ำสุด 16-20 องศาเซลเซียส <b>สำหรับในตอนกลางวันบริเวณที่โล่งแจ้งมีแดดจัด</b> และอากาศอุ่น ส่วนบริเวณยอดดอยและยอดภูมีอากาศหนาวถึงหนาวจัด อุณหภูมิต่ำสุด 6-14 องศาเซลเซียส ขอให้ประชาชนดูแลรักษาสุขภาพเนื่องจากอากาศที่เปลี่ยนแปลงไว้ด้วย</p>
      <p>สำหรับ<b>ภาคใต้ตอนล่างยังคงมีฝนตก </b>ขอให้ประชาชนบริเวณภาคใต้ระวังอันตรายจากฝนที่ตกสะสมไว้ด้วย ส่วนบริเวณอ่าวไทยตอนล่างมีคลื่นสูง ประมาณ 2 เมตร บริเวณที่มีฝนฟ้าคะนองคลื่นสูง 2-3 เมตร ขอให้ชาวเรือบริเวณอ่าวไทยเพิ่มความระมัดระวังในการเดินเรือ และหลีกเลี่ยงการเดินเรือบริเวณที่มีฝนฟ้าคะนอง เรือเล็กควรงดออกจากฝั่งในระยะนี้</p>
      <p>ลักษณะสำคัญทางอุตุนิยมวิทยา ลักษณะอากาศทั่วไป เมื่อเวลา 04.00 น. บริเวณความกดอากาศสูงหรือมวลอากาศเย็นที่ปกคลุมประเทศไทยตอนบนและทะเลจีนใต้มีกำลังอ่อนลง ส่วนมรสุมตะวันออกเฉียงเหนือที่พัดปกคลุมอ่าวไทยและภาคใต้มีกำลังปานกลาง อนึ่ง ในวันที่ 25 – 28 พฤศจิกายน พ.ศ. 2562 มรสุมตะวันออกเฉียงเหนือที่พัดปกคลุมอ่าวไทยและภาคใต้จะมีกำลังแรงขึ้น ทำให้ภาคใต้มีฝนเพิ่มขึ้นและคลื่นลมมีกำลังแรง</p>
      <p><b>พยากรณ์อากาศสำหรับประเทศไทยตั้งแต่เวลา 06:00 วันนี้ ถึง 06:00 วันพรุ่งนี้.</b><br/><b>ภาคเหนือ</b><br/>บริเวณพื้นราบ อากาศเย็นกับมีหมอกในตอนเช้า<br/>อุณหภูมิต่ำสุด 16-20 องศาเซลเซียส<br/>อุณหภูมิสูงสุด 31-34 องศาเซลเซียส<br/>ส่วนบริเวณยอดดอย มีอากาศหนาวถึงหนาวจัด อุณหภูมิต่ำสุด 6-12 องศาเซลเซียส<br/>ลมตะวันออกเฉียงเหนือ ความเร็ว 10-25 กม./ชม.</p>
      <p><b>ภาคตะวันออกเฉียงเหนือ</b><br/>บริเวณพื้นราบ อากาศเย็นกับมีหมอกในตอนเช้า<br/>อุณหภูมิต่ำสุด 17-21 องศาเซลเซียส<br/>อุณหภูมิสูงสุด 32-33 องศาเซลเซียส<br/>ส่วนบริเวณยอดภู มีอากาศหนาว อุณหภูมิต่ำสุด 9-14 องศาเซลเซียส<br/>ลมตะวันออกเฉียงเหนือ ความเร็ว 10-25 กม./ชม.</p>
      <p><b>ภาคกลาง</b><br/>อากาศเย็นกับมีหมอกบางในตอนเช้า<br/>อุณหภูมิต่ำสุด 19-24 องศาเซลเซียส<br/>อุณหภูมิสูงสุด 32-35 องศาเซลเซียส<br/>ลมตะวันออกเฉียงเหนือ ความเร็ว 10-25 กม./ชม.</p>
      <p><b>ภาคตะวันออก</b><br/>อากาศเย็นกับมีหมอกบางในตอนเช้า<br/>อุณหภูมิต่ำสุด 21-23 องศาเซลเซียส<br/>อุณหภูมิสูงสุด 32-34 องศาเซลเซียส<br/>ลมตะวันออกเฉียงเหนือ ความเร็ว 10-30 กม./ชม.<br/>ทะเลมีคลื่นสูงประมาณ 1 เมตร ห่างฝั่งคลื่นสูง 1-2 เมตร</p>
      <p><b>ภาคใต้ (ฝั่งตะวันออก)</b><br/>มีเมฆเป็นส่วนมาก กับมีฝนฟ้าคะนอง ร้อยละ 40 ของพื้นที่<br/>ส่วนมากบริเวณจังหวัดนครศรีธรรมราช พัทลุง สงขลา ปัตตานี ยะลา และนราธิวาส<br/>อุณหภูมิต่ำสุด 22-24 องศาเซลเซียส อุณหภูมิสูงสุด 31-33 องศาเซลเซียส<br/>ตั้งแต่จังหวัดสุราษฏร์ธานีขึ้นมา ลมตะวันออกเฉียงเหนือ ความเร็ว 15-35 กม/ชม.<br/>ทะเลมีคลื่นสูง 1-2 เมตร บริเวณที่มีฝนฟ้าคะนองคลื่นสูงประมาณ 2 เมตร<br/>ตั้งแต่จังหวัดนครศรีธรรมราชลงไป ลมตะวันออก ความเร็ว 20-35 กม/ชม.<br/>ทะเลมีคลื่นสูงประมาณ 2 เมตร บริเวณที่มีฝนฟ้าคะนองคลื่นสูง 2-3 เมตร</p>
      <p><b>ภาคใต้ (ฝั่งตะวันตก)</b><br/>มีเมฆเป็นส่วนมาก กับมีฝนฟ้าคะนอง ร้อยละ 20 ของพื้นที่<br/>ส่วนมากบริเวณจังหวัดพังงา ภูเก็ต กระบี่ ตรัง และสตูล<br/>อุณหภูมิต่ำสุด 22-25 องศาเซลเซียส<br/>อุณหภูมิสูงสุด 30-33 องศาเซลเซียส<br/>ลมตะวันออกเฉียงเหนือ ความเร็ว 15-30 กม/ชม<br/>ทะเลมีคลื่นสูง 1-2 เมตร บริเวณที่มีฝนฟ้าคะนองคลื่นสูงประมาณ 2 เมตร</p>
      <p><b>กรุงเทพมหานครและปริมณฑล</b><br/>อากาศเย็นกับมีหมอกบางในตอนเช้า<br/>อุณหภูมิต่ำสุด 22-24 องศาเซลเซียส<br/>อุณหภูมิสูงสุด 33-35 องศาเซลเซียส<br/>ลมตะวันออกเฉียงเหนือ ความเร็ว 10-25 กม./ชม.</p>
    </article>
  </body>
</html>