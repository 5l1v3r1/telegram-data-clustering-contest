<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243200/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T02:10:05+00:00"/>
    <meta property="og:title" content="รอคอนเฟิร์ม ‘เสาเข็ม’ รถไฟไทย-จีน 3 แสนต้นผลิตได้ในไทย"/>
    <meta property="og:description" content="รอคอนเฟิร์มโรงงานไทยผลิต “เสาเข็ม” 3 แสนต้นได้ตามสเปค ก่อนเปิดประมูล “รถไฟไทย-จีน” สัญญาศูนย์ซ่อมเชียงรายน้อย ส่วนงานโยธา บางซื่อ-ดอนเมือง ไม่คืบ ยังรอถก “CPH”"/>
  </head>
  <body>
    <article>
      <h1>รอคอนเฟิร์ม ‘เสาเข็ม’ รถไฟไทย-จีน 3 แสนต้นผลิตได้ในไทย</h1>
      <address><time datetime="2019-11-23T02:10:05+00:00">23 Nov 2019, 02:10</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>รอคอนเฟิร์มโรงงานไทยผลิต “เสาเข็ม” 3 แสนต้นได้ตามสเปค ก่อนเปิดประมูล </b>
        <b>“รถไฟไทย-จีน” สัญญาศูนย์ซ่อมเชียงรายน้อย ส่วนงานโยธา </b>
        <b>บางซื่อ-ดอนเมือง ไม่คืบ ยังรอถก “CPH”</b>
      </p>
      <figure>
        <img src="https://www.thebangkokinsight.com/wp-content/uploads/2019/06/%E0%B9%84%E0%B8%AE%E0%B8%AA%E0%B8%9B%E0%B8%B5%E0%B8%94%E0%B9%80%E0%B8%97%E0%B8%A3%E0%B8%99.jpg"/>
      </figure>
      <p>รายงานข่าวจากการรถไฟแห่งประเทศไทย (รฟท.) เปิดเผยว่า ปัจจุบันการรถไฟฯ เหลืองานโยธาโครงการก่อสร้างรถไฟความเร็วสูงไทย-จีน เฟสที่ 1 ช่วงกรุงเทพฯ-นครราชสีมา ที่ยังไม่ได้เปิดประมูลอีก 2 สัญญา จากทั้งหมด 14 สัญญา ได้แก่</p>
      <p><b>สัญญางานโยธา 4-4 งานก่อสร้างศูนย์ซ่อมบำรุงเชียงรากน้อย</b> ซึ่งอยู่ระหว่างทบทวนเงื่อนไขการประมูล (TOR) คาดว่าจะสรุปได้ในเดือนธันวาคม 2562 หรืออย่างช้าไม่เกินเดือนมกราคม 2563</p>
      <p>สำหรับสัญญานี้มีประเด็นเรื่องเสาเข็ม ซึ่งต้องใช้ในการก่อสร้างอย่างต่ำ 3 แสนต้น เนื่องจากฝ่ายจีนออกแบบเสาเข็มด้วยมาตรฐานจีน ส่งผลให้การรถไฟฯ ต้องนำสเปคไปหารือกับโรงงานต่างๆ ในประเทศไทยว่า จะสามารถผลิตเสาเข็มตามสเปค ข้อกำหนด และต้นทุนของฝ่ายจีนได้หรือไม่</p>
      <p>ล่าสุดโรงงานส่วนใหญ่ก็ยืนยันมาแล้วว่าผลิตได้ เหลือโรงงานอีกเพียง 1 เท่านั้นที่ต้องรอคำยืนยัน โดยเมื่อการรถไฟฯ ได้ข้อสรุปทั้งหมดแล้ว ก็จะกำหนดราคากลางและเปิดประมูลหาผู้รับเหมาต่อไป</p>
      <figure>
        <img src="https://www.thebangkokinsight.com/wp-content/uploads/2019/03/%E0%B8%AA%E0%B8%96%E0%B8%B2%E0%B8%99%E0%B8%B5-%E0%B9%84%E0%B8%AE%E0%B8%AA%E0%B8%9B%E0%B8%B5%E0%B8%94-%E0%B8%A3%E0%B8%96%E0%B9%84%E0%B8%9F%E0%B8%84%E0%B8%A7%E0%B8%B2%E0%B8%A1%E0%B9%80%E0%B8%A3%E0%B9%87%E0%B8%A7%E0%B8%AA%E0%B8%B9%E0%B8%87-768x576.jpg"/>
      </figure>
      <p>ด้าน<b>สัญญางานโยธา 4-1 ช่วงบางซื่อ-ดอนเมือง ระยะทาง 11.83 กิโลเมตร </b>ก็ยังไม่สามารถเปิดประมูลได้ เพราะต้องใช้โครงสร้างร่วมกับโครงการก่อสร้างรถไฟความเร็วสูง 3 สนามบิน ดอนเมือง-สุวรรณภูมิ-อู่ตะเภา จึงต้องรอหารือกับกิจการร่วมค้า บริษัท เจริญโภคภัณฑ์โฮลดิ้ง จำกัด และพันธมิตร (CPH) ผู้รับสัมปทานรถไฟความเร็วสูง 3 สนามบินก่อน ซึ่งขณะนี้ยังไมได้หารือกัน</p>
      <p>สำหรับสัญญางานโยธารถไฟไทย-จีน อีก 7 ฉบับ ซึ่งอยู่ในขั้นตอนการประกวดราคานั้น การรถไฟฯ ยังอยู่ระหว่างการพิจารณาข้อเสนอของเอกชนและยังไม่มีกำหนดการจะเสนอรายชื่อผู้ชนะการประมูลให้คณะกรรมการ (บอร์ด) เห็นชอบเพิ่มเติมในเร็วๆ นี้</p>
      <ul>
        <li>
          <a href="https://www.thebangkokinsight.com/239300/">‘บอร์ดรถไฟ’ เห็นชอบ ‘ยูนิค’ คว้าไฮสปีดไทย-จีน แต่ตีกลับโครงการซื้อ ‘โบกี้’</a>
        </li>
        <li>
          <a href="https://www.thebangkokinsight.com/225070/">‘ซีวิลเอ็นจิเนียริง’ มาแรง! จ่อคว้าประมูล ‘ไฮสปีดไทย-จีน’ รอบ 2 มูลค่า 8.5 พันล้านบาท</a>
        </li>
        <li>
          <a href="https://www.thebangkokinsight.com/224147/">‘รถไฟไทย-จีน’ เบรกลงนามสัญญาผู้รับเหมา ‘สผ.’ สั่งเคลียร์ปม EIA</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243200%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243626/"/>
        <a href="https://www.thebangkokinsight.com/243576/"/>
        <a href="https://www.thebangkokinsight.com/243583/"/>
        <a href="https://www.thebangkokinsight.com/243541/"/>
      </related>
    </article>
  </body>
</html>