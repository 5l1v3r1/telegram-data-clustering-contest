<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/news/story/655595/martyras-sti-diki-sorra-theoroysan-oti-itan-o-gios-toy-apollona-zoysan-kai-anepnean-gia-ayton"/>
    <meta property="og:site_name" content="OnSports"/>
    <meta property="article:published_time" content="2019-11-23T02:01:18+00:00"/>
    <meta property="og:title" content="Μάρτυρας στη δίκη Σώρρα: Θεωρούσαν ότι ήταν ο γιος του Απόλλωνα, ζούσαν και ανέπνεαν για αυτόν"/>
    <meta property="og:description" content="Το προφίλ και τη δράση του ιδρυτή της «Ελλήνων Συνέλευσις» Αρτέμη Σώρρα επιχείρησε να σκιαγραφήσει ενώπιον του Τριμελούς Εφετείου Κακουργημάτων, όπου εκδικάζεται η υπόθεση της «εγκληματικής οργάνωσης» ο δημοσιογράφος Λευτέρης Ρήνος, που ερεύνησε από την Αμερική τους ισχυρισμούς του κατηγορουμένου ότι δήθεν διέθετε χρεόγραφα αμερικανικού δημοσίου ύψους 600 εκατομμυρίων δολαρίων."/>
  </head>
  <body>
    <article>
      <h1>Μάρτυρας στη δίκη Σώρρα: Θεωρούσαν ότι ήταν ο γιος του Απόλλωνα, ζούσαν και ανέπνεαν για αυτόν</h1>
      <address><time datetime="2019-11-23T02:01:18+00:00">23 Nov 2019, 02:01</time> by <a rel="author">Onsports Team</a></address>
      <p>Το προφίλ και τη δράση του ιδρυτή της «Ελλήνων Συνέλευσις» Αρτέμη Σώρρα επιχείρησε να σκιαγραφήσει ενώπιον του Τριμελούς Εφετείου Κακουργημάτων, όπου εκδικάζεται η υπόθεση της «εγκληματικής οργάνωσης» ο δημοσιογράφος Λευτέρης Ρήνος, που ερεύνησε από την Αμερική τους ισχυρισμούς του κατηγορουμένου ότι δήθεν διέθετε χρεόγραφα αμερικανικού δημοσίου ύψους 600 εκατομμυρίων δολαρίων.</p>
      <p>«Υπήρχε πλήρης επηρεασμός. Πολλοί ζούσαν και ανέπνεαν για τον Σώρρα. Καταστράφηκαν οικογένειες. Κάποιοι θεωρούσαν ότι ο Σώρρας ήταν ο γιος του Απόλλωνα που ερχόταν να τους σώσει», είπε ο μάρτυρας και συνέχισε λέγοντας πως ο Αρτ. Σώρρας δεν ήταν τίποτα περισσότερο από τον εμπνευστή ενός τραπεζικού κόλπου, που σκόπευε να το πετύχει μέσα από διάφορες θεωρίες συνωμοσίας. Κατά καιρούς είχε επιχειρήσεις χωρίς σημαντική αξία, ενώ «πάντα χρωστούσε σε ανθρώπους».</p>
      <p>Σύμφωνα με το κ. Ρήνο, η έρευνά του ξεκίνησε το 2011 στην Αμερική, όταν εμφανίστηκαν ο Σώρρας και ένας ακόμη κατηγορούμενος, υποστηρίζοντας, πως «τα χρήματα ήταν αποτέλεσμα πώλησης μίας αρχαίας ελληνικής τεχνολογίας διαστημικών καυσίμων που πούλησε ο Σώρρας στον Ομπάμα και στην αμερικανική κυβέρνηση», καταλήγοντας ότι στην πραγματικότητα τα έγγραφα, που δεν αποδέχονται οι ΗΠΑ, «δεν αξίζουν ούτε όσο το χαρτί πάνω στο οποίο είναι τυπωμένα».</p>
      <p>Διαβάστε περισσότερα στο <a href="https://www.cnn.gr/news/ellada/story/198293/martyras-sti-diki-sorra-theoroysan-oti-itan-o-gios-toy-apollona-zoysan-kai-anepnean-gia-ayton">Cnn.gr</a></p>
    </article>
  </body>
</html>