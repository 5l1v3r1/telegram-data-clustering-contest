<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152811-nacpoliciia-vizme-na-sluzhbu-vijskovyh-kapelaniv"/>
    <meta property="og:site_name" content="ВолиньPost"/>
    <meta property="article:published_time" content="2019-11-23T02:27:00+00:00"/>
    <meta property="og:title" content="Нацполіція візьме на службу військових капеланів"/>
    <meta property="og:description" content="Міністр внутрішніх справ Арсен Аваков повідомив, що у Нацполіції створять службу військових капеланів."/>
  </head>
  <body>
    <article>
      <h1>Нацполіція візьме на службу військових капеланів</h1>
      <address>
        <time datetime="2019-11-23T02:27:00+00:00">23 Nov 2019, 02:27</time>
      </address>
      <p>Міністр внутрішніх справ <b>Арсен Аваков</b> повідомив, що у Нацполіції створять службу військових капеланів.<br/><br/>За словами міністра внутрішніх справ, кожен поліцейський у середньому стає свідком приблизно 200 критичних ситуацій за свою кар'єру, тому правоохоронцям необхідна підтримка військових капеланів, - пише Гордон.ua.<br/><br/>У складі Національної поліції створять службу військового духовенства, яка зараз діє в Національній гвардії та Держприкордонслужбі.<br/><br/>"У середньому поліцейський стає свідком близько 200 критичних ситуацій за свою кар'єру. Правоохоронцям теж потрібна допомога і підтримка, тому капеланська діяльність буде розширена, у тому числі і на поліцію", – сказав Арсен Аваков.<br/><br/>Аваков підкреслив, що багато працівників органів системи МВС є учасниками бойових дій. В умовах війни на сході України і майбутнього миру роль церкви дуже важлива, додав він.<br/><br/>Капелани силових структур США висловили готовність допомогти зміцнити інститут військового духовенства в Україні, поділилися досвідом створення програми підтримки поліцейських.<br/><br/>У Національній гвардії інститут капеланів ввели в липні 2017 року. Щоб стати капеланом, священникам необхідні знання української мови, кілька років служби в пастві та рекомендація від духовного старшини. До служби у військовому духовенстві заборонено залучати кліриків Української православної церкви Московського патріархату.</p>
    </article>
  </body>
</html>