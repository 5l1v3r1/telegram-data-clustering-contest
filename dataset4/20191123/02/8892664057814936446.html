<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sztarvilag/sztarsztorik/egy-vagyont-bukhat-gothar-peter-a-zaklatas-miatt/b3sg0xp"/>
    <meta property="og:site_name" content="Blikk.hu"/>
    <meta property="article:published_time" content="2019-11-23T02:20:00+00:00"/>
    <meta property="og:title" content="A díjait is elvesztheti: egy vagyont bukhat Gothár Péter a zaklatási botrány miatt"/>
    <meta property="og:description" content="Budapest — A morális veszteségen túl anyagilag is sokat bukhat Gothár Péter (72) filmrendező azzal, hogy bevallotta, ő volt az, akit kitiltottak a Katona József Színházból, miután a teátrum közleménye szerint „több esetben is erkölcsi határokat átlépő módon viselkedett a színház dolgozóival”."/>
  </head>
  <body>
    <article>
      <h1>A díjait is elvesztheti: egy vagyont bukhat Gothár Péter a zaklatási botrány miatt</h1>
      <address><time datetime="2019-11-23T02:20:00+00:00">23 Nov 2019, 02:20</time> by <a rel="author" href="https://www.blikk.hu/szerzo/blikk-osszeallitas" target="_blank">Blikk-összeállítás</a></address>
      <p>
        <i>
          <b>Budapest — A morális veszteségen túl anyagilag is sokat bukhat Gothár Péter (72) filmrendező azzal, hogy <a href="https://www.blikk.hu/sztarvilag/sztarsztorik/gothar-peter-a-katon-jozsef-szinhazban-kirobbant-zaklatasi-botrany-foszereploje/vs2ryck">bevallotta, ő volt az, akit kitiltottak a Katona József Színházból</a>, miután a teátrum közleménye szerint <i>„több esetben is erkölcsi határokat átlépő módon viselkedett a színház dolgozóival”</i>.</b>
        </i>
      </p>
      <p>A <a href="https://www.blikk.hu/aktualis/belfold/senki-nem-tett-feljelentest-gothar-peter-zaklatasi-ugyeben/rp8s03d">több hazai és nemzetközi díjjal kitüntetett rendező</a> ugyanis a jövőben az 1997-ben neki ítélt Kossuth-, valamint a 2014-ben kapott Nemzet Művésze-díjat is elveszítheti.</p>
      <p><a href="https://www.blikk.hu/sztarvilag/sztarsztorik/katona-jozseg-szinhaz-zaklatasi-botrany-kirugtak-kitiltottak/jt5d7yf">– Súlyos bűncselekményről van szó, amelyet ki kell vizsgálni</a> – fogalmazott a Kormányinfón <a href="https://www.blikk.hu/aktualis/politika/gulyas-gergely-gothar-peter-zaklatasi-botrany-katona-jozsef-szinhaz/p7rhsfq">Gulyás Gergely (38)</a> miniszterelnökséget vezető miniszter, hozzátéve, <b>szerinte Gothár minden állami kitüntetésre méltatlanná vált, de abban azért óvatosabb lenne, hogy korábban odaítélt állami díjait visszavonják-e.</b></p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p><a href="https://www.blikk.hu/sztarvilag/sztarsztorik/fordulat-kero-ugye-robbantotta-gothar-zaklatasi-botrany/254pen5">A lehetőség viszont megvan erre</a>, bár Kossuth-díjat, amely mellé egyszer adó- és illetékmentes jutalom is jár, a mindenkori éves átlagfizetés ötszörösével egyenlő (ez akár a 20 millió forintot is meghaladhatja), 1953 óta nem vettek vissza. A Nemzet Művésze kitüntetéssel azonban havi apanázs is jár, a mindenkori minimálnyugdíj huszonháromszorosa, azaz jelenleg körülbelül 655 ezer 500 forint havonta. <b>Ez azonban a törvény értelmében érdemtelenség esetén visszavonható, amelyről az odaítéléshez hasonlóan a Magyar Művészeti Akadémia (MMA) által létrehozott bizottság dönthet. </b>Ebbe három tagot a kulturális tárca vezetője jelöl, további nyolcat pedig az MMA elnöke kér fel.</p>
      <p>A bizottság elnöke, Kubik Anna (62) Kossuth- és Jászai-díjas színművész megkeresésünkre úgy reagált, a napokban kiadnak egy <a href="https://www.blikk.hu/sztarvilag/sztarsztorik/isemrt-rendezo-katona-jozsef-szinhaz-zaklatasi-botrany-szinhaz-es-filmmuveszeti/n38ssrs">állásfoglalást az üggyel kapcsolatban</a>, amely iránymutatást ad a bizottság tagjainak, azaz a juttatás folyósításának felülvizsgálata a tagokban is felmerülhetett. A jelenleg tíztagú testület több tagját is megkerestük, <b>úgy fogalmaztak, ha kapnak értesítést arról, hogy határozniuk kell a kérdésben, elgondolkodnak majd, hogy Gothár Péter érdemtelenné vált-e a díjjal járó havi apanázsra.</b></p>
      <p>Mint megírtuk, a Színművészeti Egyetemen is <a href="https://www.blikk.hu/sztarvilag/sztarsztorik/gothar-peter-botrany-katona-jozsef-szinhaz-tanar-szinhaz-es-filmmuveszeti-egyetem/jqpzxgj">etikai vizsgálat folyik az ügyben</a>, ennek lezárulta után határoz az intézmény <a href="https://www.blikk.hu/aktualis/belfold/katona-jozsef-szinhaz-ismert-szinesznek-kellett-tavoznia-szexbotrany/z21x23f">a további lépésekről</a>. A Katona József Színház vezetősége pedig tegnap arról tájékoztatta lapunkat, <a href="https://www.blikk.hu/sztarvilag/sztarsztorik/leveszi-a-musorrol-gothar-peter-hoherok-darabjat-a-katona-jozsef-szinhaz/fn8777c">az eredetileg Gothár Péter által rendezett tavaszi bemutató pótlásáról egyelőre még nem született döntés.</a></p>
      <p>
        <b>Farkastól elvették</b>
      </p>
      <p>Az eredményes sportolóknak járó olimpiai járadékot több alkalommal is megvonták már: <a href="https://www.blikk.hu/aktualis/krimi/farkas-peter-fogalmam-sincs-mihez-kezdek-most/pb4kfxt">Farkas Péter (51) olimpiai bajnok birkózó drogügye és börtönbüntetése miatt</a> nem tarthatta meg a Köztársasági Érdemrend kiskeresztjét, amit élete legnagyobb sikeréért kapott. Az 1992-es barcelonai ötkarikás játékok bajnokát nemcsak életjáradékától, állami kitüntetésétől is megfosztották. A Sydney-ben olimpiai ezüstérmes Bárdosi Sándortól (42) garázdaság miatt vonták meg 150 ezer forintos járadékát.</p>
    </article>
  </body>
</html>