<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/muhaliflerle-degil-esad-la-anlasmaliyiz-turkiye-kasim-2019-2"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="‘Muhaliflerle değil Esad’la anlaşmalıyız’"/>
    <meta property="og:description" content="‘Muhaliflerle değil Esad’la anlaşmalıyız’ | aydinlik.com.tr"/>
  </head>
  <body>
    <article>
      <h1>‘Muhaliflerle değil Esad’la anlaşmalıyız’</h1>
      <address>
        <time datetime="2019-11-23T02:00:00+00:00">23 Nov 2019, 02:00</time>
      </address>
      <p>
        <b>Almanya Alternatif Partisi (AfD) Suriye’ye düzenlediği bir haftalık ziyarette bakanlıklar ve parlamento temsilcileriyle görüşecek. Ziyaretin amacı ise Suriye Arap Cumhuriyeti ile diplomatik ilişkileri normalleştirmek, barış süreci inşa etmek.</b>
      </p>
      <p>ALİ MERCAN</p>
      <p>Almanya Alternatif Partisi (AfD) Suriye’ye bir haftalık ziyaret düzenledi. Frank Pasemann Başkanlığındaki AfD delegasyonu, hareketten önce yeni bir politika önerdi: “Diplomatik ilişkiler tekrar kurulmalı, yaptırımlar kaldırılmalı, ülkenin yeniden inşası desteklenmeli ve ‘Ön Asya’da Güvenlik ve Ortak Çalışma Konferansı’ düzenlenmelidir.”</p>
      <p>Die Welt Gazetesi’nin haberine göre AfD Delegasyonu, Suriye Kızılayı müdüründen sonra dışişleri, ekonomi ve turizm bakanlıkları temsilcileri, ticaret odaları, parlamento temsilcileri ile görüşmeler yapacak. Programda Cumhuriyet Müftüsü Ahmet Hassun’u ziyaret ve Şam’da tarihi yerlere gezi de bulunuyor. Heyet, Federal Milletvekilleri Frank Pasemann ve Waldemar Herdt tarafından yönetiliyor. Federal Meclis Grubundan Udo Hammelgarn, Jürgen Pohl ve Steffen Kotre ile grup memurları ve tercümanlar da grupta yer alıyor. AfD’nin açıklamasında “Suriye’nin yeniden inşasına katılmak Almanya’nın çıkarlarına uygundur. Almanya’da 770.000 Suriyeli mülteci yaşamaktadır” denildi.</p>
      <p>
        <b>‘ESAD KARŞITLARIYLA GÖRÜŞMELİYDİ’ ELEŞTİRİSİ</b>
      </p>
      <p>Alman Basın Ajansı (Dpa)’nın gezi programıyla ilgili haberinde şu ayrıntılar yer alıyor: “Bir AfD delegasyonu Esad Yönetimi ile görüşmek için tekrar Suriye’ye gitti. Diğer partiler bunu sertçe eleştirdiler ve durumu tartışmalı olarak değerlendirdiler: AfD Federal Meclis Grubundan delegasyon bir haftalık ziyaretinde Esad Hükümeti’nin temsilcileri ile görüşmeyi planladılar.” Bazı partiler AfD ziyaretini, “mültecilerin ülkelerine dönmeleri için baskı yapmak üzere gidiyorlar” şeklinde yorumladılar.</p>
      <p>Almanya’nın genel görüşüne göre ‘Suriyeli muhalif gruplarla görüşmeler yapmak, yeni dönemi şekillendirmek için gerekli’. AfD “Rejim” karşıtlarıyla görüşmeyi programına almadığı için eleştirilere hedef oldu. Yeşillerin şefi Robert Habeck, “Suriye bir baskı rejimidir. Esad Yönetimi hukuk devletinin karşıtıdır” dedi. AfD’nin Mart 2018’deki ziyaretini de Hükümet sözcüsü Steffen Seibert, “Kim bu rejimden beklenti içine girerse kendisini dışlamış olur” diye eleştirmişti.</p>
      <p>
        <b>‘SURİYE’DE ESAD’A ALTERNATİF YOK’</b>
      </p>
      <p>Heyet Başkanı Pasemann, seyahat öncesi Federal Meclis’te bir konuşma yaptı: “Suriye’nin meşru yöneticisi Esad Hükümetidir. Muhalifleri desteklemek yanlıştır. Esad’ın alternatifi yoktur. Suriye ile iyi ilişkiler kurulmalıdır, bu Almanya’nın yararınadır. Neden bir elçiliğimiz yok? Huzur ve barışı geliştirmek Esad’la mümkündür.”</p>
      <p>
        <b>‘ESAD DURUMA HAKİM’</b>
      </p>
      <p>Pasemann konuşmasında özetle şu görüşlere yer verdi: “Almanya’nın şimdiki Suriye politikasında plansızlık ve başarısızlık var. Savunma Bakanı Kramp-Karrenbauer ve Dışişleri Bakanı Maas’ın ‘Güvenli alan’ görüşleri, farklı farklı olması yanında iç politika açısından felaketti. Almanya’da sosyal sistemimiz içinde 767 bin Suriyeli yaşıyor. Üç elçilik diplomatını sınır dışı ettik. Suriyelilerin işleri için elçilik muhatabımız yok. Çünkü ilişkilerimizi ‘acil, zorunlu ilişkilerle’ sınırladık. Oysa Esad, ülkenin düzen sağlanan bütün alanlarında duruma hakimdir. Diplomatik ilişkileri yoğunlaştırmanın zamanıdır. Muhalefetle işbirliği yoluyla Esad’ı dışlayan çözüm Almanya’nın çıkarına değildir. Ülkeyi tekrar iç karışıklıklara götürür. Yaptırımlar ve buna bağlı politikalar halkın acılarının artırılmasına hizmet eder. İtalya Dışişleri Bakanı Luigi Di Maigo, Fransa Devlet Başkanı Emmanuel Macron ve Federal Meclisin Bilimsel Çalışmalar Komisyonu, Esad Rejimi ile barış düzenini yerleştirmeyi olanaklı görmektedirler. Hükümet bu olanağı görmemezlikten gelmektedir. Bay Maas, Bakanlığınız henüz yetişmemiştir. Dünya politikası salon gevezeliği değildir. Almanya’nın çıkarlarını bilmiyorsunuz. Yeni bir Suriye politikasının zamanıdır. ‘Ön Asya’da Güvenlik ve Ortak Çalışma Konferansı’ örgütlenmelidir.”</p>
      <p>
        <b>HAMPEL: YAPTIRIMLAR KALDIRILMALI</b>
      </p>
      <p>AfD Dışpolitika Sözcüsü Armin Paul-Hampel da salı günü Federal Meclis’te yaptığı konuşmada, “Suriye ile diplomatik ilişkiler tekrar yoğunlaştırılmalıdır. Yaptırımlar kaldırılmalı ve yeniden inşa desteklenmelidir. Almanya artık etkili bir dış politikaya dönmelidir” dedi.</p>
      <p>AfD, Avrupa’da parlamentolarda grubu olan partiler içinde Suriye’ye ilişkin tutarlı bir politika ortaya koyuyor ve son zamanlarda bu yönde politikalar geliştiriyor.</p>
      <p>
        <b>PERİNÇEK-HAMPEL GÖRÜŞMESİ</b>
      </p>
      <p>Ekim ayı sonunda Berlin’i ziyaret eden Vatan Partisi Genel Başkanı Doğu Perinçek, AfD Dışişleri Sözcüsü Armin Paul-Hampel tarafından Federal Meclis’te yemeğe davet edilmiş ve orada bir görüşme gerçekleşmişti. Görüşmede ağırlıklı olarak Suriye ile işbirliğinin önemi üzerinde duruldu. Hampel ayrıca, Vatan Partisi’ni yakından takip ettiklerini de belirtti. Görüşmeden beş gün sonra Hampel şu an gerçekleşen Suriye ziyareti ve içeriğini açıkladı. Hampel ayrıca yaygın söylemin (İşgalcilik) aksine Türkiye’nin Suriye’nin kuzeyine müdahale ettiğini söylemişti.</p>
      <related>
        <h4>Benzer Haberler</h4>
        <a href="https://www.aydinlik.com.tr/politika/2017-mayis/suriye-nin-toprak-butunlugu-icin-esad-la-uzlasin"/>
        <a href="https://www.aydinlik.com.tr/dunya/2017-subat/esad-silahli-muhaliflerle-bir-araya-gelmeye-hazir"/>
        <a href="https://www.aydinlik.com.tr/dunya/2017-subat/esad-guvenli-bolge-talebi-gercekci-degil"/>
        <a href="https://www.aydinlik.com.tr/fransa-cumhurbaskani-macron-dusmanim-esad-degil-dunya-eylul-2017"/>
      </related>
    </article>
  </body>
</html>