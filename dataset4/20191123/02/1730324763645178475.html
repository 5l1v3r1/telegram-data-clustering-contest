<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243268/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="‘เทสโก้โลตัส’ มุ่งมั่นลดขยะอาหาร 50% ปี 2573"/>
    <meta property="og:description" content="เทสโก้ โลตัส จับมือกระทรวงทรัพยากรธรรมชาติและสิ่งแวดล้อม พร้อมภาคีภาคเอกชน ขับเคลื่อนวาระลดขยะอาหารในไทยอย่างเป็นรูปธรรม ตั้งเป้าลดขยะอาหารลงครึ่งหนึ่งภายในปี 2573 ตาม UNSDG"/>
  </head>
  <body>
    <article>
      <h1>‘เทสโก้โลตัส’ มุ่งมั่นลดขยะอาหาร 50% ปี 2573</h1>
      <address><time datetime="2019-11-23T02:00:00+00:00">23 Nov 2019, 02:00</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>เทสโก้ โลตัส จับมือกระทรวงทรัพยากรธรรมชาติและสิ่งแวดล้อม พร้อมภาคีภาคเอกชน ขับเคลื่อนวาระลดขยะอาหารในไทยอย่างเป็นรูปธรรม ตั้งเป้าลดขยะอาหารลงครึ่งหนึ่งภายในปี 2573 ตาม UNSDG</p>
      <p>นายสมพงษ์ รุ่งนิรัติศัย ประธานกรรมการบริหาร เทสโก้ โลตัส เปิดเผยว่า กลุ่มเทสโก้ ตั้งเป้าหมายชัดเจนในการลดปริมาณขยะอาหารภายในธุรกิจของเทสโก้โลตัสลง 50% หรือ ครึ่งหนึ่งภายในปี 2573 รวมทั้งวางเป้าหมายช่วยให้ประเทศที่ไปประกอบธุรกิจ ซึ่งรวมถึงประเทศไทย สามารถลดปริมาณขยะอาหารได้ลงครึ่งหนึ่ง ภายในปี 2573 เช่นกัน ตามเป้าหมายการพัฒนาที่ยั่งยืน จึงเป็นที่มาของความพยายามในการเป็นผู้นำขับเคลื่อนการลดขยะอาหารให้เป็นวาระแห่งชาติและขยายผลครอบคลุมตลอดห่วงโซ่อาหารในประเทศไทย</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%AA%E0%B8%A1%E0%B8%9E%E0%B8%87%E0%B8%A9%E0%B9%8C-%E0%B8%A3%E0%B8%B8%E0%B9%88%E0%B8%87%E0%B8%99%E0%B8%B4%E0%B8%A3%E0%B8%B1%E0%B8%95%E0%B8%B4%E0%B8%A8%E0%B8%B1%E0%B8%A2.jpg"/>
      </figure>
      <p>ทั้งนี้ นับแต่ปี 2560 เทสโก้ โลตัส ได้ประกาศเจตนารมณ์ในการเป็นผู้นำลดขยะอาหารในประเทศไทย โดยเริ่มจากการลดปริมาณขยะอาหารภายในธุรกิจค้าปลีกของตนเองตั้งแต่ต้นน้ำจนถึงปลายน้ำ รวมถึงบริจาคอาหารที่จำหน่ายไม่หมดแต่ยังสามารถรับประทานได้ผ่านโครงการ “กินได้ไม่ทิ้งกัน” หลังจากนั้น เทสโก้ โลตัส ได้ดำเนินงานอย่างต่อเนื่องในการขยายผลการลดขยะอาหาร ด้วยการเป็นธุรกิจค้าปลีกแรกในประเทศไทยที่วัดและเปิดเผยข้อมูลขยะอาหารภายในธุรกิจของตนเองอย่างโปร่งใส เมื่อเดือนกันยายน 2562</p>
      <p>นอกจากนี้ เทสโก้ โลตัส ได้เดินหน้าขยายผลผลักดันการลดขยะอาหารในประเทศไทยให้เป็นวาระแห่งชาติ ด้วยการจัดงานประชุมประจำปี 2019 Thailand’s Annual Conference on Food Waste ภายใต้ธีม Target, Measure, Act: A Recipe for Success เพื่อเป็นเวทีแบ่งปันความรู้และประสบการณ์ในการลดขยะอาหารภายใต้กรอบการทำงานระดับนานาชาติแก่ผู้เข้าร่วมงานที่มาจากทุกภาคส่วนของห่วงโซ่อาหาร</p>
      <p>พร้อมกันนี้ ยังได้ร่วมกับหอการค้าไทยในการประกาศเจตนารมณ์ขับเคลื่อนให้เครือข่ายสมาชิกหอการค้าไทยและสภาหอการค้าแห่งประเทศไทย ซึ่งมีสมาชิกทั่วประเทศรวมกว่า 120,000 ราย มาร่วมกันลดขยะอาหาร และสร้างระบบเศรษฐกิจหมุนเวียน หรือ Circular Economy</p>
      <figure>
        <img src="https://www.thebangkokinsight.com/wp-content/uploads/2019/11/%E0%B9%80%E0%B8%97%E0%B8%AA%E0%B9%82%E0%B8%81%E0%B9%89.jpg"/>
      </figure>
      <p>ด้านนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวว่า ประเทศไทยยังอยู่ในช่วงการเริ่มต้นการดำเนินงานการเก็บข้อมูลและการจัดการเรื่องการสูญเสียอาหารและขยะอาหาร แต่เราได้ให้ความสำคัญต่อเรื่องนี้และให้ความร่วมมือกับสหประชาชาติมาโดยตลอด</p>
      <p>ในอนาคตประเทศไทยอาจจะต้องมีแผนปฏิบัติการหรือ Road Map เพื่อกำหนดมาตรการและเป้าหมายที่ชัดเจนสำหรับแต่ละภาคส่วน เรื่องของขยะอาหารเป็นปัญหาที่มีความสำคัญ กระทบหลายประเด็นนอกเหนือจากประเด็นด้านสิ่งแวดล้อม ในเรื่องของการจัดการขยะ หรือการลดก๊าซเรือนกระจก แต่เกี่ยวข้องถึงประเด็นอื่น ๆ เช่น ความมั่นคงทางอาหาร การขจัดความหิวโหย สุขภาพอนามัยของประชาชน และการท่องเที่ยวที่ยั่งยืน</p>
      <p>ดังนั้น จึงต้องมีการร่วมกันทำงานกับหลายกระทรวง และที่สำคัญความร่วมมือกับภาคเอกชน ผมขอแสดงความชื่นชมทาง เทสโก้ โลตัส ที่เป็นผู้นำในด้านการจัดการขยะอาหารของทางภาคผู้จำหน่ายในประเทศไทย การจัดงานประชุมในครั้งนี้ รวมถึงการประกาศเจตนารมณ์ร่วมกับภาคีเครือข่ายภาคเอกชน จะนำไปสู่การขับเคลื่อนวาระการลดขยะอาหารให้เป็นไปอย่างมีระบบ แบบแผน และขยายวงกว้างมากขึ้น ไปสู่ภาคส่วนอื่น ๆ</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243268%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244606/"/>
        <a href="https://www.thebangkokinsight.com/243228/"/>
        <a href="https://www.thebangkokinsight.com/243147/"/>
        <a href="https://www.thebangkokinsight.com/242624/"/>
      </related>
    </article>
  </body>
</html>