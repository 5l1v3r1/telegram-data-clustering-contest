<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/slik-var-skandalemilliardaerens-partyranch/71847359"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T02:02:09+00:00"/>
    <meta property="og:title" content="Slik var skandale­milliardærens partyranch"/>
    <meta property="og:description" content="Pedofilidømte Jeffrey Epstein skal ha anlagt strippeklubb i kjelleren og hadde plass til åtte personer i partydusjen."/>
  </head>
  <body>
    <article>
      <h1>Slik var skandale­milliardærens partyranch</h1>
      <h2>Pedofilidømte Jeffrey Epstein skal ha anlagt strippeklubb i kjelleren og hadde plass til åtte personer i partydusjen.</h2>
      <address><time datetime="2019-11-23T02:02:09+00:00">23 Nov 2019, 02:02</time> by <a rel="author">Asle Hansen</a></address>
      <p>10. august ble den pedofilidømte milliardæren Jeffrey Epstein (66) <a href="https://www.dagbladet.no/nyheter/overgrepsanklaget-milliardaer-funnet-dod/71477912">funnet død på sin egen fengselscelle i New York</a>, der han avventet en rettssak hvor han sto tiltalt for menneskehandel og seksuell utnyttelse av mindreårige.</p>
      <p>
        <b>Myndighetene har konkludert med at 66-åringen tok sitt eget liv.</b>
      </p>
      <p>Han nektet hele tida for anklagene.</p>
      <h3>Nye bilder</h3>
      <p>Nå har det dukket opp nye bilder og videoklipp fra hans beryktede ranch i New Mexico-ørkenen, som blant annet viser en gigantisk partydusj med plass til åtte personer, skriver <a href="https://www.dailymail.co.uk/news/article-7703257/New-photos-Jeffrey-Epsteins-New-Mexico-ranch-pedophiles-eight-person-party-shower.html">Daily Mail</a>.</p>
      <figure>
        <img src="https://dbstatic.no/71847562.jpg?imageId=71847562&amp;x=0&amp;y=0&amp;cropw=94.419970631424&amp;croph=100&amp;width=643&amp;height=511"/>
        <figcaption><b>PARTYDUSJ:</b> Jeffrey Epstein hadde plass til åtte i dusjen på ørkenranchen sin. Foto: www.thisischriswhite.com Vis mer</figcaption>
      </figure>
      <p>
        <b>Ifølge den britiske tabloidavisa brukte den avdøde finansmannen sin 10 000 mål store «Zorro Ranch» som en lekeplass for sine mange VIP-gjester.</b>
      </p>
      <p>De nye bildene viser blant annet ei trapp som leder ned til kjelleren. Ifølge Daily Mail hevder en tidligere entreprenør at Epstein lot bygge en 1000 kvadratmeter stor underjordisk «strippeklubb» der nede for å underholde sine gjester med tenåringsjenter.</p>
      <p>Ett av soverommene har en skulptur av Jesus i fullstørrelse hengende på et kors av gull som dekker det meste av den ene veggen.</p>
      <figure>
        <img src="https://dbstatic.no/71847581.jpg?imageId=71847581&amp;x=0&amp;y=0&amp;cropw=96.25748502994&amp;croph=99.800399201597&amp;width=643&amp;height=500"/>
        <figcaption><b>JESUS-SKULPTUR:</b> Foto: www.thisischriswhite.com Vis mer</figcaption>
      </figure>
      <p>Biblioteket er fullt av storslåtte antikke møbler, inkludert gotiske lysekroner og metalliske lærstoler.</p>
      <h3>- Misbrukt mindreårige</h3>
      <p>I begynnelsen av juli ble finansmannen <a href="https://www.dagbladet.no/nyheter/trump-venn-pagrepet-for-menneskehandel/71377450">pågrepet og siktet.</a></p>
      <p>Anklagene innebærer at han skal ha rekruttert og misbrukt mindreårige jenter i New York og Florida på begynnelsen av 2000-tallet.</p>
      <p>Epstein var ingen «hvem som helst» i USA.</p>
      <p>
        <b>Allerede for 17 år siden skrev New York Magazine et langt portrett om multimilliardæren, kjendisvennen og presidentkompisen.</b>
      </p>
      <p><a href="http://nymag.com/nymetro/news/people/n_7912/">«Den internasjonale, mystiske pengemannen»</a> var tittelen.</p>
      <p>Ifølge New York Magazine tjente finansmannen sin formue med selskapet Epstein and Co., som han startet opp i 1982.</p>
      <p>Epstein bodde de siste åra i en leilighet på 4600 kvadratmeter på Manhattan.</p>
      <figure>
        <img src="https://dbstatic.no/71847612.jpg?imageId=71847612&amp;x=0&amp;y=0&amp;cropw=92.919075144509&amp;croph=100&amp;width=643&amp;height=519"/>
        <figcaption><b>Foto:</b> thisischriswhite.com Vis mer</figcaption>
      </figure>
      <p>Han eide også en villa i Palm Beach i Florida, i tillegg til den enorme ranchen i New Mexico.</p>
      <h3>Clinton og Trump</h3>
      <p>Blant Epsteins venner var president Bill Clinton, den tidligere statsministeren i Israel Ehud Barak, prins Andrew av Storbritannia og et skuespillerkobbel med Kevin Spacey i front.</p>
      <p>Han har også vært å se på fester sammen med president Donald Trump.</p>
      <p>
        <b>Trump har tatt avstand fra milliardæren etter at han ble pågrepet, men siden har det<a href="https://www.dagbladet.no/nyheter/her-fester-trump-med-skandalemilliardaeren/71412292"> dukket opp en video fra 1992</a> som viser de to i vennlig samtale på fest.</b>
      </p>
      <figure>
        <img src="https://dbstatic.no/71847599.jpg?imageId=71847599&amp;x=0&amp;y=0&amp;cropw=99.68992248062&amp;croph=98.757763975155&amp;width=643&amp;height=478"/>
        <figcaption><b>BIBLIOTEK:</b> Foto: thisischriswhite.com Vis mer</figcaption>
      </figure>
      <p>I mars 2005 skal ei 14 år gammel jente ha anklaget Epstein for å ha antastet henne, etter at hun ble invitert til villaen hans i Palm Beach for å gi ham massasje for penger.</p>
      <p>Dette førte til en etterforskning av milliardæren, som avdekket at Epstein hadde en rekke bilder av mindreårige jenter på pc-en sin.</p>
      <h3>Prinsevenn</h3>
      <p>Britiske prins Andrew, dronning Elizabeths nest yngste sønn, <a href="https://www.dagbladet.no/kjendis/avlyser-alle-offentlige-oppdrag/71843178">avlyste tidligere denne uka alle offisielle oppdrag</a> i «overskuelig framtid».</p>
      <p>Det har dukket opp flere bilder av prinsen omgitt av unge kvinner, og detaljer rundt hans vennskap med avdøde Jeffrey Epstein har kommet fram i lyset.</p>
      <figure>
        <img src="https://dbstatic.no/71847602.jpg?imageId=71847602&amp;width=1024&amp;height=615"/>
        <figcaption><b>DUSJ UTENFRA:</b> Foto: thisischriswhite.com Vis mer</figcaption>
      </figure>
      <p>
        <b>I 2008 ble Epstein dømt for å ha tvunget kvinner til å utføre seksuelle tjenester.</b>
      </p>
      <p>Ifølge <a href="https://www.theguardian.com/uk-news/2019/aug/22/prince-andrew-epstein-foot-massage">The Guardian</a> møttes Epstein og prins Andrew seint på 90-tallet, gjennom milliardærens ekskjæreste og tidligere forretningspartner Ghislaine Maxwell, datter av mediemogulen Robert Maxwell.</p>
      <h3>Avslørende foto</h3>
      <p>I 2001 ble prinsen fotografert med armen rundt Virginia Guiffre, som da var 17 år gammel, i Maxwells hjem i London.</p>
      <p>Guiffre hevder at hun var Epsteins «sexslave» i flere år, og at Maxwell jobbet aktivt for å rekruttere og «groome» mindreårige jenter til å tilfredsstille milliardærens seksuelle behov.</p>
      <p>
        <b>Maxwell selv nekter for anklagene.</b>
      </p>
      <p>I et vitnemål fra 2016 hevdet Guiffre at hun hadde sex med prins Andrew da hun var mindreårig, og at han var klar over hvor gammel hun var. Buckingham Palace har gjentatte ganger avvist dette.</p>
      <p>Selv etter at Epstein i 2008 erklærte seg skyldig i å ha oppfordret en mindreårig til prostitusjon, holdt prinsen kontakten med ham.</p>
      <p>Ifølge kongehusekspert Jonny Dymond unngikk Epstein anklagene han seinere har blitt tiltalt for ved å erklære seg skyldig i den mindre alvorlige saken. Han sonet 13 av de 18 månedene han ble dømt til bak murene.</p>
      <p>
        <b>Da han døde i fengsel, risikerte Epstein å bli dømt til en langt strengere straff.</b>
      </p>
    </article>
  </body>
</html>