<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/593457/%E0%A6%AE%E0%A6%B9%E0%A6%BE%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87-%E0%A6%AE%E0%A7%81%E0%A6%96%E0%A7%8D%E0%A6%AF%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80-%E0%A6%AA%E0%A6%A6%E0%A7%87-%E0%A6%B6%E0%A6%AA%E0%A6%A5-%E0%A6%A8%E0%A6%BF%E0%A6%B2%E0%A7%87%E0%A6%A8-%E0%A6%AC%E0%A6%BF%E0%A6%9C%E0%A7%87%E0%A6%AA%E0%A6%BF%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T03:59:00+00:00"/>
    <meta property="og:title" content="মহারাষ্ট্রে মুখ্যমন্ত্রী পদে শপথ নিলেন বিজেপির দেবেন্দ্র ফড়নবিশ"/>
    <meta property="og:description" content="ভারতের মহারাষ্ট্রের রাজভবনে মুখ্যমন্ত্রী হিসেবে শপথ নিলেন বিজেপির দেবেন্দ্র ফড়নবিশ এবং উপ-মুখ্যমন্ত্রী পদে এনসিপি প্রধান শারদ পাওয়ারের ভাইপো অজিত পাওয়ার। বিজেপি ও এনসিপির জোট গঠনের করার পর শনিবার সকালে তারা শপথ নেন। তাদের অভিনন্দন জানান প্রধানমন্ত্রী নরেন্দ্র মোদি। দেশটির..."/>
  </head>
  <body>
    <article>
      <h1>মহারাষ্ট্রে মুখ্যমন্ত্রী পদে শপথ নিলেন বিজেপির দেবেন্দ্র ফড়নবিশ</h1>
      <address><time datetime="2019-11-23T03:59:00+00:00">23 Nov 2019, 03:59</time> by <a rel="author">বিদেশ ডেস্ক</a></address>
      <p>
        <b>ভারতের মহারাষ্ট্রের রাজভবনে মুখ্যমন্ত্রী হিসেবে শপথ নিলেন বিজেপির দেবেন্দ্র ফড়নবিশ এবং উপ-মুখ্যমন্ত্রী পদে এনসিপি প্রধান শারদ পাওয়ারের ভাইপো অজিত পাওয়ার। বিজেপি ও এনসিপির জোট গঠনের করার পর শনিবার সকালে তারা শপথ নেন। তাদের অভিনন্দন জানান প্রধানমন্ত্রী নরেন্দ্র মোদি। দেশটির সম্প্রচারমাধ্যম এনডিটিভির প্রতিবেদন থেকে এসব তথ্য জানান গেছে।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/23/6a85175a37ad0387dffe89cbf79c1586-5dd8aed21e7d8.JPG"/>
      </figure>
      <p>ক্ষমতা ভাগাভাগি নিয়ে বিরোধের জেরে সম্প্রতি বিজেপির সঙ্গে সম্পর্ক ছিন্ন করার পর শিবসেনা জোট করে এনসিপি ও কংগ্রেসের সঙ্গে। মহারাষ্ট্রের মুখ্যমন্ত্রী হওয়ার প্রশ্নে অনড় ছিল তারা। শুক্রবার রাতে বৈঠকের পর জানানো হয়, মুখ্যমন্ত্রী পদে শপথ নেবেন উদ্ভব থ্যাকারে। শনিবার সকালেই হিসেবটা বদলে যায়। গত এক সপ্তাহের বেশি সময় ধরে সেখানে রাষ্ট্রপতি শাসন জারি ছিল। অবশেষে শপথ নিলেন বিজেপি ও এনসিপি জোটের নেতারা।</p>
      <p>শপথ গ্রহণের পর দেবেন্দ্র বলেছেন, ‘বিজেপি মহারাষ্ট্রের মানুষদের স্থায়ী সরকার দিতে চায়। শিবসেনা জনগণের আদেশ মেনে নেয়নি। সরকার গঠনে সাহায্য করার জন্য এনসিপিকে অনেক ধন্যবাদ।’</p>
      <p>এনসিপির সহায়তায় মহারাষ্ট্রে বিজেপি সরকার গঠন করায় অভিনন্দন জানালেন ভারতীয় প্রধানমন্ত্রী। টুইটে নতুন মুখ্যমন্ত্রী দেবেন্দ্র ফড়নবিশ ও উপ-মুখ্যমন্ত্রী অজিত পাওয়ারকে শুভেচ্ছা জানালেন তিনি। টুইটে লিখেছেন, ‘আমি বিশ্বাস করি, তারা (দেবেন্দ্র ফড়নবিশ ও অজিত পাওয়ার) একসঙ্গে ভালভাবে কাজ করবেন। মহারাষ্ট্রের উজ্জ্বল ভবিষ্যৎ অপেক্ষা করছে।’</p>
      <footer>/এইচকে/</footer>
    </article>
  </body>
</html>