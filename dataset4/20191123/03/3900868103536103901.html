<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/sports/1562901/bombes-apo-proedro-pae-sto-podosfairo-katastrefesai-yparchei-stoichimatiki-tromokratia-pic-"/>
    <meta property="og:site_name" content="NOOZ."/>
    <meta property="article:published_time" content="2019-11-23T03:24:00+00:00"/>
    <meta property="og:title" content="Βόμβες από Πρόεδρο ΠΑΕ: &quot;Στο ποδόσφαιρο καταστρέφεσαι, υπάρχει στοιχηματική τρομοκρατία&quot; [pic]"/>
    <meta property="og:description" content="Στο ραδιοφωνικό σταθμό της Θεσσαλονίκης Metrosport μίλησε ο μεγαλομέτοχος της ΠΑΕ Απόλλων Σμύρνης, γνωστός επιχειρηματίας και ιδιοκτήτης των φούρνων Βενέτη κ. Παναγιώτης Μονεμβασιώτης"/>
  </head>
  <body>
    <article>
      <h1>Βόμβες από Πρόεδρο ΠΑΕ: "Στο ποδόσφαιρο καταστρέφεσαι, υπάρχει στοιχηματική τρομοκρατία" [pic]</h1>
      <address>
        <time datetime="2019-11-23T03:24:00+00:00">23 Nov 2019, 03:24</time>
      </address>
      <p>
        <b>Στο ραδιοφωνικό σταθμό της Θεσσαλονίκης Metrosport μίλησε ο μεγαλομέτοχος της ΠΑΕ Απόλλων Σμύρνης, γνωστός επιχειρηματίας και ιδιοκτήτης των φούρνων Βενέτη κ. Παναγιώτης Μονεμβασιώτης</b>
      </p>
      <p>Ο Παναγιώτης Μονεμβασιώτης μίλησε για το ποδόσφαιρο με αφορμή τη φημολογία που τον φέρει να ενδιαφέρεται αναλάβει το μετοχικό πακέτο του Άρη Θεσσαλονίκης έναντι 8 εκατομμυρίων ευρώ.</p>
      <figure>
        <img src="https://www.nooz.gr/Multimedia/2019/11/a7bde4b2-9a1f-4aed-b790-dfbc2d34b335.jpg?dt=23/11/2019%205:22:45%20%CF%80%CE%BC"/>
      </figure>
      <p>Όπως θα διαβάζετε είπε σκληρές αλήθειες για τον ιλουστρασιόν χώρο του ποδοσφαίρου.</p>
      <p>
        <b>Αναλυτικά όσα είπε στην εκπομπή «Στη Σέντρα»:</b>
      </p>
      <p><b>Για το εάν ενδιαφέρθηκε για τον Άρη: </b>«Το δήλωσα και χθες. Όλοι γνωρίζουν ότι έχουμε καταγωγή από τη Σμύρνη και το ενδιαφέρον μας είναι για τον Απόλλωνα Σμύρνης. Δεν έχουμε συζητήσει με τον κ. Καρυπίδη. Ποτέ δεν κάναμε πρόταση. Απορώ πώς βγήκε αυτό το πράγμα στον αέρα. Δεν μπορώ να καταλάβω».</p>
      <p><b>Το εάν θα το ανακοίνωνε α</b><b>κόμη και εάν ήταν αρνητική η απάντηση:</b> «Βέβαια. Θα λέγαμε ευθέως ότι μας ενδιέφερε ο Άρης αλλά δεν προχώρησε. Μιλάμε πάντα ευθέως. Ο Απόλλων Σμύρνης είναι η ομάδα μου. Δεν έχω καμία σχέση με τον Άρη. Το ποδόσφαιρο είναι για να καταστρέφεσαι. Δεν υπάρχει ο όρος "μπίζνες" στο ποδόσφαιρο. Το ποδόσφαιρο έχει πτωχεύσει. Εσείς ξέρετε κάποιον που κερδίζει; Πέρυσι στο επαγγελματικό ποδόσφαιρο μπήκαν 40 με 45 εκατομμύρια για τα τηλεοπτικά, 10 με τα εισιτήρια και άλλα πέντε από τις χορηγίες. Αυτά τα 60 εκατομμύρια είναι όλα τα χρήματα της Super League, τη Football League και τη Γ Εθνική ποδόσφαιρο. Ξέρετε τι είναι τα 60 εκατομμύρια για έξω; Το δεξί μπακ της Τσέλσι».</p>
      <p><b>Τις υποθέσεις που εκκρεμούν στο ποδόσφαιρο και τους παράγοντες που οδηγούνται στο δικαστήριο:</b> «Δεν ξέρω εάν είναι αθώοι ή όχι. Αυτοί θα πάνε στα δικαστήρια. Εμένα μιλήστε μου για ποδόσφαιρο. Στο ποδόσφαιρο όποιος περνά λερώνεται. Έχω αντιμετωπίσει πολλά πράγματα με διάφορα δημοσιεύματα. Έχετε ακούσει ποτέ κάποιον δημοσιογράφο να μιλά για πτώχευση στο ποδόσφαιρο. Οι δημοσιογράφοι κύριοι πριν κάποια 10 χρόνια είχαν 800 μέχρι 4000 ευρώ και σήμερα όλοι πληρώνονται με 400 ευρώ. Ξέρετε που οφείλεται αυτό; Στην φτωχοποίηση του ποδοσφαίρου. Όλοι οι δημοσιογράφοι ψάχνουν να βγάλουν αίμα και να πουν κάτι γιατί να βγάλουν πραγματικές αλήθειες».</p>
      <p><b>Το τι τον συνδέει με τον Απόλλωνα </b><b>και μένει σε αυτό</b><b>:</b> «Είμαι Σμυρνιός και εκπροσωπώ μια ομάδα που κινδυνεύει να αφανιστεί. Έχει τρεις αιώνες ζωής και έχει πάρει πρωταθλήματα και δεν τα ξέρει κανένας. Είναι μια ομάδα που παλεύει να μπει στο ποδόσφαιρο. Δεν ασχολούμαι με άλλες ομάδες. Δεν έχω δείξει ενδιαφέρον για άλλες ομάδες. Δεν μου έχουν χτυπήσει την πόρτα».</p>
      <p><b>Τον Καρυπίδη </b><b>και για την ενδεχόμενη συνεργασία στην Κίνα</b><b>: </b>«Με τον κ. Καρυπίδη έχουμε καλή σχέση. Εκτιμώ που προσπαθεί για την ομάδα του για να φτάσει εκεί που αξίζει. Με στεναχωρεί όταν κάτι δεν πάει καλά και πέφτουν όλοι πάνω του. Κάποια στιγμή κάναμε μια συζήτηση για την συνεργασία στην Κίνα αλλά δεν προχώρησε. Ο Καρυπίδης παλεύει με όλες του τις δυνάμεις για να βάλει την ομάδα στη θέση της. Είναι αξιέπαινος παίκτης. Ξέρω ότι είναι ένας άνθρωπος που παλεύει για την ομάδα του».</p>
      <p><b>Το εάν υπάρχουν στημένα παιχνίδια: </b>«Υπάρχει στοιχηματική τρομοκρατία. Βγαίνει η sport radar με στοιχεία της πλάκας, τα στέλνει στην Ελλάδα και τα βγάζει έξω δυσφημώντας το ελληνικό ποδόσφαιρο. Τρομοκρατούν τον κόσμο για να μην έχουν απώλειες. Το 2016 θέλησε ένας να βγάλει την ομάδα του από το στοίχημα και το δικαστήριο του είπε ότι δεν μπορεί να το κάνει γιατί είναι δημόσιο θέαμα. Βάζεις την ομάδα σου, μπαίνει στο κουπόνι, κερδίζουν εκατομμύρια.</p>
      <p>Δεν αποδίδουν σε καμία ομάδα. Το κράτος κερδίζει φόρους από αυτό. Και όταν βγει ύποπτο για 1000 ευρώ ένα παιχνίδι τότε βγαίνει ένας φάκελος για τον αγώνα τάδε με τάδε. Τότε η ομάδα μπορεί να διαλυθεί. Υπάρχουν σκιές σε πολλά πράγματα αλλά εάν δεν υπάρχουν αποδείξεις δεν μπορεί να γίνει τίποτα. Η αίσθηση μου είναι ότι δεν υπάρχουν στημένα παιχνίδια. Δεν υπάρχουν στοιχεία. Αντί οι ομάδες να μηνύσουν τη sport radar αφήνουν τους δημοσιογράφους να λένε βλακείες. Λαμόγια υπάρχουν παντού».</p>
    </article>
  </body>
</html>