<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/one-account-for-two-people-in-sbi-created-a-hilarious-condition-1.1074268"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-23T03:47:52+00:00"/>
    <meta property="og:title" content="‘ভেবেছিলাম টাকা জোগাচ্ছেন মোদী’ "/>
    <meta property="og:description" content="দু’জনের নামই হুকুম সিংহ। ছবি ছাড়া বাকি সমস্ত নথিও প্রায় এক। তাতেই দুই হুকুমকে গুলিয়ে ফেলেন রাজেশ।"/>
  </head>
  <body>
    <article>
      <h1>‘ভেবেছিলাম টাকা জোগাচ্ছেন মোদী’ </h1>
      <address><time datetime="2019-11-23T03:47:52+00:00">23 Nov 2019, 03:47</time> by <a rel="author">সংবাদ সংস্থা</a></address>
      <p>প্রতি ভোটের আগেই ভুরি ভুরি প্রতিশ্রুতি দিয়ে থাকেন রাজনৈতিক দলের নেতারা। কালো টাকা ফিরিয়ে এনে দেশের আমজনতার মধ্যে বিলিয়ে দেওয়ার প্রতিশ্রুতিও ছিল তারই একটি। প্রধানমন্ত্রী নরেন্দ্র মোদীর সেই প্রতিশ্রুতিকেই সত্যি ভেবে বসেন মধ্যপ্রদেশের ভিণ্ড জেলার এক বাসিন্দা। প্রতি মাসেই ব্যাঙ্ক অ্যাকাউন্টে ঢুকছিল মোটা অঙ্কের টাকা। রনি গ্রামের বাসিন্দা হুকুম সিংহ ভেবেছিলেন, ‘মোদীজি’-ই দিচ্ছেন ওই টাকা। তাই প্রয়োজন মতো সেই টাকা তুলে টুকটাক ঘরসংসারের দরকার মেটাচ্ছিলেন তিনি। এ দিকে, আলমপুরের এসবিআই শাখায় অ্যাকাউন্ট খুলে কাজের খোঁজে হরিয়ানায় চলে গিয়েছিলেন রুরাই গ্রামের বাসিন্দা আর এক হুকুম সিংহ। তিনি দেখেন, অ্যাকাউন্ট থেকে উধাও বেশ কিছু টাকা। যেখানে ১ লক্ষ ৪০ হাজার টাকা থাকার কথা, সেখানে রয়েছে মাত্র ৩৫ হাজার। এর পরেই আলমপুরের ওই ব্যাঙ্কে গিয়ে হুকুম জানতে পারেন, ব্যাঙ্কের ম্যানেজার রাজেশ শঙ্কর দু’জন আলাদা ব্যক্তির জন্য একই অ্যাকাউন্ট ধার্য করেছেন। দু’জনের নামই হুকুম সিংহ। ছবি ছাড়া বাকি সমস্ত নথিও প্রায় এক। তাতেই দুই হুকুমকে গুলিয়ে ফেলেন রাজেশ। আর তার জেরেই রনি গ্রামের হুকুম সিংহ ছ’মাসে মোট ৮৯ হাজার টাকা তুলে ফেলেন। অভিযোগ, প্রাথমিক ভাবে বিষয়টি চাপা দেওয়ার চেষ্টা করেন ব্যাঙ্ক কর্তৃপক্ষ। পরে অবশ্য আলমপুর শাখার কর্মীরা ভুল স্বীকার করে নেন।                             </p>
    </article>
  </body>
</html>