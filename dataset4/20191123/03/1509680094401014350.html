<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/mumbai-news/maharashtra-mayor-election-shiv-sena-congress-ncp-get-the-better-of-bjp-zws-70-2020867/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T03:45:18+00:00"/>
    <meta property="og:title" content="महापौर निवडणुकांतही सत्तासमीकरणे बदलली"/>
    <meta property="og:description" content="लातूरमध्ये सत्ताधारी भाजपच्या दोन नगरसेवकांनी विरोधात मतदान केल्याने काँग्रेसचा महापौर निवडून आला."/>
  </head>
  <body>
    <article>
      <h1>महापौर निवडणुकांतही सत्तासमीकरणे बदलली</h1>
      <h2>लातूरमध्ये सत्ताधारी भाजपच्या दोन नगरसेवकांनी विरोधात मतदान केल्याने काँग्रेसचा महापौर निवडून आला.</h2>
      <address><time datetime="2019-11-23T03:45:18+00:00">23 Nov 2019, 03:45</time> by <a rel="author">लोकसत्ता टीम</a></address>
      <p>
        <b>लातूर, उल्हासनगरमध्ये फाटाफुटीमुळे भाजपचा पराभव, नाशिकमध्ये शिवसेनेचा डाव फसला</b>
      </p>
      <p><b>मुंबई : </b>राज्यातील महापौर पदांकरिता झालेल्या निवडणुकांमध्ये सर्वाधिक महापौर भाजपचे निवडून आले असले तरी सारी सत्तासमीकरणे बदलून गेली आहेत.</p>
      <p>लातूरमध्ये सत्ताधारी भाजपच्या दोन नगरसेवकांनी विरोधात मतदान केल्याने काँग्रेसचा महापौर निवडून आला. उल्हासनगरमध्ये पप्पू कलानी यांच्या मुलाने भाजपची साथ सोडून सेनेबरोबर हातमिळवणी केल्याने सत्ताधारी भाजपचा पराभव होऊन शिवसेनेला विजय प्राप्त करता आला. नाशिकमध्ये भाजपमध्ये झालेल्या फाटाफुटीने शिवसेनेने सारी ताकद पणाला लावली होती, पण बंडखोर नगरसेवक ऐन वेळी स्वगृही परतल्याने आणि मनसेने भाजपला मतदान केल्याने भाजपने सत्ता कायम राखली. मुंबईत शिवसेनेच्या महापौरांच्या निवडीची फक्त औपचारिकता होती.</p>
      <p>उल्हासनगरमध्ये वादग्रस्त पप्पू कलानीच्या कुटुंबीयाची मदत घेऊन भाजपने सत्ता संपादन केली होती. कलानीच्या सुनेला भाजपने महापौर पद दिले होते. विधानसभा निवडणुकीत कलानी कुटुंबीयातील सदस्याला उमेदवारी देण्याचा शब्द भाजपने पाळला नसल्याने कलानीपुत्र संतप्त झाले होते. त्यातूनच त्यांनी भाजपला धडा शिकविण्याचा चंग बांधला होता. कलानीपुत्राने शिवसेनेला मदत केली. यामागे राज्यातील सत्ताबदलाची किनार होती. भाजपमधील दहा कलानी समर्थकांनी उघडपणे शिवसेनेला मतदान केले. यामुळे भाजप-साई पक्षाचा पराभव होऊन शिवसेनेचा महापौर  निवडून आला.</p>
      <p>लातूरमध्ये भाजपचे काठावरचे बहुमत असले तरी भाजपच्या दोन नगरसेवकांनी काँग्रेसला मतदान केल्याने काँग्रेसचा उमेदवार महापौरपदी निवडून आला. राज्यातील सत्ताबदलाचे वारे लातूरमध्ये वाहू लागल्याचे जाणवले. भाजपच्या दोघांनी पक्षाच्या विरोधात मतदान केल्याने माजी मंत्री संभाजी निलंगेकर-पाटील यांना मोठा धक्का बसला.</p>
      <p>नाशिकमध्ये भाजपच्या माजी आमदाराने शिवसेनेत प्रवेश केल्याने भाजपचे काही नगरसेवक विरोधात मतदान करतील, अशी शक्यता वर्तवली जात होती. यातूनच शिवसेना, राष्ट्रवादी, काँग्रेस, मनसे आणि अपक्षांची मोट बांधण्याचा प्रयत्न झाला; पण भाजपमधील बंडाच्या पवित्र्यात असलेल्या नगरसेवकांनी स्वगृही प्रवेश केला. मनसे आणि भाजपमध्ये बेबनाव असला तरी मनसेच्या पाचही नगरसेवकांनी भाजपला मतदान केले. राजकीय चित्र बदलल्याने विरोधी उमेदवारांनी माघार घेतली आणि भाजपचा महापौर बिनविरोध निवडून आला.  मुंबईत शिवसेनेच्या किशोरी पेडणेकर यांच्या विजयाची औपचारिकता शिल्लक होती, कारण त्यांचा एकमेव अर्ज दाखल झाला होता. शुक्रवारी झालेल्या बैठकीत त्यांच्या नावाची अधिकृतपणे घोषणा करण्यात आली. विदर्भातील नागपूर, चंद्रपूर, अकोला आणि अमरावती या चारही महानगरपालिकांमध्ये भाजपचे महापौर निवडून आले.</p>
      <p>पुणे आणि पिंपरी-चिंचवडमध्ये बहुमत असल्याने भाजपचे महापौर निवडून आले.</p>
      <p>
        <b>महापौर पद आणि पक्ष</b>
      </p>
      <p>मुंबई – शिवसेना, ठाणे – शिवसेना, नागपूर – भाजप, पुणे – भाजप, पिंपरी-चिंचवड – भाजप,</p>
      <p>नाशिक – भाजप, लातूर – काँग्रेस, अमरावती – भाजप,</p>
      <p>अकोला – भाजप, चंद्रपूर – भाजप</p>
      <p>
        <b>महाआघाडी महापालिकांमध्ये अस्तित्वात</b>
      </p>
      <p>राज्यात शिवसेना, काँग्रेस आणि राष्ट्रवादी महाआघाडीचे सरकार स्थापण्याचे प्रयत्न सुरू झाले आहेत. याचे पडसाद महापौर पदाच्या निवडणुकीत उमटले. काँग्रेस व राष्ट्रवादीच्या नगरसेवकांनी काही महापालिकांमध्ये शिवसेनेला मतदान केले. मुंबई व ठाण्यात काँग्रेस व राष्ट्रवादीने शिवसेनेला विरोध केला नाही. चंद्रपूरमध्ये मात्र शिवसेनेने भाजपला मतदान केले. मनसेने मात्र नाशिकमध्ये भाजपला मतदान केले.</p>
    </article>
  </body>
</html>