<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/estibadors-acord-patronal-vaga-dilluns"/>
    <meta property="og:site_name" content="Diari La Veu"/>
    <meta property="article:published_time" content="2019-11-23T03:07:00+00:00"/>
    <meta property="og:title" content="Els estibadors arriben a un acord amb la patronal i desconvoquen la vaga d'aquest dilluns"/>
    <meta property="og:description" content="Ambdues parts han arribat a un consens després de dos anys i mig de conflicte i amb l'amenaça d'una vaga de 24 hores."/>
  </head>
  <body>
    <article>
      <h1>Els estibadors arriben a un acord amb la patronal i desconvoquen la vaga d'aquest dilluns</h1>
      <h2>Ambdues parts han arribat a un consens després de dos anys i mig de conflicte i amb l'amenaça d'una vaga de 24 hores</h2>
      <address><time datetime="2019-11-23T03:07:00+00:00">23 Nov 2019, 03:07</time> by <a rel="author">DLV</a></address>
      <p>VALÈNCIA. Els treballadors de l'estiba han arribat a un acord amb la patronal del sector, Anesco, després de dos anys i mig de conflicte. D'aquesta manera, ha quedat desconvocada la vaga prevista per al pròxim dilluns, segons ha informat EFE. <br/><br/>L'acord ha arribat després que <a href="https://www.diarilaveu.com/vaga-convocada-estiba-continua-endavant-espera-arribar-acord-patronal">les últimes negociacions</a> s'allargaren durant aquest dimecres i dijous, amb l'amenaça d'una vaga de 24 hores prevista per a la setmana vinent. Les parts s'han emplaçat aquest dilluns per a ratificar el pacte.<br/><br/>En virtut de l'acord, els estibadors i la patronal convenen a aprovar un nou conveni per a aquests treballadors que es dediquen a la càrrega i descàrrega de vaixells en els ports, principal porta d'entrada i sortida de les mercaderies del país.<br/><br/>El nou conveni suposa adaptar l'ara vigent a la reconversió del gremi de l'estiba aprovada fa dos anys que va liberalitzar el sector i el va adaptar a la legislació europea.<br/><br/>Segons aquests treballadors, en el cas que el seu conveni no s'adapte a la reforma de sector abans que concloga l'any, passaria a considerar-se nul i "la professió de l'estiba quedaria en uns llimbs legals sense cap garantia per als treballadors".<br/><br/><b>Culminar la reconversió del sector<br/></b><br/>Així, amb la prevista consecució d'un acord sobre el conveni en la reunió programada per a aquest dilluns, la reestructuració del sector que l'anterior govern espanyol va iniciar al començament de 2017 quedaria definitivament tancada.<br/><br/>L'acord sobre el conveni succeiria a l'aprovació el mes d'abril passat, en la Diputació Permanent del Congrés, del reial decret llei que desenvolupa normativament la reforma aprovada en 2017.<br/><br/>Aquest reial decret llei permet, entre altres mesures, abordar la subrogació d'estibadors, que el nou conveni ha de materialitzar, i activar la línia d'ajudes públiques per a prejubilacions que l'anterior Executiu va pactar amb el sector per a esmorteir els efectes de la reestructuració en l'ocupació.</p>
      <related>
        <h4>Les més llegides</h4>
        <a href="https://www.diarilaveu.com/banca-armada-manifestarte-banc-estalvis-direccio-contraria"/>
        <a href="https://www.diarilaveu.com/les-corts-nomenaran-lactriu-rosana-pastor-com-a-membre-delconsell-valencia-de-cultura"/>
        <a href="https://www.diarilaveu.com/comenca-el-judici-a-la-major-operacio-crediticia-de-banc-mayor-operacion-crediticia-del-banc-de-valencia"/>
        <a href="https://www.diarilaveu.com/el-projecte-dampliacio-del-port-de-valencia-ix-a-exposicio-publica"/>
        <a href="https://www.diarilaveu.com/policia-organitzacio-trafic-explotacio-dones-alzira"/>
      </related>
    </article>
  </body>
</html>