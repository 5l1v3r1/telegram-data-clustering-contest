<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/regions/_pogoda-ne-spriyaye-u-pritulku-domazhir-vedmedi-ne-vpadayut-u-splyachku/939513"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T03:25:00+00:00"/>
    <meta property="og:title" content="Погода не сприяє: у притулку Домажир ведмеді не впадають у сплячку"/>
    <meta property="og:description" content="Із 14 ведмедів, які живуть у Ведмежому Притулку Домажир, на Львівщині у зимову сплячку лягли лише 4. &quot;Є три основні чинники, які впливають на те, коли ведмеді ідуть в зимову сплячку. Запаси підшкірого жиру, готова барлога та погодні умови. 4 наших ведмедів уже пішли в сплячку, ще один ..."/>
  </head>
  <body>
    <article>
      <h1>Погода не сприяє: у притулку Домажир ведмеді не впадають у сплячку</h1>
      <address><time datetime="2019-11-23T03:25:00+00:00">23 Nov 2019, 03:25</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939513_w_300.jpg?v=0"/>
        <figcaption>В Домажирі заснули 4 із 14 ведмедів. Фото: Facebook.</figcaption>
      </figure>
      <p>Із 14 ведмедів, які живуть у Ведмежому Притулку Домажир, на Львівщині у зимову сплячку лягли лише 4.</p>
      <p>"Є три основні чинники, які впливають на те, коли ведмеді ідуть в зимову сплячку. Запаси підшкірого жиру, готова барлога та погодні умови. 4 наших ведмедів уже пішли в сплячку, ще один готується до зимового сну. Решту не поспішають. Зокрема й через погодні умови", - розповідає керівник служби по догляду за тваринами притулку Домажир<b> 49-річна Наталія Галайко.</b></p>
      <p>В залежності від погодних умов ведмеді йдуть в барлогу у жовтні-листопаді. Сплять 5-6 місяців, до березня чи квітня. Надмірне тепло спонукає тварин шукати їжу, щоб "запасти" більше жиру на зиму. Ті, які заснуть цьогоріч пізно, навесні й пізніше прокинуться, зазначає Наталія Григорівна.</p>
      <p>"Але готуємось і до того, що кілька ведмедів не спатимуть. Це ті тварини, яких нам нещодавно привезли на реабілітацію. Через постійну експлуатацію та взаємодію із людьми у них відсутні необхідні інстинкти. Їх фізіологічний та психологічний стан не сприятиме спокійному сну. Намагатимемось їх відновити. Підготували спеціальні бокси, у яких тварини житимуть взимку, складемо відповідний раціон харчування".</p>
      <blockquote>У листопаді українські синоптики зафіксували температурні рекорди. 4 листопада у Києві позначка термометра сягнула рекордних +17,5°C. Найближчим до цього показника були у 1957-му — +15°C. А середньодобова температура +12,9°C і перевершила дані 23-річної давнини — +12,3°C. Температурні показники відповідають вересневим.</blockquote>
    </article>
  </body>
</html>