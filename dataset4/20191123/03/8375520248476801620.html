<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-sluzi-narodu-povidomili-vid-chogo-zalezhit-osobliviy-status-donbasu-641864.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T03:41:09+00:00"/>
    <meta property="og:title" content="У «Слузі народу» повідомили, від чого залежить «особливий статус Донбасу»"/>
    <meta property="og:description" content="Поки у Верховну Раду не надходив жоден проект нового закону"/>
  </head>
  <body>
    <article>
      <h1>У «Слузі народу» повідомили, від чого залежить «особливий статус Донбасу»</h1>
      <address>
        <time datetime="2019-11-23T03:41:09+00:00">23 Nov 2019, 03:41</time>
      </address>
      <h4>Поки у Верховну Раду не надходив жоден проект нового закону</h4>
      <p>Влада визначиться в питанні, продовжувати дію закону про особливий статус Донбасу, після зустрічі лідерів країн «нормандської четвірки».</p>
      <p>Про це в інтерв'ю hromadske повідомив голова партії «Слуга народу» і перший заступник голови цієї фракції Олександр Корнієнко.</p>
      <p>«Ми очікуємо, чим закінчиться зустріч у «нормандському форматі». Далі будемо оперативно визначатися», - сказав він.</p>
      <p>Корнієнко також нагадав, що раніше президент Володимир Зеленський пропонував розробляти новий закон «Про особливий статус Донбасу».</p>
      <p>У той же час він зазначив, що поки у Верховну Раду не надходив жоден проект нового закону.</p>
      <p>За його словами, можливу версію закону буде розробляти комітет з питань державного будівництва та місцевого самоврядування.</p>
      <p>«Є тимчасова слідча комісія з колегами з інших фракцій під головуванням Рахманінова. Певні обов'язки вона на себе візьме. Є профільний заступник в Офісі президента - Ігор Жовква, є Вадим Пристайко - міністр закордонних справ і є пан Андрій Єрмак - помічник президента, який курує цей напрямок. Я думаю, що тут досить людей і точно буде у кого запитати і зробити цей процес максимально інклюзивним», - сказав він.</p>
    </article>
  </body>
</html>