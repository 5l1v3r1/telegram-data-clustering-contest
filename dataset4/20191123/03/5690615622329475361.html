<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837351-rosiya-viznachila-khto-bude-ombudsmenom-v-aneksovanomu-krimu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T03:03:00+00:00"/>
    <meta property="og:title" content="Росія визначила, хто буде &quot;омбудсменом&quot; в анексованому Криму"/>
    <meta property="og:description" content="КИЇВ. 23 листопада. УНН. Уповноважена з прав людини в Росії Тетяна Москалькова погодила призначення колишнього віцепрем’єра російського уряду …"/>
  </head>
  <body>
    <article>
      <h1>Росія визначила, хто буде "омбудсменом" в анексованому Криму</h1>
      <address><time datetime="2019-11-23T03:03:00+00:00">23 Nov 2019, 03:03</time> by <a rel="author">Денис Масліков</a></address>
      <p><b>КИЇВ. 23 листопада. УНН.</b> Уповноважена з прав людини в Росії Тетяна Москалькова погодила призначення колишнього віцепрем’єра російського уряду анексованого Криму Лариси Опанасюк на посаду кримського "омбудсмена". Про це повідомляє <b>УНН</b> з посиланням на Радіо Свобода.</p>
      <p>"Під час бесіди Тетяна Москалькова і Лариса Опанасюк обговорили правозахисну ситуацію в регіоні, зокрема актуальні питання забезпечення соціальних прав громадян. Особливу увагу учасники зустрічі приділили проблемам у сфері житлово-комунального господарства, а також порушили питання дотримання прав громадян у місцях примусового тримання", – йдеться у повідомленні пресслужби Москалькової.</p>
      <p>Офіційний Київ вважає окупаційними нинішню владу в анексованому Криму і тамтешніх чиновників, які підконтрольні Москві. Українська влада також неодноразово заявляла про порушення прав людини на території анексованого півострова.</p>
      <p>Нагадаємо, після російської анексії <a href="https://www.unn.com.ua/uk/news/1835858-dvokh-figurantiv-spravi-khizb-ut-takhrir-pomistili-v-kartser-u-rosiyi">у Криму почалися масові обшуки</a> у незалежних журналістів, громадських активістів, активістів кримськотатарського національного руху, членів Меджлісу кримськотатарського народу, а також кримських мусульман, підозрюваних у зв’язках із забороненою в Росії організацією "Хізб ут-Тахрір".</p>
      <p>Росія відмовляє моніторинговій місії ООН з прав людини в Україні у доступі до Криму.</p>
    </article>
  </body>
</html>