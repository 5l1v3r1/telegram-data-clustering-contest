<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/travel/1417945/"/>
    <meta property="og:site_name" content="Sanook"/>
    <meta property="article:published_time" content="2019-11-23T03:00:00+00:00"/>
    <meta property="og:title" content="9 สิ่งที่ห้ามทํา บนเครื่องบิน ถ้าอยากเป็นผู้โดยสารที่น่ารัก"/>
    <meta property="og:description" content="ถ้าพูดถึงการเดินทางด้วยเครื่องบิน ไม่ว่าจะเดินทางในประเทศ หรือ ทัวร์ต่างประเทศ ก็ต้องมีขั้นตอนและการปฏิบัติที่ผู้โดยสารอย่างเราต้องรับทราบไว้เช่นกัน ใครที่กำลังจะ ขึ้นเครื่องบินครั้งแรก เรามาทำความเข้าใจกับ 9 สิ่งที่ห้ามทำ บนเครื่องบิน กันดีกว่า หรือใครที่เดินทางด้วยเครื่องบินเป็นประจำก็อ่านไว้เป็นความรู้เพิ่มเติมก็ได้นะจ๊ะ"/>
  </head>
  <body>
    <article>
      <h1>9 สิ่งที่ห้ามทํา บนเครื่องบิน ถ้าอยากเป็นผู้โดยสารที่น่ารัก</h1>
      <address>
        <time datetime="2019-11-23T03:00:00+00:00">23 Nov 2019, 03:00</time>
      </address>
      <p>ถ้าพูดถึง<a href="http://www.sanook.com/travel/1416665/">การเดินทาง</a>ด้วยเครื่องบิน ไม่ว่าจะเดินทางในประเทศ หรือ ทัวร์ต่างประเทศ ก็ต้องมีขั้นตอนและการปฏิบัติที่ผู้โดยสารอย่างเราต้องรับทราบไว้เช่นกัน ใครที่กำลังจะ ขึ้นเครื่องบินครั้งแรก เรามาทำความเข้าใจกับ 9 สิ่งที่ห้ามทำ บนเครื่องบิน กันดีกว่า หรือใครที่เดินทางด้วยเครื่องบินเป็นประจำก็อ่านไว้เป็นความรู้เพิ่มเติมก็ได้นะจ๊ะ</p>
      <h3>1.แบกกระเป๋าใบใหญ่มากขึ้นเครื่อง</h3>
      <p>โดยทั่วไปสายการบินส่วนใหญ่จะอนุญาตให้นำสัมภาระติดตัวขึ้นเครื่องได้ไม่เกิน 7 กิโลกรัม บางสายการบินก็ให้ได้ถึง 10 กิโลกรัม ซึ่งการแบกกระเป๋าใหญ่ๆ หรือสัมภาระหลายชิ้น ขึ้นเครื่องบิน จะเพิ่มความลำบากให้กับตัวเองและผู้อื่น โดยเฉพาะการยกเข้าที่เก็บกระเป๋าเหนือศีรษะ ดีไม่ดียกพลาดท่า ทำกระเป๋าหล่นลงมาก็อาจเกิดอันตรายกับตัวเองและผู้โดยสารท่านอื่นอีกด้วย</p>
      <h3>2.ขอให้ลูกเรือช่วยยกกระเป๋า</h3>
      <p>สิ่งที่ห้ามทำ บนเครื่องบิน ข้อนี้ ต่อเนื่องมาจากข้อแรกเลยค่ะ อย่าเข้าใจผิดคิดว่าแอร์โฮสเตสหรือสจ๊วตมีหน้าที่ต้องยกกระเป๋าเก็บเข้าที่ให้เรานะจ๊ะ สัมภาระส่วนตัวก็ต้องดูแลเองเท่านั้น ไม่ควรขอให้ลูกเรือช่วยยกได้ ซึ่งเป็นมาตรฐานเดียวกันทุกสายการบิน เพราะฉะนั้นอย่าขอให้ลูกเรือช่วยยกระเป๋า ถ้าคุณไม่ได้เจ็บป่วยหรือไม่สามารถยกได้จริงๆ</p>
      <h3>3.เครื่องดีเลย์ อย่าเหวี่ยงแอร์</h3>
      <p>การที่เครื่องบินดีเลย์หรือออกเดินทางได้ล่าช้ากว่ากำหนด อาจเกิดได้จากหลายสาเหตุ ไม่ว่าจะเป็น สภาพอากาศของเมืองต้นทางหรือปลายทาง รวมถึงการซ่อมบำรุงเครื่องบินในกรณีที่มีเหตุขัดข้อง ซึ่งอาจทำให้นักเดินทางบางคนหงุดหงิด แต่การเหวี่ยงวีนใส่แอร์โฮสเตสก็ไม่ไช่การแก้ปัญหาที่ถูกต้อง แล้วก็ไม่ได้ช่วยให้เครื่องบินหายดีเลย์อีกด้วย แถมยังทำให้บรรยากาศครุกรุ่นขึ้นไปอีก เพราะฉะนั้น อยากให้ทุกคนเข้าใจตรงจุดนี้ให้มากเข้าไว้</p>
      <h3>4.เอนเบาะในระหว่างทาน<a href="https://www.sanook.com/travel/restaurant/">อาหาร</a></h3>
      <p>การเอนเบาะตอนที่ทุกคนกำลังทานอาหารระหว่างการบิน จะทำให้คนข้างหลังคุณไม่สามารถทานอาหารได้อย่างสะดวก ยิ่งเอนเบาะในตอนที่อาหารถูกเสิร์ฟเป็นที่เรียบร้อย อาจจะทำให้ถาดอาหารเลื่อนและหกลงพื้นได้อีกด้วย ก็จัดเป็น สิ่งที่ไม่ควรทำ บนเครื่องบิน นั่นเองค่ะ</p>
      <h3>5.เตะเบาะคนข้างหน้า</h3>
      <p>หลายคนคงรู้อยู่แล้วนะคะว่าไม่ควรทำ แต่บางคนอาจจะไม่ได้ตั้งใจจะเตะเบาะคนข้างหน้าจริงๆ เพราะที่นั่งบนเครื่องบินนั้นค่อนข้างแคบ อาจจะต้องเพิ่มความระมัดระวังในการขยับร่างกายมากกว่าปกติ จะได้ไม่สะเทือนถึงผู้โดยสารที่อยู่ด้านหน้า</p>
      <h3>6.ยกเท้าขึ้นมาวางตรงที่วางแขน</h3>
      <p>ต่อเนื่องจากข้อ 5 หลายคนคงจะเคยเห็นคลิปที่มีคนยกเท้าขึ้นมาวางตรงที่วางแขนบนเครื่องบิน หรือยกเท้ายันเบาะคนข้างหน้าไว้ การทำแบบนี้นั้น นอกจากจะเป็นการรบกวนคนที่นั่งใกล้เคียงแล้ว ยังเป็นมารยาทที่ไม่ดี รวมถึงอาจจะทำให้เกิดอันตรายหากเครื่องบินตกหลุมอากาศกระทันหันอีกด้วย ทางที่ดีนั่งในท่าปกติ คาดเข็มขัดนิรภัยตลอดเวลาจะดีกว่า</p>
      <h3>7.ไม่แจ้งลูกเรือก่อนเปลี่ยนที่นั่ง</h3>
      <p>บางไฟล์ทอาจจะมีผู้โดยสารไม่เต็มลำ ก็จะทำให้มีที่นั่งว่างหลายๆ ที่ ซึ่งถ้าเราต้องการที่จะย้ายที่นั่งก็สามารถทำได้ แต่ก็ไม่ควรย้ายทันที ควรจะรอให้ผู้โดยสารขึ้นเครื่องทั้งหมดก่อน เพราะรอดูว่าที่ตรงไหนไม่มีคนนั่งจริงๆ และแจ้งลูกเรือก่อนย้ายที่นั่งทุกครั้ง</p>
      <h3>8.โกรธเคืองเมื่อถูกลูกเรือเตือนบ่อยๆ</h3>
      <p>อย่ารำคาญลูกเรือที่คอยเตือนเรื่องต่างๆ อย่างเช่น “คาดเข็มขัด ปรับเก้าอี้ตั้งตรง เปิดหน้าต่าง ปิดโทรศัพท์มือถือ เก็บกระเป๋าไว้ใต้ที่นั่ง” ถึงคุณจะเดินทางบ่อยแล้วก็ตาม เรื่องนี้คือความปลอดภัยของคุณเอง และทุกคนบนเครื่อง เพราะฉะนั้นให้ความร่วมมือกับลูกเรือทุกครั้ง คุณก็จะเป็นผู้โดยสารที่น่ารักมากๆ</p>
      <h3>9.รีบลุกทั้งที่เครื่องยังจอดไม่สนิท</h3>
      <p>ปิดท้าย สิ่งที่ห้ามทำ บนเครื่องบิน เมื่อถึงที่หมายปุ๊บหลายคนก็ลุกจากที่นั่ง หยิบกระเป๋ากันทันที แต่ถึงจะรีบลุกขึ้นเร็วแค่ไหน ก็ไม่ได้หมายความว่า จะได้ลงจากเครื่องบินเร็วขึ้นนะคะ แถมยังอันตรายด้วยหากเกิดเหตุการณ์ที่เราคิดไม่ถึงขึ้นมา เพราะฉะนั้น พี่เห็ด มัชรูมทราเวล แนะนำว่า รอให้เครื่องจอดสนิท และรอให้สัญญาณไฟรัดเข็มขัดดับลงก่อน และค่อยๆ ลุกจากที่นั่ง จะปลอดภัยที่สุดจ้า</p>
    </article>
  </body>
</html>