<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359561-turkmenistana-vadona-davanas-japerk-pasiem"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T03:06:00+00:00"/>
    <meta property="og:title" content="Turkmenistānā vadoņa dāvanas jāpērk pašiem"/>
    <meta property="og:description" content="Turkmenistānas prezidents apbalvojis kokvilnas darba frontes triecienniekus ar televizoriem."/>
  </head>
  <body>
    <article>
      <h1>Turkmenistānā vadoņa dāvanas jāpērk pašiem</h1>
      <address><time datetime="2019-11-23T03:06:00+00:00">23 Nov 2019, 03:06</time> by <a rel="author">Kas Jauns Avīze</a></address>
      <p>
        <b>Turkmenistānas prezidents apbalvojis kokvilnas darba frontes triecienniekus ar televizoriem.</b>
      </p>
      <p>Tiesa, lai saņemtu vērtīgo dāvanu, to pašiem arī vajadzēja nopirkt. Kokvilnas lauku nomniekiem un kombainieriem, kas izpildījuši plānu, uzdots iegādāties 43 collu televizorus un atnest tos uz Ražas svētkiem.</p>
      <p>Pēc tam tālrādes aparātus svinīgi pašiem arī pasniedza vadoņa Gurbangula Berdimuhamedova vārdā, un sarīkojumu filmēja televīzija. Tie, kas nespēja atļauties jaunu televizoru, drīkstēja atnest veco, ieliktu kastē, aptītā ar spīdīgu iepakojamo papīru, vēsta "Radio Azatlyk", kas raida turkmēņu valodā no Prāgas.</p>
      <p>Šogad dažos Turkmenistānas apgabalos kokvilnas plāns gan nav izpildīts pat par pusi, jo aprīlī un maijā bija stipri plūdi. Par šīm problēmām varas iestādes un vadoņa kontrolētā prese neziņo.</p>
    </article>
  </body>
</html>