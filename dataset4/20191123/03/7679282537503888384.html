<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bjp-ncp-alliance-in-maharastra-devendra-fadnavis-sworn-in-as-cm-and-ajit-pawar-as-deputy-cm-know-everything-about-devendra-fadnavis-2863927.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T03:37:19+00:00"/>
    <meta property="og:title" content="देवेंद्र फडणवीस ने दूसरी बार ली महाराष्ट्र के मुख्यमंत्री पद की शपथ, जानें उनके बारे में सब कुछ"/>
    <meta property="og:description" content="शनिवार की सुबह देवेंद्र फडणवीस ने महाराष्ट्र के मुख्यमंत्री पद की शपथ ली। देवेंद्र फडणवीस के साथ शरद पवार के भतीजे अजित पवार ने महाराष्ट्र के डिप्टी सीएम पद की शपथ ली है। फडणवीस ने महाराष्ट्र के..."/>
  </head>
  <body>
    <article>
      <h1>देवेंद्र फडणवीस ने दूसरी बार ली महाराष्ट्र के मुख्यमंत्री पद की शपथ, जानें उनके बारे में सब कुछ</h1>
      <address><time datetime="2019-11-23T03:37:19+00:00">23 Nov 2019, 03:37</time> by <a rel="author">हिन्दुस्तान टीम , नई दिल्ली।</a></address>
      <p>शनिवार की सुबह देवेंद्र फडणवीस ने महाराष्ट्र के मुख्यमंत्री पद की शपथ ली। देवेंद्र फडणवीस के साथ शरद पवार के भतीजे अजित पवार ने महाराष्ट्र के डिप्टी सीएम पद की शपथ ली है। फडणवीस ने महाराष्ट्र के मुख्यमंत्री पद की शपथ लेने के बाद कहा कि प्रधानमंत्री नरेंद्र मोदी जी, अमित शाह जी और जेपी नड्डा जी का आभार व्यक्त करता हूं उन्होंने महाराष्ट्र की सेवा करने का मौका दिया। </p>
      <p>फडणवीस ने आगे कहा कि जनता ने हमें स्पष्ट जनादेश दिया था लेकिन शिवसेना ने हमारा साथ छोड़कर किसी और जगह गठबंधन करना शुरू कर दिया। जिसके चलते महाराष्ट्र में राष्ट्रपति शासन लागू हुआ। महाराष्ट्र जैसे राज्य में यह कितने समय लागू रहे यह शोभा भी नहीं देता है।</p>
      <p>
        <a href="https://www.livehindustan.com/national/story-devendra-fadnavis-statement-after-taking-oath-of-cm-post-in-maharashtra-2863924.html">जानें, महाराष्ट्र में सीएम पद की शपथ लेने के बाद क्या बोले फडणवीस</a>
      </p>
      <p><b>देवेंद्र फडणवीस प्रोफाइल</b><br/>देवेंद्र फडणवीस स्कूल के दिनों से ही एबीवीपी के सक्रिय सदस्य रहे हैं। उन्होंने नगर निकाय में अपना पहला चुनाव लड़ा और राम नगर वार्ड से जीत भी हासिल की। पांच साल बाद वह नागपुर के सबसे युवा और देश के दूसरे सबसे युवा मेयर बने। साल 1999 और 2014 में नागपुर दक्षिण पश्चिम से विधायक बने। इसके बाद भाजपा विधायकों ने देवेंद्र फडणवीस को नेता चुना। उन्होंने 44 की उम्र में महाराष्ट्र के दूसरे सबसे युवा मुख्यमंत्री बनने का रिकॉर्ड बनाया।</p>
      <p><b>वसंतराव के बाद कार्यकाल पूरा करने वाले दूसरे मुख्यमंत्री</b><br/>1960 में महाराष्ट्र के निर्माण के बाद राज्य में 17 मुख्यमंत्री बने। लेकिन इनमें से दो ही अपना कार्यकाल पूरा कर सके। उनमें एक देवेंद्र फडणवीस भी है। इसके पहले केवल वसंतराव नाईक ही अपना कार्यकाल पूरा कर पाए थे। फडणवीस फिर से नागपुर की दक्षिण पश्चिम सीट से मैदान में हैं। </p>
      <p>
        <a href="https://www.livehindustan.com/national/story-major-change-in-maharashtra-politics-devendra-fadnavis-sworn-in-as-cm-live-updates-2863919.html">महाराष्ट्र की राजनीति में बड़ा उलटफेर, फडणवीस ने ली सीएम पद की शपथ</a>
      </p>
      <p><b>फडणवीस ने मराठा आंदोलन को कुशलतापूर्वक संभाला</b><br/>फडणवीस ने मराठा आंदोलन को कुशलतापूर्वक संभाल कर खुद को साबित किया है। कई बार तो लगा कि मराठा विपक्षी राजनेताओं के इशारों पर ब्राह्मण मुख्यमंत्री को हटाना चाहते हैं मगर फडणवीस इससे घबराए नहीं और हमेशा आंदोलनकारियों से बातचीत को तैयार रहे। अपने इस रवैये से उन्होंने मैदान मार लिया। बता दें कि महाराष्ट्र विधानसभा चुनाव के लिए 21 अक्टूबर को वोट डाले जाएंगे।</p>
      <p>
        <a href="https://www.livehindustan.com/national/story-prime-minister-narendra-modi-congratulates-devendra-fadnavis-and-ajit-pawar-2863921.html">प्रधानमंत्री नरेंद्र मोदी ने देवेंद्र फडणवीस और अजित पवार को दी बधाई</a>
      </p>
    </article>
  </body>
</html>