<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743131"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T03:40:00+00:00"/>
    <meta property="og:title" content="หิ้วทำแผน!'โมทย์สาริกา' ซ้อมหนุ่มนศ.-ฉุดสาวหวังขืนใจ"/>
    <meta property="og:description" content="ตำรวจเมืองนครนายก ระดมกำลังกว่า 50 นาย คุมตัว 'โมทย์สาริกา' ทำแผนประกอบคำรับสารภาพ คดีทำร้ายร่างกายหนุ่มนักศึกษาจนสลบ ก่อนฉุดสาวนักศึกษาขึ้นรถหวังขืนใจ ชาวบ้านแห่ดูหน้าเพียบ"/>
  </head>
  <body>
    <article>
      <h1>หิ้วทำแผน!'โมทย์สาริกา' ซ้อมหนุ่มนศ.-ฉุดสาวหวังขืนใจ</h1>
      <address>
        <time datetime="2019-11-23T03:40:00+00:00">23 Nov 2019, 03:40</time>
      </address>
      <p>
        <b>ตำรวจเมืองนครนายก ระดมกำลังกว่า 50 นาย คุมตัว "โมทย์สาริกา" ทำแผนประกอบคำรับสารภาพ คดีทำร้ายร่างกายหนุ่มนักศึกษาจนสลบ ก่อนฉุดสาวนักศึกษาขึ้นรถหวังขืนใจ ชาวบ้านแห่ดูหน้าเพียบ</b>
      </p>
      <p>จากกรณีที่ นายปราโมทย์ จิตรสงัด อายุ 31 ปี ฉายา<b> "โมทย์สาริกา"</b> ชาว จ.นครนายก ก่อเหตุใช้อาวุธมีดซึ่งมีด้ามคล้ายปืนทำร้ายร่างกายหนุ่มนักศึกษามหาวิทยาลัยชื่อดังจนสลบ ก่อนบังคับฉุดเอา น.ส.เจี๊ยบ(นามสมมุติ) สาวนักศึกษามหาวิทยาลัยเดียวกัน ขึ้นรถกระบะสีแดงหลบหนีไปเมื่อวันที่ 21 พ.ย.ที่ผ่านมา ภายหลังตำรวจจับกุมตัว นายปราโมทย์เอาไว้ได้หลังจากหลบหนีมากบดานในพื้นที่ กลางทุ่งนา หมู่ที่ 9 ต.พรหมณี อ.เมือง จ.นครนายก เมื่อเย็นวันที่ 22 พ.ย.ที่ผ่านมา เบื้องต้นให้การรับสารภาพว่า ก่อเหตุทำร้ายร่างกายและฉุดผู้หญิง เพราะหวังจะขืนใจจริง เนื่องจากขณะนั้นมีอาการมึนเมาสุรา  ตามที่ได้เสนอข่าวไปแล้วนั้น <br/><br/>เกี่ยวกับเรื่องนี้ เมื่อวันที่ 23 พ.ย. พ.ต.อ.กล้าหาญ โชคพิพัฒน์ไพบูลย์  ผกก.สภ.เมือง จ.นครนายก นำกำลังตำรวจกว่า 50 นาย เข้าคุมตัว นายปราโมทย์ ผู้ต้องหาซึ่งเป็นบุคคลอันตราย ไปทำแผนประกอบคำรับสารภาพที่บนสันเขื่อนห้อยปรือ โดยมีชาวบ้านมามุงดูการทำแผนเป็นจำนวนมาก อย่างไรก็ตาม เจ้าหน้าที่ตำรวจต้องคุมเข้มและวางกำลังเอาไว้ เพราะเกรงว่าญาติของผู้เสียหายจะเข้ารุมทำร้ายผู้ต้องหา ซึ่งการทำแผนผ่านพ้นไปได้ด้วยดี ใช้เวลาในการทำแผนประมาณ 1 ชั่วโมงเศษจึงเสร็จสิ้น ก่อนคุมตัวกลับไปยังโรงพักเมืองนครนายก เพื่อสอบสวนและฝากขังตามกฎหมายต่อไป.</p>
      <figure>
        <img src="https://www.dailynews.co.th/admin/upload/20191123/news_zAXwfXepxK093721_533.jpg?v=201911231110?v=1288"/>
      </figure>
    </article>
  </body>
</html>