<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743136"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T03:15:00+00:00"/>
    <meta property="og:title" content="'ยูเนสโก'เตือน'เมืองเวนิส' อาจจะเสียสถานะ'มรดกโลก'"/>
    <meta property="og:description" content="ยูเนสโกเตือนเมืองเวนิสกำลังสุ่มเสี่ยงสูญเสียสถานะการเป็นเมืองมรดกโลก หากยังไม่สามารถมีมาตรการป้องกันอุทกภัยที่เลวร้ายขึ้นทุกปี 'ได้ดีกว่านี้'"/>
  </head>
  <body>
    <article>
      <h1>'ยูเนสโก'เตือน'เมืองเวนิส' อาจจะเสียสถานะ'มรดกโลก'</h1>
      <address>
        <time datetime="2019-11-23T03:15:00+00:00">23 Nov 2019, 03:15</time>
      </address>
      <p>
        <b>ยูเนสโกเตือนเมืองเวนิสกำลังสุ่มเสี่ยงสูญเสียสถานะการเป็นเมืองมรดกโลก หากยังไม่สามารถมีมาตรการป้องกันอุทกภัยที่เลวร้ายขึ้นทุกปี "ได้ดีกว่านี้"</b>
      </p>
      <p>สำนักข่าวต่างประเทศรายงานจากเมืองเวนิส ประเทศอิตาลี เมื่อวันที่ 23 พ.ย. ว่าคณะกรรมาธิการมรดกโลกขององค์ารการศึกษา วิทยาศาสตร์ และวัฒนธรรมแห่งสหประชาชาติ ( ยูเนสโก ) ออกแถลงการณ์เมื่อวันศุกร์ ว่ายูเนสโกมีความวิตกกังวลอย่างยิ่งต่อการที่โบราณสถานหลายแห่งในเมืองเวนิส ทางตะวันตกเฉียงเหนือของอิตาลี ได้รับความเสียหายอย่างหนักจากเหตุน้ำท่วมฉับพลัน "ที่เกิดขึ้นซ้ำแล้วซ้ำเล่า" โดยครั้งล่าสุดเกิดขึ้นเมื่อช่วงกลางเดือนนี้ หลังระดับน้ำทะเลหนุนสูงสุดในรอบ 53 ปี หรือนับตั้งแต่ปี 2509<br/> </p>
      <figure>
        <iframe data-src="https://twitter.com/TRF_Climate/status/1197538257162133504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ มหาวิหารซันมาร์โกหรือเซนต์มาร์ก และจัตุรัสซันมาร์โกซึ่งตั้งอยู่ด้านหน้ามหาวิหาร จมอยู่ใต้ระดับน้ำสูงเป็นครั้งที่ 6 ในรอบ 1,200 ปี และเป็นครั้งที่ 4 แล้ว ภายในระยะเวลาเพียง 2 ทศวรรษ ซึ่งความเสียหายต่อมหาวิหารซันมาร์โกจากน้ำท่วมในครั้งนี้ "ยากที่จะได้รับการบูรณะ" เนื่องจากกระแสน้ำที่ท่วมเมืองนั้นเป็นน้ำทะเลหรือน้ำเค็ม กัดกร่อนสถาปัตยกรรมที่เป็นพื้นโมเสก และทางเดินโดยรอบจนเสียหาย โดยการบูรณะซ่อมแซมต้องใช้งบประมาณ "มหาศาล"<br/> </p>
      <figure>
        <iframe data-src="https://twitter.com/Reuters/status/1196911025683128320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Reuters/status/1195419948560142337?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191123/news_vfsIMBEali102615_533.jpg?v=201911231312?v=6663"/>
      </figure>
      <p> <br/>อนึ่ง ยูเนสโกจับตาการดูแลรักษาโบราณสถานในเมืองเวนิสทั้งในระดับเทศบาลและระดับรัฐบาลกลางของอิตาลีมานานระยะหนึ่งแล้ว แต่มีรายงานว่าคณะกรรมการยังคงลังเลในการถอดรายชื่อสถาปัตยกรรมในเมืองเวนิสออกจากสถานะมรดกโลก แม้ยูเนสโกเสนอมอบความช่วยเหลือให้แก่เมืองเวนิส อย่างไรก็ตาม แถลงการณ์ฉบับนี้มีคำเตือนเรื่องการสูญเสียสถานะเมืองมรดกโลกของเมืองเวนิส ที่ยูเนสโกขึ้นทะเบียนเมื่อปี 2530 หากทุกภาคส่วนในอิตาลียังไม่สามารถ "ปฏิรูป" ระบบป้องกันอุทกภัย "ให้มีประสิทธิภาพมากกว่านี้"</p>
      <figure>
        <img src="https://www.dailynews.co.th/admin/upload/20191123/news_TyDbTOIGFZ102649_533.jpg?v=201911231312?v=2480"/>
      </figure>
      <p> <br/>เดิมทีเทศบาลเมืองเวนิสมีโครงการก่อสร้างพนังกันน้ำ "โมเสส" เมกะโปรเจ็กต์ป้องกันน้ำท่วมที่ริเริ่มเมื่อปี 2509 แต่หลังจากนั้นมี "อุปสรรคหลายประการ" ส่งผลให้กว่าจะได้เริ่มดำเนินการ "อย่างจริงจัง" ต้องรอจนถึงปี 2546 ทว่าจนถึงตอนนี้โครงการยังไม่แล้วเสร็จเนื่องจากการคอร์รัปชั่น ขณะที่รัฐบาลอิตาลีชุดปัจจุบันยืนยันพนังกั้นน้ำโมเสสจะใช้การได้อย่างแน่นอนภายในปี 2564.<br/><br/><b>เครดิตภาพ : AFP</b></p>
    </article>
  </body>
</html>