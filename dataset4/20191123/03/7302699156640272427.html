<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112416"/>
    <meta property="og:site_name" content="MGR Online"/>
    <meta property="article:published_time" content="2019-11-23T03:12:00+00:00"/>
    <meta property="og:title" content="“มนัญญา”สั่ง 1 ธันวาฯลุยเก็บ 3 สารพิษ ลั่นคนนำเข้าต้องทำลายเอง-รัฐไม่ควักเงินแผ่นดินจ่ายแน่"/>
    <meta property="og:description" content="อุทัยธานี – รมช.มนัญญา สั่งสารวัตรเกษตรฯ 1 ธันวาฯลุยเก็บ 3 สารพิษ ยืนยันเกษตรกรไม่ผิด ส่งสารอันตรายคืนได้ทั้งที่ จนท.-บริษัทที่ขายพร้อมเอาเงินคืนด้วย ย้ำทุกหมู่บ้านออกเสียงตามสายบอกญาติพี่น้องคนข้างบ้านอย่าเชื่อข่าวลือซื้อตุน"/>
  </head>
  <body>
    <article>
      <h1>“มนัญญา”สั่ง 1 ธันวาฯลุยเก็บ 3 สารพิษ ลั่นคนนำเข้าต้องทำลายเอง-รัฐไม่ควักเงินแผ่นดินจ่ายแน่</h1>
      <address><time datetime="2019-11-23T03:12:00+00:00">23 Nov 2019, 03:12</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011629801.JPEG"/>
      </figure>
      <p><b>อุทัยธานี – รมช.มนัญญา สั่งสารวัตรเกษตรฯ 1 ธันวาฯลุยเก็บ 3 สารพิษ ยืนยันเกษตรกรไม่ผิด ส่งสารอันตรายคืนได้ทั้งที่ จนท.-บริษัทที่ขายพร้อมเอาเงินคืนด้วย ย้ำทุกหมู่บ้านออกเสียงตามสายบอกญาติพี่น้องคนข้างบ้านอย่าเชื่อข่าวลือซื้อตุน</b><br/><br/>นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ได้กล่าวถึงความคืบหน้าของการดำเนินการแบน 3 สารพิษ ระหว่างเป็นประธานมอบเงินช่วยเหลือให้แก่เกษตรกรผู้ประสบภัยพิบัติ(ภัยแล้ง) อ.สว่างอารมณ์ จ.อุทัยธานี สุดสัปดาห์นี้ ท่ามกลางส่วนราชการกำนัน ผู้ใหญ่บ้าน สารวัตรเกษตร รวมไปถึงเกษตรกรที่เข้าร่วมภายในงาน <br/><br/>รมช.เกษตรและสหกรณ์ ระบุว่าตอนนี้เรามาอยู่จุดนี้แล้ว เราจะไม่ลืมสิ่งที่เราเคยเจอมา ไม่ว่าเราจะเจอกระแสขนาดไหน ไม่ว่าต่างประเทศจะพูดว่าอะไร ก็ต้องขอขอบคุณนายกรัฐมนตรี ซึ่งได้ส่งข้อความมาให้กำลังใจ ท่านก็ห่วงว่าเดี๋ยวต่อไปเราจะเดินไปอย่างไร แต่ถ้าเราพร้อมใจกันเดินแล้วก็ต้องไปได้อย่างแน่นอน ซึ่งตอนที่ไปเซี่ยงไฮ้ ประเทศจีนมา บนเกาะที่นั่นทั้งเกาะเขาไม่ได้ใช้สารเคมีใดๆเลย ทุกประเทศเขาปรับเปลี่ยนกันหมดแล้ว ปรับเปลี่ยนมาใช้ธรรมชาติรักษาธรรมชาติ<br/><br/>“ดินบ้านเราตอนนี้มันแย่แล้ว อีกกี่สิบปีเราถึงจะได้ในน้ำมีปลาในนามีข้าวกลับมา แต่ทั้งนี้ทั้งนั้นถ้าเราไม่เริ่มนับหนึ่ง เราก็ไม่สามารถที่จะนับได้ต่อไป ก็ฝากพี่น้องเกษตรกร แล้วก็ฝากผู้นำทุกๆท่านอีกทางหนึ่งด้วย”<br/><br/>น.ส.มนัญญา ยังย้ำด้วยว่าหากเป็นไปได้ในวันที่ 1 ธันวาคม นี้ จะมีการเก็บพวกสารพิษ ซึ่งวันนี้เราได้ประชุมสารวัตรเกษตรมาแล้ว ก็ขอให้ออกเสียงตามสายทุกอำเภอทุกตำบล ให้ประชาชนได้ทราบว่าวันที่ 1 ธันวาคมนี้ ท่านต้องเก็บสารพิษเหล่านี้ให้กับสารวัตรเกษตรด้วย ซึ่งจริงๆตอนนี้เราไม่มีความจำเป็นต้องเก็บไว้อยู่แล้ว เพราะไม่ใช่ช่วงปลูกข้าวช่วงทำนา<br/><br/>“ถามว่าถ้ามีในครอบครองเกษตรกรจะมีความผิดไหม จริงๆแล้วเกษตรกรไม่สามารถที่จะรู้ได้ว่าส่วนผสมในนั้นมันมีอะไร มันมีสารพิษ 3 ตัวนี้อยู่ไหม ความผิดจะตกอยู่ที่เกษตรกรไหม ความผิดนั้นจะไม่ได้ตกอยู่ที่เกษตรกร ณ เวลานั้น บริษัทจะต้องเป็นฝ่ายออกมาเก็บ แต่ถ้าเราเก็บไว้ที่บ้านเราสามารถส่งคืนสู่สารวัตรเกษตร แล้วสารวัตรเกษตรจะเป็นคนนำไปคืนบริษัท หรือไม่ท่านไปซื้อที่ไหนท่านก็นำไปทิ้งไว้ที่บริษัทนั้น แล้วก็เอาเงินคืนจากบริษัทนั้นเลย”<br/><br/>น.ส.มนัญญา บอกว่าจริงๆแล้วบริษัทต้องเป็นผู้รับผิดชอบ บริษัทต้องเป็นผู้กำจัด บริษัทจะบอกว่ารัฐบาลจะมาเสียเงินลิตรละเป็นแสน รัฐบาลไม่เสียกับเงินตรงนี้ ใครนำสิ่งที่ไม่ดีเข้ามาคนนั้นต้องเป็นผู้กำจัดเป็นผู้ทำลายเอง รัฐบาลไม่เสียเงินเป็นหมื่นเป็นพันล้านเพื่อจะมาทำลายสิ่งที่เขาเอาเข้ามาในประเทศไทย <br/><br/>“เราบอกเสมอว่า ใครที่เอาเงินของประเทศชาติไปทำลายตรงนี้ ก็เท่ากับว่าท่านต้องทำผิดกฎหมาย ท่านนำเข้ามาท่านก็ต้องรับผิดชอบ เนื่องจากสารพิษ 3 ตัวนั้น จริงๆแล้วมันถูกชะลอการนำเข้ามานานแล้ว แต่มันเหมือนกับว่าตอนนี้มีการซื้อแถมกันเต็มไปหมด ก็ฝากเตือนเกษตรกรว่าช่วงนี้อย่าไปหลงเชื่อว่าจะต้องซื้อมาเก็บไว้ พร้อมกับเสี่ยงกับคำบอกที่ว่า..เดี๋ยวก็ดูกันต่อไปเพราะยังไงก็ไม่สามารถที่จะแบนได้..อยากให้บอกคนในครอบครัว บอกลูกบอกหลานบอกคนข้างๆบ้าน ว่าอย่าไปซื้อมาเก็บไว้ เพราะว่ามันเป็น ว.4 มันผิดกฎหมายมาก หรือเทียบเท่าระเบิด”<br/><br/>น.ส.มนัญญา ย้ำตอนท้ายอีกว่าวันนี้เราประชุมกับสารวัตรเกษตรแล้วว่าจะต้องไม่เห็นเกษตรกรถูกจับเรื่องมีสารพิษตัวนี้ ถ้าเกษตรกรถูกจับ ก็แสดงว่าสารวัตรเกษตรทำผิด ไม่สามารถจะไปชี้แจงให้เกษตรกรได้ เกษตรกรไม่มีความผิด เพราะเกษตรกรก็ไม่สามารถจะรู้ได้ว่าสารอันนั้นมันมีตัวหนึ่งตัวใดอยู่ไหน ตัวบริษัทเจ้าของบริษัทผู้นำเข้าสารเคมีเข้ามา ต้องเป็นผู้รับผิดชอบ ซึ่งในจุดนี้เราก็ต้องช่วยกัน</p>
    </article>
  </body>
</html>