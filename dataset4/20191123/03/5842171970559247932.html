<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359632-kluvis-skaidrs-ka-senie-mednieki-raka-mamutu-lamatas"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T03:50:00+00:00"/>
    <meta property="og:title" content="Kļuvis skaidrs, kā senie mednieki raka mamutu lamatas"/>
    <meta property="og:description" content="Meksikā atrasti vismaz 14 mamutu skeleti, un pirmo reizi kļuvis skaidrs, kā pirms 15 000 gadu senie mednieki medīja milzīgos dzīvniekus."/>
  </head>
  <body>
    <article>
      <h1>Kļuvis skaidrs, kā senie mednieki raka mamutu lamatas</h1>
      <address><time datetime="2019-11-23T03:50:00+00:00">23 Nov 2019, 03:50</time> by <a rel="author">Kas Jauns Avīze</a></address>
      <p>
        <b>Meksikā atrasti vismaz 14 mamutu skeleti, un pirmo reizi kļuvis skaidrs, kā pirms 15 000 gadu senie mednieki medīja milzīgos dzīvniekus.</b>
      </p>
      <p>Arheologi atklājuši divas lamatu bedres – apmēram divus metrus dziļas un 25 metrus platas. Mednieki tādas izraka, nomaskēja un tad centās mamutus iedzīt bedrē, kur tos nogalināja. Līdz šim uzskatīja, ka cilvēki medīja tikai slimus vai savainotus mamutus, vai tos, kas paši iekļuva dabiskā slazdā, piemēram, iestiga purvā.</p>
      <p>Pirmo mamuta skeletu Tultepekas rajonā uz ziemeļiem no Mehiko atklāja 2016. gadā. Spriežot pēc darbarīku pēdām uz kauliem, gaļu apēda cilvēki. Tā kā apvidū bija purvains ezers, sākumā pētnieki uzskatīja, ka cilvēki sagaidījuši, kad kāds mamuts neglābjami iestigs, vai varbūt iedzina snuķaini neizbrienamos dubļos.</p>
      <p>Pēc lamatu bedru atrašanas kļuvis skaidrs, ka aizvēsturiskā sabiedrība bija gana organizēta, lai ar ļoti vienkāršiem rīkiem tādas izraktu, turklāt zinoša mamutu uzvedībā, lai manipulētu ar tiem savā labā.</p>
      <p>Meksikas Antropoloģijas un vēstures institūta direktors Prieto Ernandess to sauc par pagriezienu mūsu izpratnē par sencilvēku un mamutu attiecībām.</p>
      <p>Pirms 15 000 gadu šo Ziemeļamerikas daļu plaši apdzīvoja Kolumbijas mamuti, kas bija lielāki par Eiropas un Āzijas mamutu sugām.</p>
    </article>
  </body>
</html>