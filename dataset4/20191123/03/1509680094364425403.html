<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/desh-videsh-news/delegation-led-by-yashwant-sinha-visits-kashmir-to-review-damages-zws-70-2020882/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T03:57:23+00:00"/>
    <meta property="og:title" content="काश्मीरमधील नुकसानीच्या आढाव्यासाठी शिष्टमंडळ"/>
    <meta property="og:description" content="शहारातील आणि खोऱ्यातील अनेक ठिकाणच्या मुख्य बाजारपेठा बंद ठेवण्यात आल्या होत्या."/>
  </head>
  <body>
    <article>
      <h1>काश्मीरमधील नुकसानीच्या आढाव्यासाठी शिष्टमंडळ</h1>
      <h2>शहारातील आणि खोऱ्यातील अनेक ठिकाणच्या मुख्य बाजारपेठा बंद ठेवण्यात आल्या होत्या.</h2>
      <address><time datetime="2019-11-23T03:57:23+00:00">23 Nov 2019, 03:57</time> by <a rel="author">पीटीआय</a></address>
      <p><b>श्रीनगर : </b>अनुच्छेद ३७० रद्द केल्यानंतर जारी करण्यात आलेल्या निर्बंधांमुळे काश्मीरमध्ये उद्भवलेली परिस्थिती आणि जनतेचे झालेले आर्थिक नुकसान याचा आढावा घेण्यासाठी माजी केंद्रीय मंत्री यशवंत सिन्हा यांच्या नेतृत्वाखालील नागरी संस्थांच्या एका शिष्टमंडळाचे शुक्रवारी काश्मीरमध्ये आगमन झाले.</p>
      <p>‘कन्सन्र्ड सिटिझन्स ग्रुप’ (सीसीजी) या शिष्टमंडळामध्ये सिन्हा यांच्यासह माजी मुख्य माहिती आयुक्त वजाहत हबीबुल्लाह, माजी एअर व्हाइस मार्शल कपिल काक आणि पत्रकार भारत भूषण आणि सुसोभा भारवे यांचा समावेश आहे.</p>
      <p>या गटाने यापूर्वीही काश्मीरला भेट देण्याचा प्रयत्न केला होता, मात्र अधिकाऱ्यांनी त्यांना परवानगी न दिल्याने त्यांना विमानतळावरूनच माघारी परतावे लागले होते. अनुच्छेद ३७० रद्द करण्यात आल्यानंतर येथील वस्तुस्थिती जाणून घेण्यासाठी येथे आलो असल्याचे सिन्हा यांनी एका प्रश्नाला उत्तर देताना सांगितले.</p>
      <p>शिष्टमंडळ समाजातील सर्व घटकांशी चर्चा करणार असून त्यांना भेडसावणाऱ्या समस्या आणि त्यांना सोसावे लागलेले नुकसान याचा आढावा घेणार आहे. येथील दुकाने बंद असल्याचे दिसत असल्याने स्थिती सुरळीत नाही, असे स्पष्ट होत आहे, असे ते म्हणाले.</p>
      <p>
        <b>तिसऱ्या दिवशीही दुकाने बंद</b>
      </p>
      <p>श्रीनगर आणि काश्मीर खोऱ्यात दुकानदारांना दुकाने बंद ठेवण्याचा इशारा देणारी पोस्टर्स बुधवारी लावण्यात आली होती तेव्हापासून काश्मीरमधील बहुसंख्य दुकाने आणि व्यापारी संकुले शुक्रवारी सलग तिसऱ्या दिवशी बंद ठेवण्यात आली होती.</p>
      <p>शहारातील आणि खोऱ्यातील अनेक ठिकाणच्या मुख्य बाजारपेठा बंद ठेवण्यात आल्या होत्या. सकाळी काही तासांसाठीही दुकाने उघडण्यात आली नव्हती, असे अधिकाऱ्यांनी सांगितले.</p>
    </article>
  </body>
</html>