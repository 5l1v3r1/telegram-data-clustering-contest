<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/gokhan-german/fenerbahce-nihayet-2103735"/>
    <meta property="og:site_name" content="Fanatik"/>
    <meta property="article:published_time" content="2019-11-23T03:01:00+00:00"/>
    <meta property="og:title" content="Fenerbahçe nihayet"/>
    <meta property="og:description" content="Fenerbahçe nihayet"/>
  </head>
  <body>
    <article>
      <h1>Fenerbahçe nihayet</h1>
      <address><time datetime="2019-11-23T03:01:00+00:00">23 Nov 2019, 03:01</time> by <a rel="author">Gökhan German</a></address>
      <p>Üzerinde kara bulutlar dolaşan, sezonun en kötü başlangıcını yapan, 6 deplasman maçını da kaybeden Fenerbahçe Beko, sonunda bir reaksiyon gösterdi. Kaybetmenin yanı sıra, mücade etmeyen, enerjiden uzak, vücut dili çok kötü bir takım görüntüsü veriyordu Fenerbahçe...</p>
      <p>Asvel maçında ise iyi başladılar, iyi devam edip şeytanın bacağını kırdılar.</p>
      <p>Bazı oyuncuların taşın altına elini koyması gerekiyordu.</p>
      <p>Oyunun başında bunu Williams yaptı. Çok hırslıydı. Melih ve Datome, bu kez boş şutları soktu. Leuvergne ikili oyunları çok iyi bitirdi. Sloukas ve Bobby de eski günlerdeki gibi oyun kuruculuk yaptı.</p>
      <p>Ama asıl karakteri sözleşmesi bitmek üzere olan Stimaç koydu.</p>
      <p>İnanılmaz bir profesyonel... Yetenekleri sınırlı olmasına rağmen, sonuna kadar mücadele eden, hücum ribauntlarını kovalayan, ekmeğini taştan çıkaran, savunmada bacakları yavaş olmasına rağmen elinden geleni yapan bir oyuncu.</p>
      <p>Dünkü hırsı, takım arkadaşlarını ateşlemeye çalışması taktire şayandı...</p>
      <p>Eğer dünkü maç da kaybedilseydi, sezonun geri kalanı kabus gibi geçebilirdi Fenerbahçe için.</p>
      <p>Ama şimdi 6 maçın 5'ini iç sahada oynayacaklar. Bir galibiyet serisi Sarı-Lacivertliler'i tekrar potaya sokacak.</p>
      <p>İşin psikolojik yanı için faydalı bir geceyi.</p>
      <p>Ama teknik sorunlar devam ediyor.</p>
      <p>Asvel her ne kadar evinde 4 maç kazansa da, bu seviyeler için vasat sayılabilecek bir takım.</p>
      <p>Ribaunt sorunu devam etti. Asvel tam 14 hücum ribaundu aldı.</p>
      <p>Top kayıpları yine haddinden fazlaydı. 16 top kaybı yapıldı. Fransız ekibi bu sepeplerden dolayı tam 70 saha içi denemesi yaparken, Fenerbahçe ise sadece 50 şut kullanabildi.</p>
      <p>Aradaki bu uçuruma rağmen yüksek şut yüzdesi ve savunma gayreti ile 18 sayılık fark atıldı.</p>
      <p>Her maç yüzde 70 ile üçlük atamazsınız. Yüzde 60 ile de iki sayılık atış yapamazsınız. Rakip de Asvel gibi yetenekleri sınırlı oyunculardan kurulu bir takım olmaz her zaman.</p>
      <p>Kazanmak güzel. Mücadele etmek güzel. Takım ayağa kalkabileceğinin sinyallerini verdi.</p>
      <p>Ama eksikleri belirtmeden, uyarı yapmadan da olmaz. Ribaunt ve top kaybı sorunlarını minimuma indirmenin yolları bulunmalı..</p>
    </article>
  </body>
</html>