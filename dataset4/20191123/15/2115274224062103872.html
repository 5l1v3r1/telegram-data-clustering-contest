<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/fioramonti_sardine-6603863/news/2019-11-23/"/>
    <meta property="og:site_name" content="Agi"/>
    <meta property="article:published_time" content="2019-11-23T15:57:00+00:00"/>
    <meta property="og:title" content="Fioramonti valuta la sospensione del prof che ha minacciato gli studenti 'sardine'"/>
    <meta property="og:description" content="Il ministro dell'Istruzione su Facebook scrive di aver attivato gli uffici del ministero per verificare i fatti e procedere alla sospensione del docente. "/>
  </head>
  <body>
    <article>
      <h1>Fioramonti valuta la sospensione del prof che ha minacciato gli studenti 'sardine'</h1>
      <h2>Il ministro dell'Istruzione su Facebook scrive di aver attivato gli uffici del ministero per verificare i fatti e procedere alla <a href="https://www.agi.it/politica/sardine_talamini_bisi-6603450/news/2019-11-23/">sospensione del docente</a>. </h2>
      <address><time datetime="2019-11-23T15:57:00+00:00">23 Nov 2019, 15:57</time> by <a rel="author">AGI - Agenzia Giornalistica Italia</a></address>
      <p>"A tutela dei diritti degli studenti e della stessa scuola ho attivato gli uffici del MIUR per verificare i fatti e procedere con provvedimento immediato alla sospensione". Lo scrive su Facebook il ministro dell'Istruzione <b>Lorenzo Fioramonti</b> in merito al professore che <a href="https://www.agi.it/politica/sardine_talamini_bisi-6603450/news/2019-11-23/">minacciava di bocciatura sui social</a> gli studenti che aderiscono al movimento delle 'sardine'.</p>
      <p>"Educare al rispetto dei principi della Costituzione - sottolinea Fioramonti - è uno dei fondamenti dell'istituzione scolastica, tra questi vi sono certamente il diritto a manifestare liberamente il proprio pensiero ed a partecipare alla vita pubblica secondo i modi garantiti dalla Costituzione stessa. La scuola è inclusiva e, per definizione, deve educare al pensiero critico e indipendente. Anche il corpo docente, nell'esercitare la sua importantissima funzione, deve attenersi a questi principi, trasferendoli agli studenti, per non venir meno ai suoi doveri. Non sono percio' assolutamente ammissibili - conclude - condotte lesive di tali valori, o che addirittura mettano a rischio la fiducia della comunità scolastica".</p>
      <p>"Quelle manifestazioni mi ricordano la mobilitazione del Popolo viola, i girotondi e poi il Movimento 5 stelle. Per un rappresentante istituzionale come me il movimento delle sardine deve rappresentare un richiamo importante a mettere i valori al centro dee dibattito pubblico e a ritrovare audacia e radicalismo che stanno mancando",m ha detto poi il ministro, intervistato da Maria Latella su Skytg24. </p>
      <p>Giancarlo Talamini Bisi aveva condiviso sulla sua pagina Facebook l’evento delle sardine di Fiorenzuola e scrive: “Io sarò presente. Cari studenti, se becco qualcuno di voi, da martedì cambiate aria, nelle mie materie renderò la vostra vita un inferno, vedrete il 6 col binocolo e passerete la prossima estate sui libri. Di idioti in classe non ne voglio. Sardina avvisata…”</p>
    </article>
  </body>
</html>