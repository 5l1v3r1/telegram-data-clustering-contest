<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-35/la-cererea-bihoreanului-biroul-electoral-central-lamureste-jurnalistii-acreditati-au-voie-sa-faca-poze-si-filmari-in-sectiile-de-votare-152987.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-23T15:15:00+00:00"/>
    <meta property="og:title" content="La cererea BIHOREANULUI, Biroul Electoral Central lămureşte: Jurnaliştii acreditaţi au dreptul să facă poze şi filmări în secţiile de votare"/>
    <meta property="og:description" content="Autoritatea Electorală Permanentă şi Biroul Electoral Central au transmis adrese către toate birourile electorale din ţară, pentru a clarifica dreptul jurnaliştilor acreditaţi de a face fotografii şi filmări în interiorul secţiilor de votare, respectând, fireşte, secretul votului. Precizările au fost făcute la solicitarea BIHOREANULUI, jurnaliştii redacţiei constatând, la turul I al alegerilor prezidenţiale, că preşedinţii birourilor electorale nu cunosc drepturile gazetarilor acreditaţi."/>
  </head>
  <body>
    <article>
      <h1>La cererea BIHOREANULUI, Biroul Electoral Central lămureşte: Jurnaliştii acreditaţi au dreptul să facă poze şi filmări în secţiile de votare</h1>
      <address><time datetime="2019-11-23T15:15:00+00:00">23 Nov 2019, 15:15</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://cdn.ebihoreanul.ro/static/gallery_big/sectie-vot-oradea-bihoreanul-23112019.JPG"/>
      </figure>
      <p>
        <b>Autoritatea Electorală Permanentă şi Biroul Electoral Central au transmis adrese către toate birourile electorale din ţară, pentru a clarifica dreptul jurnaliştilor acreditaţi de a face fotografii şi filmări în interiorul secţiilor de votare, respectând, fireşte, secretul votului.</b>
      </p>
      <p>„La solicitarea președintelui AEP, Constantin-Florin Mitulețu-Buică, Biroul Electoral Central a emis o Circulară către toate birourile electorale pentru clarificarea drepturilor jurnaliștilor acreditați în spațiul secției de votare. Circulara BEC prevede că reprezentantii instituțiilor mass-media acreditate de Autoritatea Electorală Permanentă pentru alegerile prezidențiale din anul 2019 au posibilitatea de a filma/fotografia locurile publice din zona de votare și localul secției de vot”, se arată într-un comunicat transmis sâmbătă de AEP.</p>
      <p>Filmarea și fotografierea locurilor publice din zona de votare și localul sectiei de vot vor putea fi efectuate fără a se aduce atingere secretului votului și cu respectarea dispozițiilor art. 90 alin. (3) din Legea nr. 208/2015, cu modificările și completările ulterioare, referitoare la staționarea în spațiul stabilit în sala de votare de către președintele biroului electoral al secției de votare.</p>
      <p>
        <b>La cererea BIHOREANULUI</b>
      </p>
      <p>Aceste clarificări s-au făcut după ce redacţia <b>BIHOREANUL </b>a transmis o adresă către Biroul Electoral Judeţean Bihor, cerându-i să lămurească drepturile jurnaliştilor acreditaţi. Solicitarea a fost făcută după ce la turul I al alegerilor prezidenţiale, unii preşedinţi de secţii de votare din Bihor au demonstrat că nu cunosc legislaţia şi nu au permis jurnaliştilor să facă fotografii sau filmări în interiorul secţiilor.</p>
      <p>Cererea <b>BIHOREANULUI </b>a fost redirecţionată către Biroul Electoral Central, care vineri s-a pronunţat şi a emis adresa prin care confirmă că jurnaliştii acreditaţi pot face poze şi filmări în secţiile de votare, adresă care sâmbătă a fost transmisă de AEP, sub formă de circulară, tuturor birourilor electorale.</p>
      <hr/>
      <details>
        <summary>Fișiere</summary>
        <p>
          <a href="https://www.ebihoreanul.ro/ebh/force_download/QkVDX2RlY2l6aWVfOTMxQy5wZGY="><pic src="https://www.ebihoreanul.ro/images/pdf.png" width="20" height="20"/> BEC_decizie_931C.pdf (680.72K)</a>
        </p>
      </details>
    </article>
  </body>
</html>