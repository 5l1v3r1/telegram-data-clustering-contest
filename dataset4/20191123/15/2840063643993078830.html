<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/23/skioffi-ammesso-amici-bocciolini-sbotta-vergognoso-rapper-sessista_6oUf9vmE7B4YH6CP9vlbGP.html"/>
    <meta property="og:site_name" content="Adnkronos"/>
    <meta property="article:published_time" content="2019-11-23T15:45:00+00:00"/>
    <meta property="og:title" content="Skioffi ammesso ad 'Amici'. Bocciolini sbotta: &quot;Vergognoso, rapper sessista&quot;"/>
    <meta property="og:description" content="La commissione chiamata da Maria De Filippi per decidere dell'ammissione, dopo le polemiche, ha dato il via libera. Ma il penalista esperto di minori non ci sta: &quot;I testi della sue canzoni sono terrificanti e pericolosi&quot;"/>
  </head>
  <body>
    <article>
      <h1>Skioffi ammesso ad 'Amici'. Bocciolini sbotta: "Vergognoso, rapper sessista"</h1>
      <address>
        <time datetime="2019-11-23T15:45:00+00:00">23 Nov 2019, 15:45</time>
      </address>
      <p>di Alisa Toaff</p>
      <p>"E’ Incredibile che possa essere ammesso al banco di ‘Amici’ Skioffi. Lo trovo grave è vergognoso. Non sono assolutamente d’accordo con il parere dei miei colleghi della commissione che forse non hanno letto attentamente i testi’’. Così all’Adnkronos l’avvocato Daniele Bocciolini, in merito alla decisione della commissione speciale di esperti convocata da Maria De Filippi e di cui anche lui ha fatto parte, chiamata a decidere se far entrare nella scuola o no Skioffi, il rapper in lizza per una sedia nella scuola del talent show, dopo le polemiche scatenate dai testi delle sue canzoni considerate sessiste, violente e aggressive.</p>
      <p>La commissione speciale composta da Mauro Coruzzi (Platinette), la cantante Noemi, giornalisti di carta stampata e web, Barbara Palombelli, e un rappresentate del Moige, oltre appunto all’avvocato Bocciolini, ha reso pubblico oggi il verdetto del loro voto di ieri, in merito alla vicenda Skioffi. Verdetto che ha permesso al rapper di entrare ufficialmente nella scuola di ‘Amici’.</p>
      <p>"Il testi delle canzoni di questo rapper -sottolinea Bocciolini- sono qualcosa di terrificante, ho fatto difficoltà a leggerli. In ogni brano che lui definisce 'trap trash' c’è la rappresentazione della donna come un oggetto sessuale dove la cosa meno grave (figuriamoci le altre!) che si dice è 'brutta cagna'. Tra parolacce e bestemmie, in una canzone si affronta un tema delicato come il femminicidio ma dalla parte del carnefice che uccide la sua compagna perché lo ha tradito, come se per questo motivo meritasse di morire. I numeri sulla violenza contro le donne sono in aumento ed è triste dirlo alla vigilia della giornata mondiale contro la violenza sulle donne’’.</p>
      <p>"Faccio fatica, alla luce di una valutazione globale delle sue canzoni, a credere che si tratti di messaggi di ‘denuncia sociale’ - spiega il legale-come da lui sostenuto. Ritengo al contrario che questi brani non siano altro che un concentrato di violenza e sessismo, oltre che di istigazione all’odio di genere. Lungi da me la volontà di censurare. Nella storia della musica internazionale, soprattutto nel rock, se si pensa alle canzoni di Jim Morrison, Mick Jagger o di rapper come Eminem, dei riferimenti sessisti ci sono sempre stati, ma qui il discorso è diverso".</p>
      <p>"Si tratta di un allievo di una scuola all’interno di un programma seguito da milioni di persone, anche e soprattutto da ragazzi -prosegue Bocciolini- Sono un avvocato penalista, faccio parte della Commissione Famiglia e Minori e del Comitato Pari Opportunità dell’Ordine degli Avvocati di Roma, mi occupo ogni giorno di queste tematiche legate alla violenza di genere".</p>
      <p>"È fondamentale sensibilizzare i ragazzi sul tema e far comprendere loro l’importanza del linguaggio che deve essere veicolo d’amore e mai di odio -dice- La battaglia contro ogni tipo di violenza, soprattutto quella contro le donne, deve partire proprio da noi uomini. Gli artisti poi hanno una responsabilità enorme sotto questo profilo e il messaggio che mandano è fondamentale perché non tutti hanno gli strumenti critici per capire’’.</p>
      <p>‘‘Maria De Filippi nel nominare una commissione di esperti per valutare l’ammissione nella scuola ha comunque dimostrato ancora una volta la sua sensibile intelligenza -tiene a precisare- Parlare di questi temi in una platea così seguita da un pubblico fatto anche di minori è comunque educativo. Ma si tratta di un’occasione sprecata. Ed è un peccato. Sarebbe stato un bel messaggio non consentire l’ingresso a questo ragazzo per far capire che queste cose non si possono più giustificare, nemmeno se per andare in tv ci si 'ripulisce' rinnegando il passato’’, conclude il legale.</p>
    </article>
  </body>
</html>