<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/michalovce-s-novym-koucom-majorosom-d/431868-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T15:12:00+00:00"/>
    <meta property="og:title" content="Michalovce s novým koučom Majorošom deklasovali Dunajskú stredu"/>
    <meta property="og:description" content="V sobotňajšom zápase 16. kola Fortuna ligy MFK Zemplín Michalovce zdolali druhý tím tabuľky FC DAC Dunajská Streda 5:0. O presvedčivom víťazstve rozhodli už v prvom polčase."/>
  </head>
  <body>
    <article>
      <h1>Michalovce s novým koučom Majorošom deklasovali Dunajskú stredu</h1>
      <h2>V sobotňajšom zápase 16. kola Fortuna ligy MFK Zemplín Michalovce zdolali druhý tím tabuľky FC DAC Dunajská Streda 5:0. O presvedčivom víťazstve rozhodli už v prvom polčase.</h2>
      <address><time datetime="2019-11-23T15:12:00+00:00">23 Nov 2019, 15:12</time> by <a rel="author">TASR</a></address>
      <p>Michalovce 23. novembra (TASR) - Jozefovi Majorošovi sa vydarila premiéra v pozícii trénera futbalistov MFK Zemplín Michalovce. Jeho zverenci deklasovali v sobotňajšom zápase 16. kola Fortuna ligy doma druhý tím tabuľky FC DAC Dunajská Streda 5:0. O presvedčivom víťazstve rozhodli už v prvom polčase, v ktorom strelili všetky góly.</p>
      <p>Vedenie MFK Zemplín Michalovce sa 11. novembra po neuspokojivých výsledkoch A-mužstva v uplynulých týždňoch dohodlo na ukončení spolupráce s hlavným trénerom Antonom Šoltisom. Do skončenia jesennej časti Fortuna ligy sa kormidla ujal jeho asistent Majoroš.</p>
      <p>Úvodné minúty patrili hosťom, ktorí sa snažili otvoriť skóre. Davisova krížna strela v 8. minúte neskončila v Kirovej bránke a michalovský brankár krátko na to viackrát podržal svoj tím pri hlavičkách hostí. Ďalšie minúty prvého dejstva jednoznačne patrili domácim, hostia naopak vyprodukovali mnoho hrubých chýb najmä v obrane. V 11. minúte Savvidis vysunul Sidibého, ktorý sa dostal za obranu hostí a prestrelil Jedličku - 1:0. O 5 minút sa do šance dostal aj Savvidis, zblízka však brankára hostí neprekonal. Vyrovnať mohol v 24. minúte Blackman, Kira mu však rýchlym zákrokom uprel gólovú radosť. V 27. minúte vzal Danko loptu Kružliakovi, ten ho fauloval a z nariadenej penalty Kolesár upravil na 2:0. Najmä v závere prvého polčasu hostia doplatili na zmätky v obrane a keď Martinez v 40. minúte vysunul Sidibého, bolo už 3:0. O tri minúty si Kolesárov center zrazil do vlastnej bránky Koštrna a dunajskostredskú prvopolčasovú katastrofu dokonala chyba hostí rozohrávke, po ktorej Kolesár zvýšil na 5:0.</p>
      <p>V 61. minúte sa po rohovom kope dostal do šance Sidibé, jeho pokus zblízka zmaril Jedlička. Hra v druhom polčase už nemala taký spád ako v prvom, pribudlo však osobných súbojov a viacero ostrejších zákrokov. V 75. minúte si Kira poradil so strelou Vidu. Domáci si napokon pripísali presvedčivé víťazstvo, ich najvyššie v sezóne.</p>
      <h3>Fortuna liga - 16. kolo - výsledky</h3>
      <p>MFK Zemplín Michalovce - FC DAC Dunajská Streda 5:0 (5:0)</p>
      <p><b>Góly:</b> 11. a 40. Sidibé, 27. a 45.+ Kolesár (prvý z 11m), 43. Koštrna (vl.).<b> Rozhodoval:</b> Očenáš, <b>ŽK:</b> Grič, Sidibé, Rota - Vida, 1528 divákov.</p>
      <p><b>MFK Zemplín Michalovce:</b> Kira - Rota, Carrillo, Pino Soler, Vojtko - Grič - Danko (71. Kountouriotis), Savvidis, Martinez, P. Kolesár (88. M. Kolesár) - Sidibé</p>
      <p>DAC Dunajská Streda: Jedlička - Koštrna (46. Ramirez), Kružliak, Beskorovajnij, Davis - Vida, Oravec, Ronan - Blackman (83. Fábry), Vida, Divkovič (81. Šimčák)</p>
      <related>
        <h4>Prečítajte si aj:</h4>
        <a href="https://www.teraz.sk/sport/nove-vedenie-futbalovej-nitry-predlzi/428705-clanok.html"/>
        <a href="https://www.teraz.sk/sport/fortuna-liga-zilina-prehrala-s-trenc/427830-clanok.html"/>
        <a href="https://www.teraz.sk/sport/futbal-fl-veduce-trio-nezavahalo-slo/426709-clanok.html"/>
      </related>
    </article>
  </body>
</html>