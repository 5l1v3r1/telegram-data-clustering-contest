<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/handbal-csm-oradea-joaca-duminica-acasa-cu-ultima-clasata-152983.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-23T15:48:00+00:00"/>
    <meta property="og:title" content="Handbal: CSM Oradea joacă duminică, acasă, cu ultima clasată"/>
    <meta property="og:description" content="Handbaliştii de la CSM Oradea vor susţine duminică un nou joc pe teren propriu din cadrul campionatului Diviziei A. După înfrângerea surprinzătoare de la Sânnicolau Mare, elevii antrenorului George Tăutu vor încerca să se răzbune acum pe ultima clasată, CSU Politehnica Timişoara. Partida este programată cu începere de la ora 14."/>
  </head>
  <body>
    <article>
      <h1>Handbal: CSM Oradea joacă duminică, acasă, cu ultima clasată</h1>
      <address><time datetime="2019-11-23T15:48:00+00:00">23 Nov 2019, 15:48</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/handbal-csm-oradea-23112019.jpg"/>
        <figcaption>foto: Facebook / CSM Oradea - Handbal Masculin</figcaption>
      </figure>
      <p>După înfrângerea surprinzătoare de la Sânnicolau Mare, formaţia orădeană de handbal masculin CSM se reîntoarce pe teren propriu şi, duminică, de la ora 14, va disputa un nou joc în compania unei formaţii din judeţul Timiş. De această dată este vorba despre disputa cu echipa CSU Politehnica Timişoara.</p>
      <p>Meciul, programat la Arena Antonio Alexe, se anunţă însă mult mai accesibil, întrucât echipa din Timişoara vine la Oradea de pe ultimul loc în Seria D.</p>
      <p>De cealaltă parte, CSM Oradea este în continuare liderul ierarhiei, cu 22 de puncte, la egalitate cu formaţia olteană CS Universitatea Craiova, situată pe locul II, care şi ea, la rându-i, va evolua acasă, duminică, dar de la ora 16, în compania celor de la HC Beldiman Arad, penultima clasată.</p>
      <p>Se anunţă astfel o etapă fastă pentru echipele fruntaşe, care au ocazia de a se desprinde în clasament.</p>
      <p>Primul joc al etapei a avut loc vineri şi a confirmat ascensiunea echipei din Sânnicolau Mare, care s-a impus şi pe terenul formaţiei din Tg. Jiu.</p>
      <p>Ca de obicei, intrarea spectatorilor şi la jocul duminică de la Arena Antonio Alexe, dintre CSM Oradea şi CSU Politehnica Timişoara, va fi liberă. Meciul va fi arbitrat de cuplul R.Jurj (Arad) – R. Vizitiu (Hunedoara).</p>
      <hr/>
      <p>
        <b>Etapa a 11-a a Seriei D din Divizia A la handbal masculin:</b>
      </p>
      <p>
        <i>Vineri</i>
      </p>
      <p>CSU Constantin Brancusi Tg. Jiu - Unirea Sannicolau Mare  28-31</p>
      <p>
        <i>Duminică</i>
      </p>
      <p>Ora 14:00 CSM Oradea - CSU Politehnica Timişoara</p>
      <p>Ora 16:00 CS Universitatea Craiova - HC Beldiman Arad</p>
      <p>CNOPJ Timişoara stă.</p>
      <hr/>
      <figure>
        <img src="https://www.ebihoreanul.ro/user_files/clasament-handbal-23112019.jpg"/>
      </figure>
    </article>
  </body>
</html>