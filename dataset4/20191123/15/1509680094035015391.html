<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/nitin-gadkari-reaction-over-government-formation-in-maharashtra-bmh-90-2021164/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T15:48:37+00:00"/>
    <meta property="og:title" content="मी आधीच म्हणालो होतो; नितीन गडकरींनी करून दिली ‘त्या’ विधानाची आठवण"/>
    <meta property="og:description" content="गडकरींची प्रतिक्रिया"/>
  </head>
  <body>
    <article>
      <h1>मी आधीच म्हणालो होतो; नितीन गडकरींनी करून दिली ‘त्या’ विधानाची आठवण</h1>
      <h2>गडकरींची प्रतिक्रिया</h2>
      <address><time datetime="2019-11-23T15:48:37+00:00">23 Nov 2019, 15:48</time> by <a rel="author">लोकसत्ता ऑनलाइन</a></address>
      <p>गेल्या काही दिवसांपासून महाराष्ट्राच्या राजकीय पटलावरून दूर राहिलेल्या भाजपानं सगळ्यांनाच धक्का दिला. शिवसेना, राष्ट्रवादी काँग्रेस आणि काँग्रेसची सत्तास्थापनेची चर्चा सुरू असताना भाजपानं राष्ट्रवादीच्या आमदारांचा पाठिंबा मिळवत सरकार स्थापनेचा दावा केला. त्यानंतर पहाटे राष्ट्रपती राजवट मागे घेण्यात आली आणि देवेंद्र फडणवीस आणि अजित पवार यांनी मुख्यमंत्री आणि उपमुख्यमंत्रीपदाची शपथ घेतली. या सगळ्या घटनाक्रमानंतर केंद्रीय मंत्री नितीन गडकरी यांनी त्यांच्या जुन्या विधानाची सर्वांना आठवण करून दिली.</p>
      <p>सर्वसामान्यासह राजकीय पंडितांच्या भूवया उंचवणारी राजकीय घटना शनिवारी घडली. राष्ट्रवादीचे नेते अजित पवार यांनी भाजपासोबत जाण्याचा निर्णय घेत पाठिंबा दिला. त्यानंतर सकाळी राजभवनात झालेल्या शपथविधी सोहळ्यात देवेंद्र फडणवीसांसह अजित पवार यांनीही उपमुख्यमंत्रीपदाची शपथ घेतली. या सगळ्या राजकीय घटनाक्रमांवर केंद्रीय मंत्री नितीन गडकरी यांनी त्यांच्या काही दिवसांपूर्वी केलेल्या विधानाची आठवण करून दिली आहे.</p>
      <p>एका सांस्कृतिक कार्यक्रमात बोलताना गडकरी म्हणाले, “आपण आधीच म्हटलं होतं की क्रिकेट आणि राजकारणात काहीही होऊ शकत. काही दिवसांपूर्वी मी ‘राजकारण आणि क्रिकेट यात काहीही अशक्य नाही. ते खरं ठरलं, राज्यात देवेंद्र फडणवीस आणि अजित पवार यांच्या नेतृत्वात जे सरकार बनले ते स्थिर सरकार असेल, हे सरकार बहुमत सिद्ध करेल असा मला विश्वास आहे, माझ्या नवीन सरकारला शुभेच्छा,” असं गडकरी म्हणाले.</p>
      <p>नवी दिल्लीतील कार्यक्रमात गडकरी म्हणाले होते, “क्रिकेट आणि राजकारणात काहीही होऊ शकतं, हातातली मॅच जात आहे. असं वाटत असतानाच बाजी पलटते, असं वक्तव्य गडकरी यांनी केलं होतं. ‘क्रिकेट आणि राजकारणात काहीही होऊ शकतं. कधीतरी तुम्हाला वाटतं सामना तुमच्या हातून निसटत चालला आहे. पण अंतिम निकाल अगदी उलट लागतो. मी दिल्लीत आहे. महाराष्ट्राच्या राजकारणाशी माझा फारसा संबंध येत नाही’ असंही गडकरी म्हणाले होते.</p>
    </article>
  </body>
</html>