<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779034/%D8%A2%DB%8C%DB%8C%D9%86-%DA%A9%D8%AA%D8%A7%D8%A8%DA%AF%D8%B1%D8%AF%DB%8C-%D8%AF%D8%B1-%D8%B4%DB%8C%D8%B1%D8%A7%D8%B2-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF-%D8%A7%DB%8C%D8%AC%D8%A7%D8%AF-%D8%A8%D8%A7%D8%BA-%D9%81%D8%B1%D9%87%D9%86%DA%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T15:58:10+00:00"/>
    <meta property="og:title" content="آیین کتابگردی در شیراز برگزار شد/ ایجاد باغ فرهنگ"/>
    <meta property="og:description" content="شیراز- متولیان فرهنگی استان فارس در آیین کتابگردی دوم آذرماه دو کتابفروشی و یک کتابخانه عمومی شیراز را بازدید کردند."/>
  </head>
  <body>
    <article>
      <h1>آیین کتابگردی در شیراز برگزار شد/ ایجاد باغ فرهنگ</h1>
      <address>
        <time datetime="2019-11-23T15:58:10+00:00">23 Nov 2019, 15:58</time>
      </address>
      <p>به گزارش <a href="https://www.mehrnews.com/">خبرنگار مهر</a>، در ابتدای این برنامه که چند سال است با استقبال کتابخوانان رو به رو شده، مدیرکل فرهنگ و ارشاد اسلامی فارس، مدیرکل کتابخانه های عمومی استان، معاون فرهنگی شهرداری شیراز و مدیر انتشارات در کتابفروشی «بوکلند» حاضر شدند و ضمن دیدار با کارکنان این واحد صنفی به گفت و گو پرداختند.</p>
      <p>داریوش نوید گویی در این دیدار با ستودن آنچه این کتابفروشی فراهم ساخته است با اشاره به اینکه کار نشر کتاب به ۱۵۰۰ نسخه رسیده است، گفت: کار کتابفروشی با این شرایط اقتصادی صبر ایوب می خواهد.</p>
      <p>وی با این پیشنهاد که کتابفروشی های استان یک بخش ویژه نویسندگان فارس داشته باشند، افزود: در کنار این فعالیت با برگزاری نشست هایی مانند عصر ادب و شعر می شود فضای رونق بخشی به کتابخوانی افزود.</p>
      <p>نوید گویی همچنین به مروری بر تاریخچه کتاب و کتابخوانی در شیراز پرداخت و گفت: اولین کتابخانه عمومی در شیراز راه اندازی شده است.</p>
      <p>در ادامه معاون فرهنگی شهرداری شیراز هم با تبریک هفته کتاب، عنوان کرد: خوشحالم که در شیراز کافه کتاب ها راه می افتند و مورد استقبال قرار می گیرند، اما امیدوارم این روند  فقط یک موج نباشد که به سرعت  متداول شوند و سپس فراموش نشوند.</p>
      <p>ابراهیم گشتاسبی راد با تصریح اینکه شکل جدید کتابفروشی ها توانسته است جوانان را جذب کند و محل تبادل نظر شود، پیشنهاد کرد که شعرخوانی، کتاب خوانی و داستان خوانی و جلسات نقد و بررسی کتاب در این مکان ها اتفاق بیفتد.</p>
      <p>وی در عین حال اعلام کرد: از سوی شهرداری قول می دهیم که برپایی چنین رویدادهایی را حمایت کنیم.</p>
      <p>
        <b>امکان شکل گیری فضای مطالعاتی با ایجاد باغ فرهنگ شیراز</b>
      </p>
      <p>رئیس سازمان فرهنگی، اجتماعی، ورزشی و هنری شهرداری شیراز در این برنامه همچنین، عنوان کرد: باغ فرهنگ به سازمان فرهنگی، اجتماعی شهرداری تحویل داده شده که به فضای مطالعاتی تبدیل خواهد شد.</p>
      <p>وی یادآوری کرد که باغ فرهنگ در بلوار فرهنگشهر شیراز قرار دارد و در این باغ امکاناتی نظیر کافه کتاب، فضای کتابخوانی، سالن مطالعه و ... در نظر گرفته شده است.</p>
      <p>به گفته مدیرکل فرهنگ و ارشاد اسلامی فارس نیز که در این برنامه حضور داشت، چند سالی است که وزارت فرهنگ و ارشاد اسلامی روز کتابگردی را توسط احمد مسجد جامعی بنا داشته است که مسئولان در کتابفروشی ها برای عرض خسته نباشید حضور یابند.</p>
      <p>صابر سهرابی خطاب به کارکنان کتابفروشی یادشده گفت: کاری که شما انجام می دهید ترویج فرهنگ از مسیر کتابخوانی است بنابر اینکار شما بزرگ  و برای اشاعه فرهنگ ارزشمند است.<br/>وی از این سخن گفت که فرهنگ و ارشاد اسلامی استان وظیفه دارد چنین فعالیت هایی راحمایت کند.</p>
      <p>روح الله منوچهری، مدیرکل کتابخانه های عمومی استان فارس هم که میزبان اصلی این برنامه بود در این بازدید گفت: ما نزدیک ترین قرابت را با کتابفروشی در رساندن کتاب به مردم داریم.</p>
      <p>
        <b>فضای دلنشین یکی از لوازم کتابفروشی است</b>
      </p>
      <p>وی با بیان اینکه فضای دلنشین یکی از لوازم کتابفروشی است که اینجا به خوبی برقرار است، افزود: کتاب بخشی از فرهنگ است و کتابخوانی فرهنگی است که با رونق یافتن فضاهای نوین از جمله کافه کتاب ها مورد توجه قرار می گیرد.</p>
      <p>در ادامه کتابگردی متولیان فرهنگی استان، مقصد بعدی دنیای کتاب خرد بود که ابتدا حسن احمدی مدیر  این کتابفروشی به بیان تاریخ این مکان پرداخت و گفت: برای مدت ۲ سال است که ۲۰ درصد تخفیف برای دانش آموزان جهت خرید کتابهای کمک آموزشی در نظر گرفته ایم.</p>
      <figure>
        <img src="https://media.mehrnews.com/d/2019/11/23/4/3301621.jpg"/>
      </figure>
      <p>وی در ادامه افزود: با توجه به اینکه مدارس نیاز به کتابخانه دارند این طرح کمک می کند تا کتابخانه های مدارس هم جان تازه ای بگیرند.</p>
      <p>احمدی در عین حال به گلایه از ساخت و سازهای شهرداری منطقه پرداخت و با اشاره به آب گرفتگی بخشی از کتاب های این کتابفروشی که روی میزی چیده شده اند و با تخفیف ارایه می شوند، گفت: متاسفانه هنگام بهسازی مسیر پیاده رو لوله های سقف کتابفروشی آسیب دید و بخش زیادی از کتاب های ما دچار آب گرفتگی شد.</p>
      <p>
        <b>نمایشگاه کتاب فقط محلی برای کسب درآمد ناشران است</b>
      </p>
      <p>در ادامه این برنامه، متولیان فرهنگی شیراز و استان فارس به بازدید از کتابخانه ابوریحان شیراز در دروازه کازرون رفتند اما آنچه بیش از همه در این کتابگردی مشهود بود اینکه کتابفروشی های شیراز در یک نکته اشتراک داشتند که مخالف برگزاری نمایشگاه کتاب هستند، زیرا هنگامی که مدیرکل فرهنگ  و ارشاد اسلامی این موضوع را از مدیر کتاب خرد شیراز جویا شد که آیا موافق برپایی نمایشگاه کتاب است، وی پاسخ داد: نمایشگاه کتاب فقط محلی برای کسب درآمد ناشران است و کتابفروشی ها سهمی از این رویداد ندارند.</p>
      <p>این در حالیست که طرح پاییزه کتاب که از ۲۳ آبان ماه در استان فارس با مشارکت ۲۹ کتابفروشی در شیراز و ۸ کتابفروشی در شهرستان ها آغاز شده است تا روز سه شنبه ۵ اذرماه جاری تمدید شد.</p>
      <p>به گزارش <a href="https://www.mehrnews.com/">خبرنگار مهر</a>، آیین کتابگردی در آخرین روز از هفته کتاب برگزار می شود که امسال به دلیل شرایط جوی در شیراز بجای ۳۰ آبان، شامگاه شنبه دوم آذرماه برگزار شد.</p>
    </article>
  </body>
</html>