<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549479.html/%D8%A8%D8%B1%D8%B1%D8%B3%DB%8C-%D9%BE%DB%8C%D8%B4-%D9%86%D9%88%DB%8C%D8%B3%DB%8C-%D8%A7%D8%B5%D9%84%D8%A7%D8%AD%D8%A7%D8%AA-%D9%82%D8%A7%D9%86%D9%88%D9%86-%D8%B4%D9%88%D8%B1%D8%A7%D9%87%D8%A7-%D8%AA%D8%A7-%D9%87%D9%81%D8%AA%D9%87-%D8%AF%DB%8C%DA%AF%D8%B1-%D8%AF%D8%B1-%D9%85%D8%AC%D9%84%D8%B3--%D8%B7%D8%B1%D8%AD-%D9%88-%D9%84%D8%A7%DB%8C%D8%AD%D9%87-%D8%AF%D8%B1%D8%A2%D9%85%D8%AF-%D9%BE%D8%A7%DB%8C%D8%AF%D8%A7%D8%B1-%D8%B4%D9%87%D8%B1%D8%AF%D8%A7%D8%B1%DB%8C-%D9%87%D8%A7-%D8%AF%D8%B1-%D8%AD%D8%A7%D9%84-%D8%A8%D8%B1%D8%B1%D8%B3%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T15:01:00+00:00"/>
    <meta property="og:title" content="بررسی پیش‌نویسی اصلاحات قانون شوراها تا هفته دیگر در مجلس/ طرح و لایحه درآمد پایدار شهرداری‌ها در حال بررسی است"/>
    <meta property="og:description" content="رییس شورای عالی استان های کشور گفت: طرح های اصلاح قانون شوراها و اجرای مدیریت یکپارچه سازی شهری برای ارسال به مجلس در حال تهیه هستند و طرح های کسب درآمدهای پایدار شهرداری ها و تامین منابع درآمدی شوراهای فردا دستی نیز به مجلس ارائه شده اند تا در صحن علنی مجلس تعیین تکلیف شوند."/>
  </head>
  <body>
    <article>
      <h1>بررسی پیش‌نویسی اصلاحات قانون شوراها تا هفته دیگر در مجلس/ طرح و لایحه درآمد پایدار شهرداری‌ها در حال بررسی است</h1>
      <h2>رییس شورای عالی استان‌های کشور خبر داد؛</h2>
      <address>
        <time datetime="2019-11-23T15:01:00+00:00">23 Nov 2019, 15:01</time>
      </address>
      <p>رییس شورای عالی استان های کشور گفت: طرح های اصلاح قانون شوراها و اجرای مدیریت یکپارچه سازی شهری برای ارسال به مجلس در حال تهیه هستند و طرح های کسب درآمدهای پایدار شهرداری ها و تامین منابع درآمدی شوراهای فردا دستی نیز به مجلس ارائه شده اند تا در صحن علنی مجلس تعیین تکلیف شوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://atraknews.com/">عصر اترک</a>، الویری، رییس شورای عالی استان های کشور پیش از ظهر امروز در نشست شوراهای اسلامی استان خراسان شمالی اظهار کرد: با توجه به اینکه مصوبه قانون شوراهای کشور مربوط به سال 75 است و این قانون مصوب، ایرادهای زیادی دارد که مشکل‌ساز شده، بنابراین شورای عالی استان‌ها نسبت به حل آن ورود کرده است.</p>
      <p>الویری گفت: شورایعالی استان‌ها در همین زمینه، پیش نویسی برای انجام اصلاحات در قانون شوراها را تهیه کرده است که تا هفته آینده به مجلس ارائه خواهد شد تا بررسی شود.</p>
      <p>وی در ادامه خواستار شد: درصورتیکه اعضای شورای شهرستان ها و استان ها درباره این پیش نویس نظر و پیشنهادی دارند به شورای عالی استان ها ارائه دهند تا پس از انجام بررسی آنها در این پیش نویس لحاظ شوند.</p>
      <p>وی در بخش دیگری از سخن خود، عدم اجرایی شدن مدیریت یکپارچه شهری در سطح کشور را از دیگر دغدغه های شوراها و شهرداری های کشور برشمرد و گفت: شورای عالی استان ها در گذشته در همین زمینه طرحی را تهیه کرده بود و به مجلس ارائه دادهبود اما نماینده دولت در مجلس با تصویب این طرح مخالفت کرد و این طرح نیز نتوانست آرای لازم نمایندگان را کسب کند.</p>
      <p>الویری افزود: با توجه به اینکه اصل زحمت تهیه این طرح به هدر نرفته است و زمینه های فکری درباره این طرح در میان نمایندگان مجلس وجود دارد، در حال حاضر شورای عالی استان در تلاش است تا طی شش ماه آینده دوباره بررسی و تصویب این طرح را در مجلس به جریان اندازد.</p>
      <p>وی خاطر نشان کرد: در همین زمینه، طرح پیشین در قالب نرم افزاری جدید به مجلس ارائه خواهد شد تا بررسی شود و برای اخذ مصوبه به صحن علنی مجلس برسد.</p>
      <p>وی درباره چگونگی دست یابی شهرداری ها به درآمدهای پایدار که از مهمترین دغدغه‌های شوراها و شهرداری ها است نیز اظهار کرد: در سال 62، مجلس موضوع خودکفایی شهرداری ها از منابع دولتی را مصوب کرد.</p>
      <p>رییس شورای عالی استان‌های کشور گفت: از این مصوبه مجلس فقط بخش قطع کمک های دولت به شهرداری ها اجرایی شد اما برای چگونگی خلق درآمدهای پایدار برای شهرداری ها تصمیم گیری نشد که به دنبال آن شهرداری ها به خاک سیاه نشستند و به زمین فروشی و شهر فروشی افتادند و منافع عمومی شهرها به تاراج رفت.</p>
      <p>وی تصریح کرد: در همین باره، شورای عالی استان ها طرح کسب درآمد پایدار برای شهرداری ها را تهیه و تنظیم کرد و آن را به مجلس ارائه داد که این طرح در فراکسیون مدیریت شهری مجلس مورد بررسی قرار گرفت.</p>
      <p>وی افزود: در عین حال، دولت نیز یک لایحه به نام لایحه درآمدهای پایدار برای شهرداری ها را به مجلس ارسال کرده است.</p>
      <p>الویری عنوان کرد: در مجلس طرح و لایحه اشاره شده با یکدیگر تلفیق شدند و در مجلس برای بررسی آن مصوبه ای دو فوریتی اخذ شد.</p>
      <p>وی افزود: از هفته گذشته تاکنون چهار ماده از این لایحه مورد بررسی قرار گرفته اند که بررسی سایر مفاد این لایحه نیز انجام خواهد شد تا سرانجام برای اخذ مصوبه به صحن علنی مجلس ارسال شود.</p>
      <p>رییس شورای عالی استان های کشور در خاتمه از ارائه مصوبه شورای عالی استان ها در زمینه تامین منابع درآمدی برای شوراهای فرادستی ( شامل شورای بخش ها، شورای شهرستان ها، شورای استان ها) به مجلس شورای اسلامی خبر داد و گفت: این مصوبه شورای عالی استان در حال حاضر در کمیسیون برنامه و بودجه مجلس شورای اسلامی در حال بررسی است که با اخذ رای نهایی از این کمیسیون، مصوبه برای اخذ آرای نمایندگان به صحن علنی مجلس ارائه خواهد شد.</p>
      <p>انتهای پیام/</p>
      <p> </p>
    </article>
  </body>
</html>