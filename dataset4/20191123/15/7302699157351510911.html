<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112576"/>
    <meta property="og:site_name" content="MGR Online"/>
    <meta property="article:published_time" content="2019-11-23T15:16:00+00:00"/>
    <meta property="og:title" content="นักรบชาวเคิร์ดต้าน “กองกำลังตุรกี” นอกเมืองสำคัญในตอนเหนือซีเรีย"/>
    <meta property="og:description" content="กลุ่มนักรบที่นำโดยชาวเคิร์ดพยายามต้านทานกองกำลังตุรกีและกลุ่มตัวแทนของพวกเขาในซีเรียใกล้เมืองสำคัญแห่งหนึ่งในภาคเหนือของซีเรียวันนี้ (23) กลุ่มสังเกตการณ์สงครามในอังกฤษ เผย"/>
  </head>
  <body>
    <article>
      <h1>นักรบชาวเคิร์ดต้าน “กองกำลังตุรกี” นอกเมืองสำคัญในตอนเหนือซีเรีย</h1>
      <address><time datetime="2019-11-23T15:16:00+00:00">23 Nov 2019, 15:16</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011645401.JPEG"/>
      </figure>
      <p><b>เอเอฟพี – กลุ่มนักรบที่นำโดยชาวเคิร์ดพยายามต้านทานกองกำลังตุรกีและกลุ่มตัวแทนของพวกเขาในซีเรียใกล้เมืองสำคัญแห่งหนึ่งในภาคเหนือของซีเรียวันนี้ (23) กลุ่มสังเกตการณ์สงครามในอังกฤษ เผย</b><br/><br/>กองกำลังประชาธิปไตยซีเรีย (เอสดีเอฟ) ที่นำโดยชาวเคิร์ด ระบุว่า กลุ่มนักรบโปรตุรกีเปิดฉากการโจมตีเมืองไอน์อิสซา ซึ่งพวกเขามีฐานที่มั่นและสำนักงานอยู่<br/><br/>“กองกำลังตุรกีเริ่มการโจมตีด้วยรถถัง ปืนใหญ่ และทหารรับจ้างจำนวนมากเพื่อรุกรานไอน์อิสซา” พวกเขา ระบุในถ้อยแถลงบนทวิตเตอร์เป็นภาษาอังกฤษ<br/><br/>กลุ่มสังเกตการณ์ด้านสิทธิมนุษยชนในซีเรีย ระบุว่า โดรนและกองปืนใหญ่ของตุรกีกำลังสนับสนุนนักรบโปรอังการาในการปะทะห่างจากเมืองประมาณ 1 กิโลเมตร <br/><br/>“กลุ่มเอสดีเอฟกำลังพยายามขัดขวางไม่ให้กองกำลังตุรกีและกลุ่มตัวแทนในซีเรียรุกคืบเข้าสู่เมือง” รามี อับเดล เราะห์มาน ผู้อำนวยการกลุ่มสังเกตการณ์ กล่าว <br/><br/>เมื่อวันที่ 9 ตุลาคม อังการาและกลุ่มตัวแทนเปิดฉากการโจมตีข้ามชายแดนต่อนักรบชาวเคิร์ดในภาคเหนือของซีเรีย หลังสหรัฐฯ ระบุว่า พวกเขากำลังจะถอนทหารออกจากภูมิภาคนี้<br/><br/>การรุกรานดังกล่าวและข้อตกลงรัสเซีย-ตุรกีที่ออกมาในภายหลังทำให้ได้เห็นตุรกีเข้าควบคุมพื้นที่ยาว 12 กิโลเมตรและลึก 30 กิโลเมตรบริเวณชายแดนฝั่งซีเรีย<br/><br/>เมืองไอน์อิสซาตั้งอยู่บริเวณทางใต้ของอาณาเขตดังกล่าว บนทางหลวง M4 ที่วิ่งจากตะวันออกไปตะวันตกข้ามพื้นที่ตอนเหนือของประเทศนี้<br/><br/>อังการา ระบุว่า พวกเขาจะระงับปฏิบัติการทางทหารหลังบรรลุข้อตกลงกับมอสโกเมื่อวันที่ 22 ตุลาคม แต่กองกำลังยังคงค่อยๆ เดินหน้านับตั้งแต่นั้น กลุ่มสังเกตการณ์ ระบุ<br/><br/>นักรบชาวเคิร์ดเป็นพันธมิตรสำคัญของสหรัฐฯ ในการสู้รบกับนักรบญิฮาดกลุ่มรัฐอิสลาม (ไอเอส) ในซีเรีย แต่ตุรกีมองพวกเขาเป็นกลุ่มก่อการร้าย</p>
    </article>
  </body>
</html>