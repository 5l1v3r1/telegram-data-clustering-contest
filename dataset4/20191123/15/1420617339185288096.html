<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/ultime-notizie/pomezia-arrestata-di-nuovo-lex-amante-del-boss-della-magliana.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-23T15:50:33+00:00"/>
    <meta property="og:title" content="Pomezia, arrestata di nuovo l’ex amante del boss della Magliana"/>
    <meta property="og:description" content="I Carabinieri della Compagnia di Pomezia, nella giornata di ieri, hanno intensificato i controlli nell’area di Santa Palomba dei Comuni di Roma e Pomezia, svolgendo un servizio coordinato di controllo del territorio. Nel corso del pomeriggio, durante i posti di controllo effettuati sulle principali arterie stradali che permettono di raggiungere o lasciare la località di […]"/>
  </head>
  <body>
    <article>
      <h1>Pomezia, arrestata di nuovo l’ex amante del boss della Magliana</h1>
      <h2>3 PERSONE ARRESTATE E UNA DENUNCIATA. LA DONNA NASCONDEVA LA COCAINA NEL REGGISENO</h2>
      <address><time datetime="2019-11-23T15:50:33+00:00">23 Nov 2019, 15:50</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/11/POMEZIA-La-droga-sequestrata-dai-Carabinieri-1-315x420.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>I <b>Carabinieri della Compagnia di Pomezia</b>, nella giornata di ieri, hanno intensificato i controlli nell’<b>area di Santa Palomba dei Comuni di Roma e Pomezia</b>, svolgendo un servizio coordinato di controllo del territorio.</p>
      <p>Nel corso del pomeriggio, durante i posti di controllo effettuati sulle principali arterie stradali che permettono di raggiungere o lasciare la località di Santa Palomba sono state <b>arrestate 3 persone</b>, <b>un 36enne residente a Roma</b> con precedenti <b>e due donne del posto, una 52enne ed una 64enne, entrambe con precedenti</b>.</p>
      <p>Il 36enne, controllato mentre stava percorrendo via Ardeatina con direzione di marcia Roma – Ardea con la sua autovettura, è stato trovato in possesso di 52 g di cocaina, di una dose di hashish e di un bilancino di precisione.</p>
      <p>La 52enne è stata notata mentre usciva dalle case popolari di via dei Papiri a bordo della sua autovettura, e, alla vista dei Carabinieri che stavano effettuando un posto di controllo, la donna ha cercato di effettuare un’inversione di marcia e di allontanarsi. Raggiunta e controllata, è stata trovata in possesso di 6 g di cocaina ed è stata arrestata.</p>
      <p>Sempre durante un posto di controllo effettuato sulla via Laurentina, i Carabinieri hanno arrestato la 64enne, <b>ex donna di un boss della “Banda della Magliana”</b>. La donna, che si trovava a bordo della sua autovettura unitamente al genero, è stata <b>trovata in possesso di 105 g di cocaina che aveva occultato nel reggiseno</b>, di un bilancino di precisione e di 650 euro, ritenuti provento di attività illecita. Il genero, un 27enne con precedenti, è stato invece denunciato a piede libero poiché è stato trovato in possesso di alcune dosi di hashish.  </p>
      <p>I tre sono stati arrestati e trattenuti in caserma in attesa del processo per direttissima.</p>
      <p>Nel corso dei controlli, i Carabinieri della Compagnia di Pomezia hanno identificato 75 persone e eseguito accertamenti su 39 veicoli. Verifiche anche nelle aree della stazione ferroviaria, del quartiere Roma II e dell’area industriale.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/ultime-notizie/pomezia-due-casi-di-scabbia-tra-gli-alunni-dellistituto-di-via-della-tecnica.html"/>
        <a href="https://www.ilcorrieredellacitta.com/news/superenalotto-centrato-un-5-da-25mila-euro-a-pomezia-la-vincita-a-torvaianica.html"/>
        <a href="https://www.ilcorrieredellacitta.com/news/pomezia-edifici-devastati-dal-maltempo-scuole-chiuse-lunedi.html"/>
        <a href="https://www.ilcorrieredellacitta.com/news-ardea/strage-di-allodole-nelle-campagne-di-ardea-e-pomezia-denunciati-5-cacciatori.html"/>
        <a href="https://www.ilcorrieredellacitta.com/ultime-notizie/pomezia-il-riposino-dei-bambini-allasilo-si-ma-sul-banco.html"/>
        <a href="https://www.ilcorrieredellacitta.com/ultime-notizie/pomezia-terribile-incidente-frontale-al-confine-con-ardea-coinvolti-tre-veicoli.html"/>
      </related>
    </article>
  </body>
</html>