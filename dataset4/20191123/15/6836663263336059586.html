<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/v-hongkongu-panuje-pred-nedelnimi-volbami-napjaty-klid-1364479"/>
    <meta property="og:site_name" content="E15.cz"/>
    <meta property="article:published_time" content="2019-11-23T15:14:00+00:00"/>
    <meta property="og:title" content="V Hongkongu panuje před nedělními volbami napjatý klid"/>
    <meta property="og:description" content="Desítky rodin i s malými dětmi během soboty protestovaly v ulicích Hongkongu proti tomu, jak se místní úřady vypořádávají s prodemokratickými protesty. Lidé dávali najevo odpor proti používání slzného plynu při potlačování demonstrací, napsala agentura AP. Ve městě, které se v neděli chystá na místní volby, podle agentury Reuters panuje napjatý klid."/>
  </head>
  <body>
    <article>
      <h1>V Hongkongu panuje před nedělními volbami napjatý klid</h1>
      <address><time datetime="2019-11-23T15:14:00+00:00">23 Nov 2019, 15:14</time> by <a rel="author">ČTK</a></address>
      <p>
        <b>Desítky rodin i s malými dětmi během soboty protestovaly v ulicích Hongkongu proti tomu, jak se místní úřady vypořádávají s prodemokratickými protesty. Lidé dávali najevo odpor proti používání slzného plynu při potlačování demonstrací, napsala agentura AP. Ve městě, které se v neděli chystá na místní volby, podle agentury Reuters panuje napjatý klid.</b>
      </p>
      <p>Policie od začátku protestů letos v červnu nasazuje slzný plyn na frekventovaných místech, i těch v blízkosti škol. Úřady ho nyní nakupují v pevninské Číně a mezi lidmi v Hongkongu se stále více šíří obavy z působení chemikálií, které plyn může obsahovat, včetně karcinogenního dioxinu.</p>
      <p>Hongkongská vláda tento týden uvedla, že neexistují žádné důkazy o nebezpečnosti plynu pro lidské zdraví nebo životní prostředí, a odmítla zveřejnit jeho složení. „Snaží se vláda něco skrývat? Když policie bezohledně používá slzný plyn, jak se máme chránit, a pokud jsme mu vystaveni, i očistit?“ ptala se jedna z účastnic dnešního protestu, která na něj přivedla pětiletou dceru. Více starostí jí ale dělá dlouhodobý dopad na zdraví dětí. Jiná žena, která se svou šestiletou dcerou bydlí v oblasti, která je častým dějištěm protestů, tvrdí, že se jim oběma v posledních týdnech zhoršily problémy s dutinami.</p>
      <related>
        <a href="https://www.e15.cz/byznys/burzy-a-trhy/home-credit-si-rozmyslel-vstup-na-hongkongskou-burzu-upis-akcii-mel-vynest-miliardu-dolaru-1364404"/>
      </related>
      <p>Jistý novinář, který o demonstracích informuje, vypověděl, že má kožní problémy vyvolané působením toxinů, včetně dioxinu.</p>
      <p>Na polytechnické univerzitě, která byla tento týden dějištěm prudkých střetů, zůstává už jen hrstka demonstrantů. Někteří se odmítají vzdát, jiní se v prostorách vysoké školy ukryli ve strachu ze zatčení.</p>
      <p>Hongkongem půl roku zmítají protivládní protesty, jejichž účastníci požadují demokratické reformy. Demonstrace v posledních týdnech pravidelně přerůstají v násilné střety protestujících s policií, zatýkány jsou tisíce lidí. V takto napjaté atmosféře zvláštní správní území Číny v neděli čekají místní volby, k nimž se přihlásilo rekordních 4,1 milionu voličů z celkových 7,4 milionu hongkongských obyvatel.</p>
      <related>
        <a href="https://www.e15.cz/zahranicni/obrazem-neklid-v-hongkongu-sili-boje-o-technickou-univerzitu-prinesly-mimoradne-drama-1364298"/>
      </related>
      <p>Volební místnosti bude poprvé hlídat pořádková policie a do služby bylo povoláno téměř všech 31 tisíc příslušníků policejního sboru, uvedla místní média. Agentura Reuters napsala, že v kasárnách čínské armády, která sousedí s polytechnikou, cvičili vojáci s výstrojí používanou při střetech s výtržníky. Čínští vojáci se doposud na potírání demonstrací nepodíleli, jejich současné cvičení je však znakem toho, že jsou v pohotovosti.</p>
      <related>
        <a href="https://www.e15.cz/zahranicni/urady-v-hongkongu-zatkly-nebo-se-chystaji-zatknout-sedm-prodemokratickych-zakonodarcu-1364056"/>
      </related>
      <related>
        <h4>Související články</h4>
        <a href="https://www.e15.cz/zahranicni/protesty-v-hongkongu-sili-policie-pouzila-slzny-plyn-1360301"/>
        <a href="https://www.e15.cz/zahranicni/prodemokraticti-demonstranti-opet-vysli-do-ulic-hongkongu-lamova-odvolala-setkani-s-cruzem-1363228"/>
        <a href="https://www.e15.cz/rozhovory/nechceme-zadnou-novou-stb-historici-i-opozice-se-myli-rika-ministr-vnitra-jan-hamacek-1364460"/>
        <a href="https://www.e15.cz/rozhovory/mam-hruzu-z-toho-ze-se-nevratime-ke-standardni-demokracii-rika-exprezident-vaclav-klaus-1364258"/>
        <a href="https://www.e15.cz/byznys/ranni-prehled-podle-bloombergu-saudi-aramco-se-drzi-pri-zdi-a-hp-chce-vic-1364265"/>
      </related>
    </article>
  </body>
</html>