<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/the-economist-efectul-trump-america-ar-putea-pierde-lupta-cu-coruptia-din-estul-europei-procurorii-dna-ar-putea-fi-afectati-din-cauza-reducerii-schimburilor-de-informatii-cu-agentiile-americane.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T15:52:48+00:00"/>
    <meta property="og:title" content="The Economist. Efectul Trump: America ar putea pierde lupta cu corupția din Estul Europei / Procurorii DNA ar putea fi afectați din cauza reducerii schimburilor de informații cu agențiile americane"/>
    <meta property="og:description" content="Influenta publicație britanică The Economist tratează - într-un articol initulat ”Mopul murdar. America pierde lupta cu corupția în Estul Europei. Donald"/>
  </head>
  <body>
    <article>
      <h1> The Economist. Efectul Trump: America ar putea pierde lupta cu corupția din Estul Europei / Procurorii DNA ar putea fi afectați din cauza reducerii schimburilor de informații cu agențiile americane </h1>
      <address><time datetime="2019-11-23T15:52:48+00:00">23 Nov 2019, 15:52</time> by <a rel="author">Alin Ionescu</a></address>
      <p>Influenta publicație britanică The Economist tratează – într-un articol initulat ”Mopul murdar. America pierde lupta cu corupția în Estul Europei. Donald Trump a ruinat-o”, publicat pe 21 noiembrie 2019 – efectul Donald Trump asupra luptei cu corupția din Estul Europei, plecând de la investigația Congresului în scandalul Ukrainegate.</p>
      <p>Jurnaliștii britanici arată că, în timpul audierilor din Congres, diplomații au subliniat o perspectivă importantă a investigației privindu-l pe președintele Donald Trump: totul a plecat de la lupta SUA împotriva corupției din Estul Europei. În urma Euromaidanului din Kiev, din 2014, America a realizat că o armă vitală a influenței Rusiei în regiune este corupția, a arătat George Kent, un oficial al Departamentului de stat, citat de The Economist.</p>
      <p>Pe vremea administrației lui Barack Obama și a vicepreședintelui Joe Biden, America a încercat să lupte cu corupția din Ucraina și, acum, corupția contracarează, a arătat și Maria Yovanovitch, fosta ambasadoare a SUA la Kiev, retrasă de Trump. Biden a avut un rol central în eforturile de instaurare a domniei legii în Estul Europei și acum oligarhii se răzbună. Vor să îi ofere lui Trump un anunț privind investigarea fiului lui Joe Biden în Ucraina. Maria Yovanovitch a arătat și că personaje legate de oligarhia ucraineană l-ar fi convins pe Trump să o retragă de la Kiev.</p>
      <p>Jurnaliștii britanici arată că, acum, administrația Trump sprijină mai puțin lupta cu corupția din Europa centrală și de est, iar investigația Congresului dezvăluie practici în America condamnate peste granițe. Un diplomat republican al Departamentului de stat a declarat pentru The Economist că efectele sunt incalculabile și că va dura ani ca America să își recapete credibilitatea după era Trump.</p>
      <p>”Este păcat!”, concluzionează jurnaliștii britanici și arată că activiștii anticorupție din fostele țări comuniste est-europene s-au bazat pe sprijinul american. SUA au susținut presa independentă de investigație, pregătirea magistraților și transparența în achizițiile publice.</p>
      <p>”Întotdeauna am simțit că avem sprijinul Ambasadei SUA”, a declarat pentru The Economist Cristian Ghinea, europarlamentar USR și activist anti-corupție. El aminitit că SUA și UE au sprijinit-o pe Laura Codruța Kovesi când a fost atacată.</p>
      <p>Jurnaliștii atrag atenția că scandalul Ukrainegate ar putea să îi afecteze pe procurorii DNA, care primesc informații de la agențiile partenere din SUA. Agențiile ar putea fi mai rezervate în schimburile de informații atâta vreme cât consideră că anticorupția nu este o temă importantă pentru administrația Trump.</p>
      <p>Melissa Hooper, un expert american anti-corupție, spune însă că nu este cazul să ne temem întrucât agențiile americane au învățat să îi prezinte eforturile anticorupție lui Trump drept instrumente de a proteja interesele investitorilor americani. ”Cuvinte precum domnia legii nu mai deschid uși la Casa Albă”, a explicat ea.</p>
      <p>Ea a criticat politica tranzacționistă a administrației actualului președinte american. ”Țările est-europene ne cumpără avioanele (F-16 – n.r.) pentru că și-au dat seama că așa obțin influență”, a declarat Hooper pentru The Economist.</p>
      <p>Context G4media.ro. Cazul Dragnea-Broidy, un exemplu de cooperare româno-americană. Potrivit unor surse judiciare, există 2 dosare privind vizita lui Dragnea în SUA, alături de fostul premier, Sorin Grindeanu, în ianuarie 2017, la ceremonia de inaugurare a președintelui Trump. Cei doi au fost invitați atunci de Elliot Broidy, un sponsor al campaniei lui Trump și vice-președinte al Comitetului prezidențial de inaugurare.</p>
      <p>Un dosar este deschis de procurorii americani, care investighează modul în care Elliot Broidy s-ar fi folosit de influența sa pe lângă președintele Trump pentru a obține contracte în țări precum Angola sau România.</p>
      <p>Presa americană, citată de G4media.ro, a relatat că Broidy a încercat să obțină în România un contract de peste 200 de milioane de dolari pentru compania sa, Circinus, o firmă specializată în afaceri din industria militară și de securitate. De altfel, Circinius a semnat un acord cu Romarm, pe 1 februarie, însă fără urmări concrete.</p>
      <p>Federalii americani au solicitat, prin comisie rogatorie, procurorilor români să facă verificări privind vizita lui Dragnea și Grindeanu în SUA, la invitația lui Broidy și prin mijlocirea omului de afaceri român Cristi Burci și a fiului său, Carlos Burci, au explicat pentru G4media surse judiciare.</p>
      <p>Aceleași surse au declarat că, pe rolul DNA, există și o investigație privind promisiunile făcute de Dragnea lui Broidy de a obține contracte în România în schimbul susținerii în fața administrației Trump și a invitației la ceremonia de inaugurare.</p>
    </article>
  </body>
</html>