<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/lyzwiarstwo/kaja-ziomek-czwarta-w-grupie-b-na-500-m-podczas-ps-w-tomaszowie-mazowieckim/gbw8kek"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T15:09:11+00:00"/>
    <meta property="og:title" content="PŚ w Tomaszowie Maz.: Najlepsze otwarcie Polki w tym sezonie. Ziomek tuż za podium w sprincie w grupie B"/>
    <meta property="og:description" content="Kaja Ziomek była czwarta, a Andżelika Wójcik szósta w grupie B na dystansie 500 m podczas Pucharu Świata w Tomaszowie Mazowieckim."/>
  </head>
  <body>
    <article>
      <h1>PŚ w Tomaszowie Maz.: Najlepsze otwarcie Polki w tym sezonie. Ziomek tuż za podium w sprincie w grupie B</h1>
      <address><time datetime="2019-11-23T15:09:11+00:00">23 Nov 2019, 15:09</time> by <a rel="author" href="https://www.przegladsportowy.pl/autorzy/edyta-kowalczyk" target="_blank">Edyta Kowalczyk</a></address>
      <p>
        <b>Kaja Ziomek była czwarta, a Andżelika Wójcik szósta w grupie B na dystansie 500 m podczas Pucharu Świata w Tomaszowie Mazowieckim.</b>
      </p>
      <p>Ziomek i Wójcik to jedyne nasze sprinterki startujące indywidualnie w Tomaszowie Mazowiecki, bo w grupie A Polska ma obecnie tylko dwójkę reprezentantów – sprintera Piotra Michalskiego oraz startującą na średnich dystansach Natalię Czerwonkę. Obydwie polskie specjalistki od 500 m, poprawiły swoje wyniki sprzed tygodnia z Mińska, gdzie były odpowiednio zajmowały odpowiednio miejsca szóste (Ziomek) i dziesiąte (Wójcik).</p>
      <p>– Jest progres, bo po jednym z najgorszych biegów w tym sezonie, zbliżyłam się z rezultatem do tego najlepszego w sezonie. Jestem usatysfakcjonowana uzyskanym czasem, ale nie techniką biegu. Praktycznie we wszystkich pięciu elementach podczas biegu na prostej i na wirażu, popełniałam jakiś błąd. Gdybym je wyeliminowała byłoby dużo lepiej – mówi Andżelika Wójcik tuż po swoim starcie w Tomaszowie Mazowieckim. Szóste miejsce zapewnił jej czas 39.148, czyli o ponad 0.3 sekundy lepszy od tego uzyskanego w Mińsku. 23-letnia Wójcik miała taki sam czas otwarcia biegu jak jej kadrowa koleżanka Kaja Ziomek. Obydwie rozpoczęły go wynikiem 10.5 sekundy na pierwszej rundzie, co dla Ziomek było najlepszym otwarciem biegu w tym sezonie. – Takiego wyniku jeszcze nie miałam, więc to dobry prognostyk na dalszą część sezonu. Do tej pory otwierałam bieg czasem 10.6-10.7 sekundy na starcie – tłumaczy Ziomek. Wciąż jednak poprawia detale, które pomogą jej osiągać jeszcze lepsze rezultaty. – Przez ostatni tydzień pracowałam nad innym układem ręki podczas jazdy na wirażu. Kilka treningów przed zawodami w Tomaszowie to było za mało, żeby to sobie wpoić, ale im dalej w sezon, tym poprawa też będzie większa. Poza tym muszę uważać, by na łuku nie zmieniać pozycji i nie podnosić się zanadto. To mnie spowalnia i tracę później czasowo – dodaje 22-letnia zawodniczka z Lubina.</p>
      <p>Jej celem na zawody w Tomaszowie Mazowieckim był awans do grupy A, lecz jeszcze jej się to nie udało. Pierwszą trójkę biegu na 500 m w grupie B stanowiły bardzo mocne zawodniczki – wygrała Vanessa Herzog, a za nią były medalistki olimpijski z Pjongczangu na średnich dystansach – Japonka Miho Takagi i Holenderka Jorien Ter Mors. –</p>
      <p>Konkurencja jest bardzo silna, bo te dziewczyny nie powinny rywalizować w grupie B, są za mocne. Dla mnie czwarte miejsce to najlepsze, co mogłam dzisiaj zrobić. Rozmawiałam z trenerem, że gdybym stanęła na podium, to byłoby ogromne szczęście, ale i tak jest nieźle. Cieszy, że się zbliżam coraz bardziej do tej czołówki – kończy Ziomek.</p>
      <p>
        <b>WYNIKI</b>
      </p>
      <p>
        <b>500 m kobiet – grupa B:</b>
      </p>
      <p>1. VANESSA HERZOG (Austria) 38.038;</p>
      <p>2. Miho Takagi (Japonia) 38.428;</p>
      <p>3. Jorien Ter Mors (Holandia) 38.442;</p>
      <p>4. Kaja Ziomek (Polska) 38.816;</p>
      <p>5. Irina Kuzniecowa (Rosja) 38.933;</p>
      <p>6. Andżelika Wójcik (Polska) 39.148.</p>
    </article>
  </body>
</html>