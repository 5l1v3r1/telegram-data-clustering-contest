<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tottenham-si-pri-mourinhove-premiere-poradil-3-2-s-west-hamem/1824427?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T15:37:00+00:00"/>
    <meta property="og:title" content="Tottenham si při Mourinhově premiéře poradil 3:2 s West Hamem"/>
    <meta property="og:description" content="Londýn - Trenér José Mourinho má za sebou úspěšnou premiéru na lavičce Tottenhamu. Fotbalisté londýnského celku v dnešním utkání třináctého kola anglické ligy na hřišti West Hamu vyhráli 3:2 a po pěti kolech se dočkali vítězství. Venku navíc dokázali získat tři body poprvé od ledna."/>
  </head>
  <body>
    <article>
      <h1>Tottenham si při Mourinhově premiéře poradil 3:2 s West Hamem</h1>
      <address><time datetime="2019-11-23T15:37:00+00:00">23 Nov 2019, 15:37</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Trenér José Mourinho má za sebou úspěšnou premiéru na lavičce Tottenhamu. Fotbalisté londýnského celku v dnešním utkání třináctého kola anglické ligy na hřišti West Hamu vyhráli 3:2 a po pěti kolech se dočkali vítězství. Venku navíc dokázali získat tři body poprvé od ledna.</p>
      <p>Jediným neporaženým celkem soutěže zůstává vedoucí Liverpool, který si poradil 2:1 s Crystalem Palace. Po úvodní brance Sadia Maného sice v 82. minutě srovnal Wilfried Zaha, ale o vítězství favorita pět minut před koncem rozhodl Roberto Firmino.</p>
      <p>Výběr trenéra Jürgena Kloppa má na první příčce tabulky náskok osmi bodů před Leicesterem, následuje Manchester City, který vyhrál 2:1 nad Chelsea a sesadil soupeře ze třetího místa. Obhájce titulu na Liverpool ztrácí devět bodů, londýnský celek je o další dva body zpět pátý.</p>
      <p>Chelsea přitom do zápasu vstoupila dobře a ve 21. minutě ji poslal do vedení N'Golo Kanté. Jenže domácí ještě do poločasu skóre otočili. O vyrovnání se postaral ve 29. Kevin De Bruyne a druhou branku přidal v 37. minutě Rijád Mahriz. Kazem na důležitém vítězství pro City je zranění nejlepšího střelce týmu Sergia Agüera.</p>
      <p>Mourinho přišel do Tottenhamu ve středu poté, co byl po odchodu z Manchesteru United téměř rok bez angažmá. U týmu Hotspur nahradil odvolaného Mauricia Pochettina, který sice s klubem v minulé sezoně došel až do finále Ligy mistrů, nyní ale doplatil na špatný vstup do nového ročníku.</p>
      <p>Proti West Hamu to pro Mourinha dlouho vypadalo na bezproblémovou premiéru. Po gólech Son Hung-mina, Lucase Moury a Harryho Kanea vedli hosté 3:0. Pak ale nezvládli závěr zápasu a za domácí snížili Michail Antonio a Angelo Ogbonna. Tottenham je v tabulce devátý, West Ham šestnáctý.</p>
      <p>"Než jsme dostali dva góly, byl jsem opravdu spokojený. Hráli jsme dobře, dělali věci nacvičené v tréninku a mohli jsme dát na 4:0 a ukončit to," řekl Mourinho. "Bylo však vidět, že na hráčích se podepsaly emoce po odchodu předchozího trenéra a také únava u těch, co se vrátili z reprezentačních srazů," přidal.</p>
      <p>Další ztrátu zaznamenal Arsenal, který doma se Southamptonem dvakrát prohrával a dvěma góly ho zachránil Alexandre Lacazette. Francouzský útočník naposledy srovnal v šesté minutě nastavení. Londýnský celek natáhl sérii bez vítězství na pět zápasů a je až sedmý.</p>
      <p>
        <b>Výsledky 13. kola anglické fotbalové ligy:</b>
      </p>
      <p>West Ham United - Tottenham 2:3 (73. Antonio, 90.+6 Ogbonna - 36. Son Hung-min, 43. Moura, 49. Kane), Arsenal - Southampton 2:2 (18. a 90.+6 Lacazette - 9. Ings, 71. Ward-Prowse), Bournemouth - Wolverhampton 1:2 (59. Cook - 21. Moutinho, 31. Jiménez), Brighton - Leicester 0:2 (64. Pérez, 81. Maddison), Crystal Palace - Liverpool 1:2 (82. Zaha - 49. Mané, 85. Firmino), Everton - Norwich 0:2 (54. Cantwell, 90.+2 Srbeny), Watford - Burnley 0:3 (53. Wood, 82. Barnes z pen., 88. Tarkowski), Manchester City - Chelsea 2:1 (29. De Bruyne, 37. Mahriz - 21. Kanté).</p>
      <p>
        <b>Tabulka:</b>
      </p>
      <ul>
        <li>1. | Liverpool | 13 | 12 | 1 | 0 | 30:11 | 37</li>
        <li>2. | Leicester | 13 | 9 | 2 | 2 | 31:8 | 29</li>
        <li>3. | Manchester City | 13 | 9 | 1 | 3 | 37:14 | 28</li>
        <li>4. | Chelsea | 13 | 8 | 2 | 3 | 28:19 | 26</li>
        <li>5. | Wolverhampton | 13 | 4 | 7 | 2 | 18:16 | 19</li>
        <li>6. | Burnley | 13 | 5 | 3 | 5 | 20:18 | 18</li>
        <li>7. | Arsenal | 13 | 4 | 6 | 3 | 18:19 | 18</li>
        <li>8. | Sheffield United | 12 | 4 | 5 | 3 | 13:9 | 17</li>
        <li>9. | Tottenham | 13 | 4 | 5 | 4 | 21:19 | 17</li>
        <li>10. | Manchester United | 12 | 4 | 4 | 4 | 16:12 | 16</li>
        <li>11. | Bournemouth | 13 | 4 | 4 | 5 | 16:17 | 16</li>
        <li>12. | Brighton | 13 | 4 | 3 | 6 | 15:19 | 15</li>
        <li>13. | Crystal Palace | 13 | 4 | 3 | 6 | 11:18 | 15</li>
        <li>| Newcastle | 12 | 4 | 3 | 5 | 11:18 | 15</li>
        <li>15. | Everton | 13 | 4 | 2 | 7 | 13:20 | 14</li>
        <li>16. | West Ham United | 13 | 3 | 4 | 6 | 16:23 | 13</li>
        <li>17. | Aston Villa | 12 | 3 | 2 | 7 | 17:20 | 11</li>
        <li>18. | Norwich | 13 | 3 | 1 | 9 | 13:28 | 10</li>
        <li>19. | Southampton | 13 | 2 | 3 | 8 | 13:31 | 9</li>
        <li>20. | Watford | 13 | 1 | 5 | 7 | 8:26 | 8</li>
      </ul>
    </article>
  </body>
</html>