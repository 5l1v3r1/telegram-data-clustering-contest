<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/cg-stranke-osudile-odluku-ambasadora-da-plate-kaznu-nikcevic/"/>
    <meta property="og:site_name" content="Krstarica"/>
    <meta property="article:published_time" content="2019-11-23T15:54:00+00:00"/>
    <meta property="og:title" content="CG: Stranke osudile odluku ambasadora da plate kaznu Nikčević"/>
    <meta property="og:description" content="PODGORICA - Tri crnogorske stranke osudile su potez trojice ambasadora te zemlje da plate kaznu od 600 evra, izrečenu suspendovanoj službenici crnogorskog"/>
  </head>
  <body>
    <article>
      <h1>CG: Stranke osudile odluku ambasadora da plate kaznu Nikčević</h1>
      <address><time datetime="2019-11-23T15:54:00+00:00">23 Nov 2019, 15:54</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>PODGORICA – Tri crnogorske stranke osudile su potez trojice ambasadora te zemlje da plate kaznu od 600 evra, izrečenu suspendovanoj službenici crnogorskog MSP Mirni Nikčević zbog neprimerenih objava na svom Fejsbuk profilu na račun građana i vernika SPC.</p>
      <p>Ujedinjena Crna Gora i Demokratska narodna partija pozvale su Vladu da razreši dužnosti ambasadore u Vatikanu, SAD i Austriji, Miodraga Vlahovića, Nebojšu Kaluđerovića i Željka Perovića, dok je Socijalistička narodna partija zatražila od njih da se izjasne da li ovim aktom „podržavaju Nikčevićkino mišljenje o većinskom pravoslavnom stanovništvu Crne Gore zbog kojeg je i osuđena“.</p>
      <p>Protiv Nikčevićeve je pokrenut prekršajni postupak nakon što je na svom Fejsbuk profilu vređala vernike SPC, koji su se na Trojčindanski dan okupili ispred Sabornog hrama Hristovog vaskrsenja u Podgorici.</p>
      <p>Ambasadori Vlahović, Kaluđerović i Perović platili su kaznu Nikčević, navodeći da je nju lako kazniti , ali da je „teško trpeti i ćutati na nepoštovanje i ugrožavanje Crne Gore i zatiranje svega crnogorskog“.</p>
      <p>SNP je pozvala ambasadore da kažu da li smatraju da je korektno da novac kojim ih plaćaju građani troše na pomaganje osobe „koja je zbog svog ponašanja sklonjena iz diplomatske službe i koja nastavlja da vređa i provocira verni narod Crne Gore“, prenosi RTCG.</p>
      <p>Iz Demokratske narodne partije poručuju da bi ministar spoljnih poslova trebalo da povuče Vlahovića, Kaluđerovića i Perovića s dužnosti, „jer njihovo skandalozno provociranje i doniranje za raspirivanje mržnje po Crnoj Gori, prema vernicima Mitropolije crnogorsko-primorske i Srpske pravoslavne crkve u Crnoj Gori, zaslužuje svaku osudu“.</p>
      <p>Ujedinjena Crna Gora ocenila je da su ambasadori, „umesto da brinu o našem državnom interesu u zemljama u kojima su primili agremane, vode, međutim, unutrašnju politiku i to dolivajući benzin iz svojih kanistera na jedva ugašeni požar koji je na društvenim mrežama potpalila njihova dojučerašnja koleginica“.</p>
      <p>(Tanjug)</p>
    </article>
  </body>
</html>