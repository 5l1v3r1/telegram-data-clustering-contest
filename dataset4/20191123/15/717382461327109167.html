<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/maiori-il-1-dicembre-volontari-e-studenti-in-spiaggia-per-la-pulizia-dellarenile/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-23T15:53:16+00:00"/>
    <meta property="og:title" content="Maiori: il 1° Dicembre volontari e studenti in spiaggia per la pulizia dell’arenile"/>
    <meta property="og:description" content="Nei giorni scorsi la Costiera Amalfitana è stata interessata da abbondanti piogge e temporali che hanno provocato importanti mareggiate. Le onde hanno riversato ancora una volta sugli arenili dei comuni interessati una grande quantità di detriti e rifiuti, soprattutto plastici. Anche la spiaggia di Maiori non è stata risparmiata dal problema che testimonia la gravità, ormai […]"/>
  </head>
  <body>
    <article>
      <h1>Maiori: il 1° Dicembre volontari e studenti in spiaggia per la pulizia dell’arenile</h1>
      <address><time datetime="2019-11-23T15:53:16+00:00">23 Nov 2019, 15:53</time> by <a rel="author" href="https://amalfinotizie.it/author/redazione-web/" target="_blank">Redazione Web</a></address>
      <p>Nei giorni scorsi la <b>Costiera Amalfitana</b> è stata interessata da abbondanti piogge e temporali che hanno provocato importanti mareggiate.</p>
      <p>Le onde hanno riversato ancora una volta sugli arenili dei comuni interessati una grande quantità di detriti e rifiuti, soprattutto plastici.</p>
      <p>Anche la spiaggia di <b>Maiori</b> non è stata risparmiata dal problema che testimonia la gravità, ormai assunta a livello globale, dal fenomeno dell’inquinamento marino da plastica, diventato una sempre più preoccupante minaccia per gli organismi marini, per gli equilibri degli ecosistemi e per l‘uomo.</p>
      <p>“In considerazione della portata assunta dal fenomeno e delle strategie normative europee e nazionali adottate per tentare di arginare il problema – fanno sapere dal comune di <b>Maiori – </b> I Volontari del Nucleo di Protezione Civile con il supporto dell’Amministrazione Comunale (in sinergia con l’Amministratore della Mira Mare Service), ha programmato per Domenica 1 dicembre una Giornata straordinaria di pulizia dell’arenile aperta alla partecipazione di scolaresche, cittadini e volontari. L’appuntamento presso la foce del torrente Reghinna è alle ore 8.30, dove sarà allestito il punto di distribuzione delle attrezzature di pulizia ai partecipanti”.</p>
    </article>
  </body>
</html>