<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/23/elkerulhetetlen-a-mutet-rossz-hirt-kapott-a-ketszeres-vilagbajnok"/>
    <meta property="og:site_name" content="infostart"/>
    <meta property="article:published_time" content="2019-11-23T15:51:00+00:00"/>
    <meta property="og:title" content="Elkerülhetetlen a műtét, rossz hírt kapott a kétszeres világbajnok"/>
    <meta property="og:description" content="Kentin Mahé, a Telekom Veszprém világbajnok francia kézilabdázója térdműtét miatt további hosszú kihagyásra számíthat."/>
  </head>
  <body>
    <article>
      <h1>Elkerülhetetlen a műtét, rossz hírt kapott a kétszeres világbajnok</h1>
      <address><time datetime="2019-11-23T15:51:00+00:00">23 Nov 2019, 15:51</time> by <a rel="author">Infostart / MTI</a></address>
      <h3>Kentin Mahé, a Telekom Veszprém világbajnok francia kézilabdázója térdműtét miatt további hosszú kihagyásra számíthat.</h3>
      <p>A klub honlapjának szombati beszámolója szerint Mahé a héten hazájába utazott felülvizsgálatra, ahol ismét megvizsgálták a sérült szalagot a térdében. A kontroll után a Telekom Veszprém orvosaival egyeztetve az a döntés született, hogy a lehető leggyorsabb, teljes gyógyulás érdekében elkerülhetetlen a műtéti beavatkozás, amelyre szerdán kerül sor Franciaországban.</p>
      <blockquote>A kétszeres világbajnok irányító felépülése előreláthatóan négy hónapot vesz igénybe.</blockquote>
      <p>Mahé október elején MRI-vizsgálaton vett részt, amelyen megállapították, hogy hetek óta van egy repedés a térdkalácsa alatti szalagban. Ezt követően több mint egy hónapig PRP-terápiát alkalmaztak, vagyis a saját vérből kivont plazmát fecskendezték a sérült testrészbe, ezzel gyorsítva annak gyógyulását.</p>
      <p>Ezután háromhetes pihenő következett, de továbbra is komoly fájdalmai voltak.</p>
      <p>
        <i>Nyitókép: MTI/EPA/Guillaume Horcajuelo</i>
      </p>
    </article>
  </body>
</html>