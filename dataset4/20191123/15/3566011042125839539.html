<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549473.html/%D8%B5%D8%A7%D8%AF%D8%B1%D8%A7%D8%AA-----%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%DA%A9%D8%A7%D9%84%D8%A7-%D8%A7%D8%B2-%D8%A7%D8%B3%D8%AA%D8%A7%D9%86-%D9%85%D8%B1%DA%A9%D8%B2%DB%8C--%D8%A8%DB%8C%D8%B4-%D8%A7%D8%B2----%D8%AF%D8%B1%D8%B5%D8%AF-%D8%A8%D8%A7%D8%B2%D8%AF%D8%A7%D8%B4%D8%AA%DB%8C-%D9%87%D8%A7%DB%8C-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D8%AF%D8%B1-%D8%A7%D8%B3%D8%AA%D8%A7%D9%86-%D8%A8%D8%A7-%D9%82%DB%8C%D8%AF-%D8%AA%D8%B9%D9%87%D8%AF-%D8%A2%D8%B2%D8%A7%D8%AF%D8%B4%D8%AF%D9%87-%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T15:32:00+00:00"/>
    <meta property="og:title" content="صادرات ۶۸۷ میلیون دلار کالا از استان مرکزی/ بیش از ۹۰ درصد بازداشتی‌های حوادث اخیر در استان با قید تعهد آزادشده‌اند"/>
    <meta property="og:description" content="استاندار مرکزی با اشاره به اینکه تا پایان آبان ماه می‌توانیم آماری اطمینان‌بخش از صادرات غیرنفتی ارائه کنیم گفت: در ۸ ماه نخست امسال ۶۸۷ میلیون دلار است که نسبت مشابه سال گذشته ۴ درصد افزایش داشته است."/>
  </head>
  <body>
    <article>
      <h1>صادرات ۶۸۷ میلیون دلار کالا از استان مرکزی/ بیش از ۹۰ درصد بازداشتی‌های حوادث اخیر در استان با قید تعهد آزادشده‌اند</h1>
      <address>
        <time datetime="2019-11-23T15:32:00+00:00">23 Nov 2019, 15:32</time>
      </address>
      <p>استاندار مرکزی با اشاره به اینکه تا پایان آبان ماه می‌توانیم آماری اطمینان‌بخش از صادرات غیرنفتی ارائه کنیم گفت: در ۸ ماه نخست امسال ۶۸۷ میلیون دلار است که نسبت مشابه سال گذشته ۴ درصد افزایش داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛سید علی آقازاده استاندار مرکزی امروز در جلسه شورای اداری استان مرکزی ضمن گرامیداشت هفته بسیج گفت: همه آحاد مردم بسیجی هستند و هرکس امروز به کشور خدمت می‌کند بسیجی است و بسیجیان در طول انقلاب اسلامی خدمات بسیار شایسته‌ای انجام داده‌اند.</p>
      <p>آقازاده اظهار کرد: امروز آن چیزی که نیاز است همبستگی اقتصادی در استان است که امروز به‌عنوان یکی از مصوبه‌های این جلسه باید پیگیری شود.</p>
      <p>وی ادامه داد: هیئت نظارت بر انتخابات تعامل خوبی با مجموعه استان و هیئت اجرایی انتخابات دارد که امیدواریم این تعامل در میدان عمل هم وجود داشته باشد.</p>
      <p>استاندار مرکزی گفت: در آستانه ثبت‌نام کاندیدای انتخابات مجلس هستیم. در استان این آمادگی فراهم‌شده و هماهنگی و برنامه‌ریزی‌های لازم برای باشکوه‌تر برگزار شدن انتخابات در حال انجام است و امیدواریم از هفته آینده که فرآیند عملیات انتخابات شروع می‌شود این فرآیندها به‌خوبی طی شود.</p>
      <p>آقازاده اضافه کرد: آن چیزی که مهم است این است که در انتخابات شاهد حضور همه طیف‌ها و احزاب سیاسی باشیم چراکه این مهم می‌تواند در روند مشارکت تاثیر زیادی داشته باشد.</p>
      <p>وی با اشاره به اینکه حذف کاغذ در امور و مراودات اداری می تواند علاوه بر اینکه در اقتصاد کشور تاثیر مناسبی داشته باشد برای سالم سازی محیط زیست بسیار موثر باشد بیان کرد: همه باید تلاش کنند حذف قبوض کاغذی برای مردم سختی ایجاد نکند و این مسیر را همه دستگاه ها با مشارکت زیاد باید طی کنند.</p>
      <p>استاندار مرکزی با اشاره به اینکه بیش از ۳ هزار میلیارد تومان محصولات کشاورزی در حوزه های مختلف در استان تولید شده که این رقم امید بخشی است بیان کرد: امروز تنها راه نجات اقتصاد کشور توجه به تولید فرآورده های کشاورزی است که باید مورد توجه باشد.</p>
      <p>آقازاده با بیان اینکه میزان ذخایر استراتژیک کالاهای اساسی و ضروری در استان وضعیت بسیار خوبی دارد و در این چند سال اخیر این میزان ذخایر بی سابقه است افزود: شرایط بازار در استان با نظارت های مستمر روند بسیار مطلوبی دارد به گونه ای که استان مرکزی یکی از استان های فعال بعد از سهمیه بندی بنزین بود و در هفته گذشته جلسات مستمر ستاد تنظیم بازار شاهد مدیریت درست بازار در استان بودیم.</p>
      <p>وی ادامه داد: این نظارت ها باید مستمر باشند و باید شرایطی ایجاد شود تا مردم اطمینان حاصل پیدا کنند که افزایش قیمت بنزین نمی تواند تاثیری بر قیمت ها ایجاد کند. همه باید تلاش کنیم نارضایتی مردم تا حد زیادی کاهش پیدا کند و بازار به خوبی در سطح استان نظارت شود.</p>
      <p>استاندار مرکزی با اشاره به اینکه تا پایان آبان ماه می توانیم آماری اطمینان بخش از صادرات غیر نفتی ارائه کنیم که این رقم در ۸ ماه نخست امسال ۶۸۷ میلیون دلار است که نسبت مشابه سال گذشته ۴ درصد افزایش داشته است گفت: سایر تولید کنندگان و فعالین اقتصادی در استان امسال با غیرتی که نشان داده اند توانستند این میزان صادرات غیرنفتی را رقم بزنند و این بسیار امید بخش است.</p>
      <p>وی با اشاره به اینکه در حوادث اخیر استان مرکزی از خود عملکرد قابل دفاعی داشته ایم و اینکه در استان شیشه ای شکسته نشد و خونی نریخت، تصادفی نیست بلکه اینها نشان از هوشیاری و مدیریت درست مردم بود که در کنار سایر دستگاه های اطلاعاتی و امنیتی از این بحران به خوبی عبور کردیم.</p>
      <p>آقازاده اظهار کرد: تنها در شهرهای ساوه، اراک، محلات و خمین تعدادی بازداشتی داشتیم که کمتر از ۲۴ ساعت تکلیف آنها مشخص شد و تا امروز بیش از ۹۰ درصد آنها با قید تعهد آزادشده‌اند.</p>
      <p>استاندار مرکزی موضع صریح، شفاف و قاطع مقام معظم رهبری در خصوص سهمیه‌بندی بنزین حجت را برای همه تمام کرد و بسیار راهگشا بود افزود: متأسفانه این چند روز بهانه‌هایی دست رسانه‌های دشمن داده شد که مردم با راهپیمایی‌های هوشمندانه همه توطئه‌ها را خنثی کردند.</p>
      <p>وی ادامه داد: قطعی اینترنت متأسفانه مشکلاتی برای مردم و مشاغل ایجاد کرده که از شورای امنیت کشور این انتظار راداریم استان مرکزی به‌عنوان امن‌ترین استان در این حوادث اخیر مشکل اینترنت آن برطرف شود.</p>
      <p>استاندار مرکزی با اشاره به اینکه در توزیع بنزین در استان مرکزی هیچ‌گونه مشکلی وجود ندارد و صف‌های بنزین به دلیل ایجاد شایعات مبنی بر سوختن سهمیه‌ها بود که سهمیه‌ها برای تاکسی‌ها تمدید شد خاطرنشان کرد: قبل از سهمیه‌بندی بنزین شاهد عدم استفاده از ۷۰ درصد جایگاه‌های CNG در استان بودیم که امروز از این ظرفیت‌ها به‌خوبی در حال استفاده و بهره‌برداری است.</p>
      <p>انتهای پیام/</p>
      <p> </p>
    </article>
  </body>
</html>