<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22838/devetnajstletnica-ki-je-vse-zivljenje-odvisna-od-drugih-potrebuje-pomoc-sirse-skupnosti.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-23T15:16:00+00:00"/>
    <meta property="og:title" content="Devetnajstletnica, ki je vse življenje odvisna od drugih, potrebuje pomoč širše skupnosti"/>
    <meta property="og:description" content="Na tem svetu nas je žal veliko, ki nam boginja Fortuna ni bila naklonjena, bodisi da nas vse življenje spremlja beda in revščina, ali pa smo, kar je še huje, takšni ali drugačni invalidi in hendikepirani za vse življenje. Žal so eni, ki tudi med reveži in invalidi izstopajo, kar najbolje občuti 19-letno dekle ..."/>
  </head>
  <body>
    <article>
      <h1>Devetnajstletnica, ki je vse življenje odvisna od drugih, potrebuje pomoč širše skupnosti</h1>
      <h2>Adrijana bi se rada samostojno »popeljala« gor in dol po hiši</h2>
      <address><time datetime="2019-11-23T15:16:00+00:00">23 Nov 2019, 15:16</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/devetnajstletnica-ki-je-vse-zivljenje-odvisna-od-drugih-potrebuje-pomoc-sirse-sk_28341334350.jpg"/>
        <figcaption>Družina Bedek</figcaption>
      </figure>
      <p>Na tem svetu nas je žal veliko, ki nam boginja Fortuna ni bila naklonjena, bodisi da nas vse življenje spremlja beda in revščina, ali pa smo, kar je še huje, takšni ali drugačni invalidi in hendikepirani za vse življenje. Žal so eni, ki tudi med reveži in invalidi izstopajo, kar najbolje občuti 19-letno dekle <b>Adrijana Bedek</b> iz Bodoncev, na Goričkem, ki ji je usoda dobesedno obrnila hrbet. Poleg, da je motorično-gibalno čisto spodaj in je vseskozi priklenjena na invalidski voziček, ima motnje v duševnem razvoju, zelo slabo je z vidom, saj praktično nič ne vidi, težave so tudi z ravnotežjem..., a kljub vsemu dekle, ki ga še pri devetnajstih peljejo v osnovno šolo s prilagojenim programom (OŠ IV Murska Sobota), vajeno vseh svojih hib, ni obupalo. Enako tudi njena starša mama Manuela in oče Vendel, ki dekletu vse od njenega rojstva stojita ob strani in nudita vse najustreznejše pogoje za razvoj. Ker pa dekle raste ter jo je vse težje prenašati so se pri Bedekovih, s pomočjo dobrih ljudi odločili zgraditi notranje dvigalo, ki bi vsaj malenkost olajšalo življenje ne le dekletu, temveč tudi njenima najbližjima, še zlasti krhki, a žilavi mami Manueli, katera jo ob odsotnosti očeta, največ prenaša tudi po stopnicah navzgor, in ji kot osebna asistentka 24 ur dnevno mora nuditi vse potrebno. Trenutno je najbolj pomembno zgraditi osebno dvigalo, ki bi pomagalo dekle prenašati iz garaže v pritličju do prve etaže, kjer je njena soba in vsi prostori, kjer se dekle večinoma zadržuje.</p>
      <h3>Za dvigalo potrebnih 13.000 evrov</h3>
      <p>A čeprav zelo pridna in delovna, oče in mati, ki še vedno dograjujeta hišo, katero sta pred nekaj leti v "surovem stanju" kupila na dražbi na sodišču, nimata sredstev za izgradnjo omenjenega dvigala, zato bi jim bil dobrodošel vsak evro. V lokalni skupnosti, občini Puconci, bodo konec meseca, skupaj z Zvezo kulturnih in turističnih društev občine Puconci, pripravili tradicionalni 14. dobrodelni koncert, kjer bodo skušali zbrati nekaj sredstev za dvigalo, za katero je družina pridobila predračun in je potrebnih 13.000 evrov. Poleg tega se načrtuje tudi še nekaj aktivnosti zbiranja sredstev, katera bodo v celoti namenili za vgradnjo notranjega dvigala v stanovanjski hiši in s tem dali Adrijani popotnico za boljše in kvalitetnejše življenje ter staršema olajšali vsakodnevni napor.</p>
      <p>Edinka se je sicer Manueli in Vendelu Bedek, rodila 5. maja 2000 v murskosoboški bolnišnici v Rakičanu, kjer so že takoj ugotovili, da je nekaj narobe. Že po rojstvu je poldrugi mesec, zaradi cerebralne paralize, ostala v soboški bolnišnici, nato pa še mesec dni v UKC Ljubljana, kjer se je potrdila ugotovitev iz Murske Sobote. "<i>Dali so nam ustrezna zdravila in smo lahko šli domov, nato pa vsak mesec na kontrolo v Ljubljano. Pozneje je kontrola bila vsake tri mesece, v zadnjih letih pa na šest mesecev. S tem sva se morala sprijazniti in še vedno je Adrijana naš sonček, ki ga nič na svetu ne more zamenjati. Vsak dan jo vozim v šoli, kjer se dobro razume s prijatelji, saj je veliko takšnih otrok. Sprva je zelo dobro, a po kakšnih treh urah, ko izgubi koncentracijo je z njo bistveno težje. Najtežje pa jo je prenašati od avtomobila do kuhinje in njene sobe, ki se nahajata na nadstropju, saj je ne moremo pustiti spodaj v garaži</i>", nam pove mama Manuela, ki je mimogrede vse življenje "zaposlena" s svojo edinko, kajti prej je bila družinski pomočnik, sedaj pa je osebna asistentka.</p>
      <p>Mama Manuela izvira iz bližnjih Vadarcev, njen mož Vendel pa iz Dolencev v bližini madžarske meje. Mlada sta se spoznala in ljubezen je prinesla majhno Adrijano. Pred petimi leti sta si kupila hišo v izgradnji, za katero sta seveda morala najeti tudi posojilo, s svojo pridnostjo in pomočjo prijateljev sta notranjost uredila toliko, da lahko vsi trije živijo v njej. Sedaj pa je potrebno še veliko postoriti v "pritličju" oz. garaži, ter seveda od zunaj in po okolici. Zraven pa je sedaj še nujno dvigalo za dekle. Dobro je v selotni zadevi, da je Vendel priden gradbinec in da ima veliko prijateljev, ki mu pri urejanju najnujnejšega pomagajo. Sicer pa sam veliko dela, tudi 12 ur dnevno v sosednji Avstriji in verjame, da bodo lahko dokončali hišo, čeprav v zimskem času ni takšnih prihodkov, ko gradbeništvo počiva. Takrat je nekoliko več s svojima najbolj ljubljenima, ženo Manuelo in edinko.</p>
      <p>Ob vsem je več kot jasno, da Adrijana nujno potrebuje dvigalo, ki ga ji lahko vsi skupaj pomagamo narediti, kajti ko stopimo skupaj nam ni ravnega. Adrijana in njeni najbližji se že v naprej vsem zahvaljujejo, tudi za pomoč, z željo, da bi čim več ljudi prebralo njeno žalostno življenjsko zgodbo, in ji po lastnih zmožnosti pomagali. Zato, dragi bralci, namesto prihajajočih velikih obdarovanj pomagajmo Adrijani in drugim pomoči potrebnim! Največ prejmemo, ko damo, ko odpremo srce za nekoga, ki nas potrebuje. Bistveno bolje se počutimo, ko v tem divjem, neumornem tempu življenja pomoči potrebnim prižgemo iskrico veselja, ko nekomu ogrejemo srce.</p>
      <h3>Vsi lahko pomagamo</h3>
      <p>Že kmalu, s sv. Miklavžem, se bo začel najlepši čas v letu. Naj bo čas vse tja do Božiča in novega leta, nekoliko drugačen. Pozabimo na velika darila, pozabimo na histerično zapravljanje. Namesto tega raje delajmo dobro. Pomagajmo, ko lahko. Delimo tisto malo, kar imamo in lepšajmo življenje soljudem z drobnimi stvarmi. Nasmehi, pogledi, zahvalami in stiski rok. Pa bo ves svet lepši in svetlejši. Za vas, zate, za vse Adrijane in njej podobne invalide in reveže. Vsi, ki želite in zmorete pomagaje, in še naprej delajte dobro. Skupaj delimo ljubezen in dobroto drug z drugim. Tako nam bo lepše. Vedno, ko bo priložnost, pa le pomagajte, kdo ve, kdaj bo spet kdo med nami potreboval pomoč ali roko opore... Sedaj pa, s svojim odprtim srcem in z odprto roko bodite tudi sami sonček Adrijani ter njeni mami in očetu.</p>
      <p>Pomagate lehko ta četrtek, 28.11. ko bo v Puconcih ob 19. uri dobrodelna prireditev: Pesem za svetli trenutek. Nastopili bodo številni glasbeniki in drugi dobrodelneži. Torej pomagajmo družini</p>
      <p>Drage bralke in bralci, vse, ki želite pomagati Adrijani Bedek iz Bodoncev, vas prosimo, da denarno pomoč nakažete na transakcijski račun <b>Sklada Ivana Krambergerja št. SI56 02922-0019831742</b>, s pripisom za Adrijano, sklicna številka 7228. Odslej lahko pomagate tudi z SMS-donacijami. Pošljite sms na <b>1919</b>: z vpisano ključno besedo <b>KRAMBERGER</b> boste prispevali 1 evro, z vpisano ključno besedo <b>KRAMBERGER5</b> pa 5 evrov.</p>
    </article>
  </body>
</html>