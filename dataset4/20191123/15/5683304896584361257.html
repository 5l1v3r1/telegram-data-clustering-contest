<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/23/why-helpless-indian-selectors-excluded-sanju-samson-for-west-indies-series.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T15:29:00+00:00"/>
    <meta property="og:title" content="സിലക്ടർമാർക്ക് പന്തു മതി, കോലിക്കു തിരിച്ചും വരണം; അങ്ങനെ സഞ്ജു പുറത്ത്!"/>
    <meta property="og:description" content="മുംബൈ∙ വെസ്റ്റിൻഡീസിനെതിരായ ട്വന്റി20, ഏകദിന പരമ്പരകൾക്കുള്ള ടീമിൽനിന്ന് സിലക്ടർമാർ മലയാളി താരം സഞ്ജു സാംസണെ പുറത്താക്കിയത്.West Indies cricket team. virat kohli. Shikhar Dhawan. Vijay Shankar. Sanju Samson. Rohit Sharma. Rishabh Pant. Mumbai Indians.Mohammed Shami. Sanju Samson. മലയാളം ക്രിക്കറ്റ് വാർത്തകൾ. ഇന്ത്യ–ബംഗ്ലദേശ്. വെസ്റ്റിൻഡീസ്. സഞ്ജു സാംസൺ. വിരാട് കോലി. ശിഖർ ധവാൻ. രോഹിത് ശർമ.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>സിലക്ടർമാർക്ക് പന്തു മതി, കോലിക്കു തിരിച്ചും വരണം; അങ്ങനെ സഞ്ജു പുറത്ത്!</h1>
      <address><time datetime="2019-11-23T15:29:00+00:00">23 Nov 2019, 15:29</time> by <a rel="author">മനോരമ ലേഖകൻ</a></address>
      <p>മുംബൈ∙ വെസ്റ്റിൻഡീസിനെതിരായ ട്വന്റി20, ഏകദിന പരമ്പരകൾക്കുള്ള ടീമിൽനിന്ന് സിലക്ടർമാർ മലയാളി താരം സഞ്ജു സാംസണെ പുറത്താക്കിയത് ‘മനസ്സില്ലാമനസ്സോടെ’യെന്ന് റിപ്പോർട്ട്. വിശ്വസനീയമായ കേന്ദ്രങ്ങളെ ഉദ്ധരിച്ച ‘ബാംഗ്ലൂർ മിററാ’ണ് ഇക്കാര്യം റിപ്പോർട്ട് ചെയ്തത്. രോഹിത് ശർമയുടെ വിശ്രമം, ശിഖർ ധവാന്റെ സ്ട്രൈക്ക് റേറ്റിലെ ഇടിവ്, ഋഷഭ് പന്തിന്റെ ഫോം നഷ്ടം തുടങ്ങിയ വിവിധ ഘടകങ്ങൾ സിലക്ഷൻ കമ്മിറ്റി യോഗത്തിൽ ചർച്ചയ്ക്കെടുത്ത ശേഷമാണ് സഞ്ജുവിനെ തഴയാൻ എം.എസ്.കെ. പ്രസാദ് അധ്യക്ഷനായ കമ്മിറ്റി തീരുമാനിച്ചത്.</p>
      <p>നീണ്ട നാലു വർഷത്തെ ഇടവേളയ്ക്കു ശേഷം സഞ്ജു സാംസണെ ഇന്ത്യൻ ടീമിലേക്കു തിരിച്ചുവിളിച്ചത് അടുത്തിടെ സമാപിച്ച ബംഗ്ലദേശിനെതിരായ ട്വന്റി20 പരമ്പരയിലാണ്. എന്നാൽ മൂന്നു മത്സരങ്ങളിലും ബെഞ്ചിലിരുത്തിയ താരത്തെ തൊട്ടടുത്ത പരമ്പരയിൽ ടീമിൽനിന്നു പുറത്താക്കിയത് ആരാധകരുടെ കടുത്ത രോഷം ക്ഷണിച്ചുവരുത്തിയിരുന്നു. ഈ സാഹചര്യത്തിലാണ് സിലക്ടർമാരും ഗത്യന്തരമില്ലാതെയാണ് സഞ്ജുവിനെ തഴഞ്ഞതെന്ന റിപ്പോർട്ട്.</p>
      <p>സഞ്ജുവിനെ ടീമിൽനിന്നു തഴയാൻ രണ്ടു കാരണങ്ങളാണ് റിപ്പോർട്ടിൽ ചൂണ്ടിക്കാട്ടുന്നത്. ഒന്ന്, ഇന്ത്യൻ ക്യാപ്റ്റൻ വിരാട് കലിയുടെ തിരിച്ചുവരവു തന്നെ. ബംഗ്ലദേശിനെതിരായ പരമ്പരയിൽ വിശ്രമത്തിലായിരുന്ന കോലിക്ക് വിൻഡീസിനെതിരായ പരമ്പരയിൽ ടീമിലേക്കു തിരിച്ചെത്തണമെങ്കിൽ ഒരാൾ വഴിമാറിക്കൊടുക്കേണ്ടിയിരുന്നു. അത് സഞ്ജുവാകട്ടെയെന്ന് ഒടുവിൽ സിലക്ടർമാർ തീരുമാനിക്കുകയായിരുന്നു. ഋഷഭ് പന്തിനെ തഴഞ്ഞ് സഞ്ജുവിനെ നിലനിർത്തണമോയെന്നും ചർച്ചയുയർന്നെങ്കിലും ഒരിക്കൽക്കൂടി പന്തിൽ വിശ്വാസമർപ്പിക്കാൻ സിലക്ടർമാർ തീരുമാനിക്കുകയായിരുന്നു. </p>
      <p>ടീം തിരഞ്ഞെടുപ്പിനു മുൻപ് വിവിധ ദേശീയ മാധ്യമങ്ങൾ റിപ്പോർട്ട് ചെയ്തിരുന്നതുപോലെ വൈസ് ക്യാപ്റ്റൻ രോഹിത് ശർമയുടെ വർധിച്ച ജോലി ഭാരം സിലക്ഷൻ കമ്മിറ്റി യോഗത്തിൽ ചർച്ചയ്ക്കു വഴിവച്ചിരുന്നു. എന്നാൽ മികച്ച ഫോമിൽ കളിക്കുന്ന സാഹചര്യത്തിൽ ടീമിൽനിന്ന് ഒഴിഞ്ഞുനിൽക്കാൻ താൽപര്യമില്ലെന്ന് യോഗത്തിൽ പങ്കെടുത്ത ക്യാപ്റ്റൻ വിരാട് കോലി മുഖേന രോഹിത് സിലക്ടർമാരെ അറിയിക്കുകയായിരുന്നു.</p>
      <p>തുടർന്ന് ഓപ്പണർ ശിഖർ ധവാന്റെ ഫോമും ചർച്ചാവിഷയമായി. മുൻപ് 140നു മുകളിൽ സ്ട്രൈക്ക്  റേറ്റോടെ ട്വന്റി20യിൽ സ്കോർ ചെയ്തിരുന്ന ധവാൻ, അടുത്തിടെയായി ഏതാണ്ട് 110 സ്ട്രൈക്ക് റേറ്റിൽ മാത്രമാണ് ബാറ്റു ചെയ്യുന്നത്. ഏകദിന, ട്വന്റി20 മത്സരങ്ങളിൽ ധവാന്‍ ഫോമിലല്ലെന്നതും സിലക്ടർമാർ പരിഗണിച്ചു. എന്നാൽ, ട്വന്റി20 ലോകകപ്പ് മുൻനിർത്തി താരത്തെ ടീമിൽ നിലനിർത്താനായിരുന്നു അംഗങ്ങളിൽ ഭൂരിഭാഗത്തിനും താൽപര്യം. മാത്രമല്ല, ഐസിസി ടൂർണമെന്റുകളിൽ ധവാൻ പ്രകടിപ്പിക്കുന്ന അസാമാന്യ മികവും താരത്തിനു തുണയായി. മാത്രമല്ല, 2018ൽ ഓസീസിനെതിരെ ട്വന്റി20യിൽ ധവാൻ പുറത്തെടുത്ത ഉജ്വല പ്രകടനവും ചില സിലക്ടർമാർ ചൂണ്ടിക്കാട്ടി.</p>
      <p>ട്വന്റി20 ലോകകപ്പ് മുൻനിർത്തിയാണ് മുഹമ്മദ് ഷമിയെ ലിമിറ്റഡ് ഓവർ മത്സരങ്ങൾക്കുള്ള ടീമിലേക്ക് തിരികെ വിളിച്ചതെന്നും റിപ്പോർട്ട് വ്യക്തമാക്കുന്നു. കരിയറിലെ ഏറ്റവും മികച്ച ഫോമിൽ പന്തെറിയുന്ന ഷമിക്ക്, ഖലീൽ അഹമ്മദിന്റെ മോശം പ്രകടനവും തിരിച്ചുവരവിനു തുണയായി. വിജയ് ശങ്കിനേപ്പോലൊരു താരത്തിൽനിന്ന് മാറിച്ചിന്തിക്കേണ്ട സമയമായെന്ന തിരിച്ചറിൽവിന്നാണ് ഏകദിന ടീമിലും ശിവം ദുബെയെ ഉൾപ്പെടുത്തിയതെന്നും റിപ്പോർട്ട് വ്യക്തമാക്കുന്നു.</p>
      <p>
        <b>English Summary: Here’s why ‘helpless’ Indian selectors excluded Sanju Samson for West Indies series</b>
      </p>
    </article>
  </body>
</html>