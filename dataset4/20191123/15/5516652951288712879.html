<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426349/ikanopoihsh-sthn-kaso-gia-thn-anakalypsh-twn-pente-nayagiwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T15:30:02+00:00"/>
    <meta property="og:title" content="Ικανοποίηση στην Κάσο για την ανακάλυψη των πέντε ναυαγίων"/>
    <meta property="og:description" content="Μετά τα σημαντικά αρχαιολογικά ευρήματα που βρέθηκαν στο θαλάσσιο χώρο της Κάσου, από την πρώτη ενάλια αρχαιολογική αποστολή όπου εντοπίστηκαν πέντε ναυάγια με φορτία καθώς και μία πιθανή αρχαία λιμενική εγκατάσταση. Από τον δήμο Κάσου εκδόθηκε η παρακάτω ανακοίνωση:"/>
  </head>
  <body>
    <article>
      <h1>Ικανοποίηση στην Κάσο για την ανακάλυψη των πέντε ναυαγίων</h1>
      <address>
        <time datetime="2019-11-23T15:30:02+00:00">23 Nov 2019, 15:30</time>
      </address>
      <p>
        <b>Μετά τα σημαντικά αρχαιολογικά ευρήματα που βρέθηκαν στο θαλάσσιο χώρο της Κάσου, από την πρώτη ενάλια αρχαιολογική αποστολή όπου εντοπίστηκαν πέντε ναυάγια με φορτία καθώς και μία πιθανή αρχαία λιμενική εγκατάσταση. Από τον δήμο Κάσου εκδόθηκε η παρακάτω ανακοίνωση:</b>
      </p>
      <p>«Η απομακρυσμένη, ακριτική Κάσος, αποτέλεσε για πρώτη φορά πεδίο συστηματικής ενάλιας αρχαιολογικής έρευνας στο πλαίσιο ενός τριετούς ερευνητικού προγράμματος (2019-2021), το οποίο έχει ως βασικό στόχο τον εντοπισμό, την τεκμηρίωση και τη μελέτη των ενάλιων αρχαιοτήτων μίας περιοχής που αποτέλεσε σταυροδρόμι πολιτισμών, αλλά και σημαντικό κέντρο ναυσιπλοΐας.</p>
      <p>Κατά την ερευνητική, περίοδο του 2019 πραγματοποιήθηκαν συνολικά εξήντα επτά (67) ομαδικές καταδύσεις, με περισσότερες από εκατό (100) ώρες ατομικού χρόνου βυθού, ενώ καλύφθηκε το 1/3 περίπου της συνολικής έκτασης της προγραμματισμένης για έρευνα περιοχής.</p>
      <p>Η έρευνα πραγματοποιήθηκε από την Εφορεία Εναλίων Αρχαιοτήτων του του Υπουργείου Πολιτισμού και Αθλητισμού σε συνεργασία με το Ινστιτούτο Ιστορικών Ερευνών του Εθνικού ιδρύματος ερευνών από τις 24 Σεπτεμβρίου έως τις 10 Οκτωβρίου 2019, υπό τη διεύθυνση των αρχαιολόγων Δρ Γεωργίου Κουτσουφλάκη και Ξανθής Αργύρη.</p>
      <p>Η ερευνητική αποστολή υλοποιήθηκε με χρηματοδότηση από την Κασιακή Αδελφότητα Νέας Υόρκης, τον κ.Carton Hoye και υποστηρίχθηκε υλικοτεχνικά από τις επιχειρήσεις Apnea, Aquatec, Asso.subsea, Blue Star Ferries, Eurobrokers και Map4u.</p>
      <p>Ο Δήμος της Ηρωϊκής Νήσου Κάσου υποστήριξε υλικοτεχνικά την προσπάθεια αυτή, όπως θα πράξει και στις επόμενες τουλάχιστον δύο χρονιές.</p>
      <p>Τα ευρήματα μετά την επεξεργασία τους και αξιολόγησής της στην Αθήνα, από ομάδα ειδικών, θα αποθηκεύονται στην Κάσο σε ειδικά φυλασσόμενο χώρο.</p>
      <p>Μετά την ολοκλήρωση της έρευνας το σύνολό της, θα μπορούσε να εκτεθεί σε μόνιμη έκθεση στο Νησί. Έτσι ένα μεγάλο κόμματι της ιστορίας του Νησιού θα είναι προσβάσιμο τόσο στους ειδικούς επιστήμονες, όσο και στο κοινό.</p>
      <p>
        <b>Με εκτίμηση <br/>Ο Δήμαρχος <br/><br/>Ηρωικής Νήσου Κάσου <br/><br/>Μιχάλης Εμμ. Ερωτόκριτος».</b>
      </p>
      <figure>
        <img src="https://www.rodiaki.gr/medias/2019/11/22/1efddb381b52a65c9c3e60dd225b84e7.jpg"/>
      </figure>
    </article>
  </body>
</html>