<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/canon-a-vojenske-misie-ano-ide-to-dokopy-video-touchit/265180"/>
    <meta property="og:site_name" content="touchIT"/>
    <meta property="article:published_time" content="2019-11-23T15:35:49+00:00"/>
    <meta property="og:title" content="Canon a vojenské misie? Áno, ide to dokopy! (VIDEO TOUCHIT)"/>
    <meta property="og:description" content="Spoločnosť Canon prezentovala na špecializovanej výstave MilSim v Brne množstvo nových technológií, ktoré sa dajú používať aj pri plnení vojenských misií. Predovšetkým je to špičková kamera, ktorá"/>
  </head>
  <body>
    <article>
      <h1>Canon a vojenské misie? Áno, ide to dokopy! (VIDEO TOUCHIT)</h1>
      <address><time datetime="2019-11-23T15:35:49+00:00">23 Nov 2019, 15:35</time> by <a rel="author">Ondrej Macko</a></address>
      <p>
        <b>Spoločnosť Canon prezentovala na špecializovanej výstave MilSim v Brne množstvo nových technológií, ktoré sa dajú používať aj pri plnení vojenských misií. Predovšetkým je to špičková kamera, ktorá vidí aj v úplnej noci, ďalej projektory so skutočným rozlíšením 4K a obrovským posunom objektívu. K tomu pripočítajte aj množstvo aplikácií, ktoré napr. dokážu sledovať letiaci cieľ alebo spočítať počet ľudí na určenej ploche. Rovnako aplikácie pre fotogrametriu na vytvorenie presného modelu do simulácie. To všetko sme zachytili aj vo videu.</b>
      </p>
      <figure>
        <iframe src="https://www.youtube.com/embed/QoYb4BkNny8" width="702" height="395" data-service="Youtube" scrolling="no"/>
      </figure>
      <h3>Kamera so schopnosťou snímania obrazu v úplnej tme</h3>
      <p>Spomenutá kamera má označenie <b>ME20F-SHN</b> a je špeciálne určená na záznam obrazu aj pri zhoršenom svetle. Otvára tak svet kreatívnych filmových možností. Má rozlíšenie Full HD s neuveriteľnou citlivosťou až 4 milióny ISO a FullFrame snímačom. Na zábery s polárnou žiarou je tak ideálna. Na výstave miLSim bola však prezentovaná jej možnosť rozpoznať svetlo z laserového ukazovadla v tmavej scéne a na základe toho napr. vyhlásiť poplach. Je tak vhodná napr. na stráženie priestorov. Alebo to môže byť nastavené tak, že kamera spustí záznam obrazu vždy, keď sa otvoria dvere v miestnosti a niekto do nej vchádza.</p>
      <figure>
        <img src="https://touchit.sk/wp-content/uploads/2019/11/Canon-ME20F-Produkt_nowat.jpg"/>
      </figure>
      <p>Ešte pripomeňme, že to je sieťová kamera, dá sa tak ľahko ovládať cez Ethernet ale aj internet. Na diaľku sa dá nastaviť a vidieť živý náhľad. Ako objektív bol na prezentácii použitý Canon EF 85mm f/1.2L II USM a tak sa maximalizoval záznam tejto kamery v úplnej tme. Kamera nahrávala obraz na microSD kartu a súčasťou kamery je aj Wi-Fi router. Tak sa dá na zaznamenávaný obraz pozrieť aj z mobilu či z notebooku.</p>
      <slideshow>
        <figure>
          <img src="https://touchit.sk/wp-content/uploads/2019/11/Canon_ME20F-SH-FRT_3_nowat-1024x768.jpg"/>
        </figure>
        <figure>
          <img src="https://touchit.sk/wp-content/uploads/2019/11/Canon_ME20F-SH-FRT_4_nowat-1024x768.jpg"/>
        </figure>
        <figure>
          <img src="https://touchit.sk/wp-content/uploads/2019/11/Canon_ME20F-SH-FRT_nowat-1024x768.jpg"/>
        </figure>
        <figure>
          <img src="https://touchit.sk/wp-content/uploads/2019/11/Canon_ME20F-SH-FRT_2_nowat-1024x768.jpg"/>
        </figure>
      </slideshow>
      <h3>4K projektory so špeciálnymi vlastnosťami</h3>
      <p>V ďalšej časti sme si pozreli projektor <b>Canon XEED 4K5020Z</b>. Tento poskytuje skutočné 4K rozlíšenie (4096 × 2160), teda nie filmové 4K označené ako UHD. Projektor pritom poskytoval obrovský obraz, aj keď bol od prezentovanej scéna vzdialený menej ako 2 metre. Bolo to aj vďaka špeciálnemu objektívu a použitej technológii LCOS. Projektor je určený pre nasadenia, kde sa vyžaduje vynikajúca kvalita farieb 4K a nízke celkové náklady na vlastníctvo. Jeho svietivosť je 5000 lúmenov, má pripojenie HDMI a vymeniteľný objektív. My sme si na prezentácii pozreli aj obrovský posun jeho objektívu. Okrem Wi-Fi a HDMI pripojenia je tu aj HDBaseT pripojenie, teda do projektoru môžeme prenášať obraz aj na vzdialenosť okolo 70 metrov cez sieťový kábel so 4K obrazom a zvukom.</p>
      <figure>
        <img src="https://touchit.sk/wp-content/uploads/2019/11/Canon_4K5020Z_nowat.jpg"/>
      </figure>
      <p>Ďalej sme si pozreli projektor <b>Canon XEED 4K501ST</b>. Ide o mimoriadne ľahký 4K projektor, ktorý je aj ľahko prenosný. Má síce pevný objektív, ale použitý objektív je univerzálny a má aj funkciu <b>Marginal Focus</b>. Znamená to, že obraz bude ostrý v strede aj na rohoch a to aj vtedy, keď je prezentovaná plocha zakrivená. Okrem dvoch HDMI vstupov tu nájdeme aj 4 DVI vstupy. V prípade, že do projektoru privedieme 4 DVI vstupy zo 4 grafických kariet, tak sa prezentovaný obraz dá rozdeliť na 4 rovnaké časti. Rovnako sa dajú zobraziť vo výslednom obraze 2 DVI vstupy, pričom každý z nich je prezentovaný na výšku a je dobre čitateľný.</p>
      <figure>
        <img src="https://touchit.sk/wp-content/uploads/2019/11/Canon_XEED_4K501ST_nowat.jpg"/>
      </figure>
      <h3>Aplikácie nielen pre vojakov</h3>
      <p>Videli sme aj prezentáciu celkom nového softvéru na spočítanie ľudí v určenom priestore. Canon na to používa softvér od firmy Milestone a konkrétne ide o XProtect SmartClient. Je to relatívne známy softvér určený napr. na analýzu obchodných priestorov alebo ochranu miest, kde sa konajú veľké akcie. Výhodou je, že plne spolupracuje s kamerami značky Canon, napr, ME20F. Dodané riešenie stačí len nainštalovať a všetko môžeme riadiť priamo z manažérskeho rozhrania napr. na notebooku. Videli sme príklad toho, ako sa dá určiť presná plocha v obraze, kde si prajete spočítať počet ľudí. Ak si želáte, môžete spočítať len počet dospelých osôb v určenej ploche a spresniť tak vami požadované výsledky. Takto v reálnom čase získate presný počet ľudí v určenej ploche.</p>
      <p>No a kameru Canon ME20F sme videli ešte raz a to prostredníctvom záberov realizovaných v noci. Pritom sa touto kamerou snímal dron, ktorého bežným okom nebolo možné vidieť, len jeho signálne svetielka. Pomocou softvéru a kamery sa však dal detailne sledovať jeho let.</p>
      <p>Hovorili sme aj so zástupcom spoločnosti <b>Capturing Reality</b>, kde sa využívajú fotoaparáty <b>Canon EOS RP</b> na fotogrametriu. Je to proces, kedy sa nafotí objekt v reálnom nasadení a softvér z toho pomocou algoritmu vyhotoví 3D model. A to sa dá využiť napr. na bojové simulácie. Voči minulosti, kedy sa 3D modely do simulácií alebo do počítačových hier robili kreslením, teraz je to fotografovanie a spracovanie získaných výsledkov v počítači. Prezentovaný model obrneného transportéra bol vytvorený na základe spracovania 5000 fotiek.</p>
      <p>Spôsob vytvárania digitálnych objektov napr. do filmových trhákov predstavila spoločnosť <b>Studio 727</b>. Táto firma je schopná naskenovať  aj veľké objekty pre účely zaznamenania ich tvaru alebo pre virtuálnu realitu. Tiež pre počítačové hry a kvalitné simulátory. Prezreli sme si najmenší automatizovaný systém na realizáciu 3D objektov. Ako fotoaparát bol pritom využitý model Canon EOS RP. Použitie takéhoto automatu prináša ďaleko presnejšie výsledky, ako keby bol fotogrametrický proces realizovaný ručne.</p>
      <related>
        <h4>Súvisiace články</h4>
        <a href="https://touchit.sk/sap-ukazal-ako-treba-zmenit-podniky-aby-zarabali-viac-video-touchit/265167"/>
        <a href="https://touchit.sk/recenzia-lenovo-thinkbook-13s-super-stroj-na-cestovanie/265120"/>
        <a href="https://touchit.sk/ezdravie-ako-vitaz-ceny-itapa-2019-video-touchit/265051"/>
      </related>
    </article>
  </body>
</html>