<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Dyplomacja/191129717-Merkel-krytykuje-Macrona-Mam-dosc-sprzatania-po-tobie.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T15:29:44+00:00"/>
    <meta property="og:title" content="Merkel krytykuje Macrona. „Mam dość sprzątania po tobie”"/>
    <meta property="og:description" content="- Rozumiem twoje pragnienie destrukcyjnej polityki, ale mam dość sprzątania po tobie - miała powiedzieć do prezydenta Francji Emmanuela Macrona kanclerz Niemiec Angela Merkel podczas kolacji z okazji 30. rocznicy upadku muru berlińskiego - donosi „The New York Times”."/>
  </head>
  <body>
    <article>
      <h1>Merkel krytykuje Macrona. „Mam dość sprzątania po tobie”</h1>
      <address><time datetime="2019-11-23T15:29:44+00:00">23 Nov 2019, 15:29</time> by <a rel="author">qm</a></address>
      <p>
        <b>- Rozumiem twoje pragnienie destrukcyjnej polityki, ale mam dość sprzątania po tobie - miała powiedzieć do prezydenta Francji Emmanuela Macrona kanclerz Niemiec Angela Merkel podczas kolacji z okazji 30. rocznicy upadku muru berlińskiego - donosi „The New York Times”.</b>
      </p>
      <p>
        <a href="https://www.rp.pl/Unia-Europejska/191109558-Macron-Europa-musi-zaczac-dialog-z-Rosja-mimo-obaw-Polski.html">Na początku listopada w wywiadzie dla tygodnika „The Economist" francuski przywódca ogłosił, że NATO znalazło się w stanie „śmierci klinicznej". Jego zdaniem przyszedł czas, aby budować niezależną, europejską armię, bo na Ameryce Donalda Trumpa polegać już nie można.</a>
      </p>
      <p>Niemcy, najbliższy sojusznik Francji w Unii, uznały, że tym razem nie da się uniknąć otwartego starcia z Emmanuelem Macronem. Stawką jest bezpieczeństwo Republiki Federalnej i całej zachodniej Europy. W środę szef niemieckiej dyplomacji Heiko Maas powiedział „Rzeczpospolitej”: „Jest jasne, że Ameryka pozostaje naszym najważniejszym sojusznikiem”. Tego samego dnia na spotkaniu ministrów spraw zagranicznych NATO w Brukseli zaproponował powołanie grupy roboczej, która opracuje nową strategię sojuszu.</p>
      <p>Według „The New York Times” irytacji słowami Macrona nie kryła kanclerz Niemiec Angela Merkel. - Rozumiem twoje pragnienie destrukcyjnej polityki, ale mam dość sprzątania po tobie. Wciąż muszę sklejać zepsute przez ciebie kubki, abyśmy mogli usiąść i napić się herbaty - miała powiedzieć do prezydenta Francji w czasie uroczystej kolacji z okazji 30. rocznicy upadku muru berlińskiego.</p>
      <p>Macron miał wówczas bronić się, odpowiadając, że „nie może po prostu wybrać się na spotkaniu państw NATO w Londynie na początku grudnia i udawać, że Stany Zjednoczone i Turcja zachowały się we wspólnym interesie (NATO w Syrii”. - Nie mogę tam siedzieć i zachowywać się, jakby nic się nie wydarzyło - stwierdził.</p>
      <p>„New York Times” podkreśla eskalację napięcia w relacjach francusko-niemieckich i zwraca uwagę, że między innymi z tego powodu obniżona została ranga grudniowego „spotkania” NATO, pierwotnie nazywanego „szczytem”.</p>
    </article>
  </body>
</html>