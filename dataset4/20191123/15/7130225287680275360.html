<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/macar-bilim-insanlari-doganin-5-kuvvetini-kesfetmis-olabilir-x17-parcacigi-890292"/>
    <meta property="og:site_name" content="Onedio"/>
    <meta property="article:published_time" content="2019-11-23T15:52:07+00:00"/>
    <meta property="og:title" content="Macar Bilim İnsanları Doğanın 5. Kuvvetini Keşfetmiş Olabilir: X17 Parçacığı"/>
    <meta property="og:description" content="Macar bilim insanlarının evrendeki her etkileşimi yöneten dört doğa gücüne ek olarak beşinci bir kuvveti bulmuş olabilecekleri belirtiliyor."/>
  </head>
  <body>
    <article>
      <h1>Macar Bilim İnsanları Doğanın 5. Kuvvetini Keşfetmiş Olabilir: X17 Parçacığı</h1>
      <address><time datetime="2019-11-23T15:52:07+00:00">23 Nov 2019, 15:52</time> by <a rel="author" href="https://onedio.com/profil/sadecegeciyorum" target="_blank">Ulaş Demircan</a></address>
      <h4>Macar <a href="https://onedio.com/etiket/bilim/5774010f5eda6e3a26dfa03e">bilim</a> insanlarının evrendeki her etkileşimi yöneten dört doğa gücüne ek olarak beşinci bir kuvveti bulmuş olabilecekleri belirtiliyor.</h4>
      <figure>
        <img src="https://img-s1.onedio.com/id-5dd950f2d3b15f6d28696120/rev-0/w-500/s-2b921d3cbf16b802aebb7bd6310567aeb5519f7d.jpg"/>
        <figcaption><b><a href="https://www.bbc.com/turkce/haberler-dunya-50529444?ocid=socialflow_twitter">BBC Türkçe'nin CNN'e dayandırdığı habere göre,</a></b> Macar Bilimler Akademisi'ne bağlı Nükleer Araştırmalar Enstitüsü'nde (Atomki) görevli fizikçi Attila Krasznahorkay'ın başkanlığındaki ekip, "X17 parçacığı" adlı gizemli bir parçacığın varlığına işaret edebilecek bulgulara ulaştıklarını açıkladı.</figcaption>
      </figure>
      <h3>Ekip bu bulguya, uyarılmış bir helyum atomunun, bozunurken nasıl ışık yaydığını araştırırken ulaştı.</h3>
      <figure>
        <img src="https://img-s1.onedio.com/id-5dd9525f1e3f9bdb472cfe28/rev-0/w-500/s-e99d280ffcc47256590337aa33235fb0c2dc0e93.jpg"/>
        <figcaption>Parçacıkların, sıra dışı bir şekilde, 115 derecelik bir açıyla parçalanması bilinen fizik kurallarıyla açıklanamıyordu.<br/>Gazetecilere konuşan Krasznahorkay, "X17, gözle görünür dünyamızı karanlık maddeye bağlayan parçacık olabilir" dedi.</figcaption>
      </figure>
      <h3>Macar bilim insanı, X17 adının, parçacığın kütlesinin 17 megaelektronvolt olarak hesaplanmasından kaynaklandığını da söyledi.</h3>
      <figure>
        <img src="https://img-s1.onedio.com/id-5dd952a23ea86519158c530c/rev-0/w-500/s-6a8c0065d497e00cd93f40e81488a8d1f4e34628.jpg"/>
      </figure>
      <h3>Fizikte bilinen temel kuvvetler, çekim gücü, elektromanyetik güç, güçlü atom gücü ve zayıf atom gücü olarak tanımlanıyor ve bunlar dört doğa gücü olarak anılıyor.</h3>
      <figure>
        <img src="https://img-s2.onedio.com/id-5dd952c18d3b759f47b062ff/rev-0/w-500/s-10a205dc6698a5a5f3f203c5fe57623312dbfd1b.jpg"/>
        <figcaption>Bunların hepsinin kendi güç taşıyıcı parçacıkları var.</figcaption>
      </figure>
      <h3>California Üniversitesi'nden fizik ve astronomi uzmanı Prof. Jonathan Feng, Krasznahorkay'ın çalışmalarını yıllardır takip ettiğini belirterek araştırmanın yeni bir dönüm noktası olabileceğini söyledi.</h3>
      <figure>
        <img src="https://img-s1.onedio.com/id-5dd952f5c6a7df3115535c0c/rev-0/w-500/s-bdb949d9c98ef2968fc9056ba1538a5aaa6c6226.jpg"/>
        <figcaption>CNN'e konuşan Prof. Feng, "Sonuçlar tekrarlanabilirse <a href="https://onedio.com/etiket/nobel/5064696d0228f60917601c35">Nobel</a> Ödülü'nün yeni sahibini bulmak çok kolay olacak" dedi. Macar <a href="https://onedio.com/etiket/bilim/5774010f5eda6e3a26dfa03e">bilim</a> insanları, üç yıl önce 'Pyhsical Review Letters' adlı bilim dergisinde konu ile ilgili ilk makaleyi yayımlamışlardı. Krasznahorkay'a göre ekibi o dönem Berilyum 8 izotopunun bozunumu üzerinde çalışıyordu.<br/>Deneyleri sırasında elektron ve pozitronların sıra dışı bir şekilde; yaklaşık 140 dereceyle ayrıldıklarını gördüklerini belirten Krasznahorkay, "Yepyeni, daha önce kimsenin görmediği, parçacık fiziğinin Standart Modeliyle açıklanamayacak bir parçacıktan söz ediyorduk. Bu yüzden de parçacık mercek altına alındı" dedi.<br/><a href="https://onedio.com/etiket/2016/58617d276c6c7fdf0e586ce8">2016</a>'da Krasznahorkay'ın ekibin ulaştığı bulgular başlangıçta fazla dikkat çekmedi ve şüphe ile karşılandı. Ancak Prof. Feng, fiziğin kurallarını değiştirebilecek bir buluş ya da basit bir laboratuvar hatası olabilecek bu bulguları temel alarak bir teori geliştirmeye çalıştı.<br/>Feng, "O zaman bazıları, Macar uzmanların çuvalladığını iddia ediyordu. Dünya genelinde nükleer fizikçiler Macarların yanlışını bulmaya çalışıyordu. Ama devrim niteliğinde olabilecek bu sonuçların bir kenara atılmasını kabul edemezdik" dedi.</figcaption>
      </figure>
      <h3>'Karanlıktan korkan güç...'</h3>
      <figure>
        <img src="https://img-s1.onedio.com/id-5dd9535c1e3f9bdb472cfe2e/rev-0/w-500/s-b42b1fdde5b23ab6f754bc695b56d5d985ba17a9.jpg"/>
        <figcaption>Prof Feng'in ekibi Krasznahorkay'ın çalışmasıyla, fizik tarihinde şimdiye kadar bu alanda yapılan tüm çalışmaları kıyasladı ve "karanlıktan korkan güç" olarak tanımladıkları X17'nin şimdiye kadar bulunamayan "beşinci güç" olabileceği sonucuna vardı.<br/>Feng, <a href="https://onedio.com/etiket/2016/58617d276c6c7fdf0e586ce8">2016</a>'daki çalışmalarını 2019'daki deneyleriyle tekrarlamayı başaran Macar ekibin elde ettiği sonuçların kaynağının beşinci güç olmama ihtimalinin "trilyonda bir" olduğunu söyledi.<br/>CNN'in haberinde şöyle deniyor:<br/>"Şimdi deneysel araştırma grupları Krasznahorkay'ın bulgularına odaklandı. Beşinci gücün yeni tezahürleri, bunun işleyişini daha iyi anlamayı ve bu güçten yararlanmamızı sağlayacak uygulamalar geliştirilmesinin kapılarını açabilir.<br/>"Bu çalışmalar, bizi <a href="https://onedio.com/etiket/einstein/525283202a55d85b3c775521">Albert Einstein</a>'ın hep peşinde koştuğu ama bulamadığı fiziğin Kutsal Kâse'sine biraz daha yakınlaştırıyor. Fizikçiler, şimdi galaksilerin oluşumundan parçacıkların davranışlarına tüm kozmik güçleri açıklayabilecek 'birleşik alan teorisi' yaratmayı umuyor. Ama evren, sırlarını kolay vermiyor. Feng, 'Beşinci güç son güç olmayacak. Altıncı, yedinci, sekizinci güç de olabilir' diyor."</figcaption>
      </figure>
    </article>
  </body>
</html>