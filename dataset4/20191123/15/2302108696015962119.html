<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/23-noiembrie-ziua-in-care-mii-de-bucuresteni-ingheata-in-apartamente-iar-radet-anunta-ca-sunt-0-avarii-si-0-lucrari-programate-regia-admite-doar-cateva-cazuri-de-functionare-sub-parametri.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T15:47:04+00:00"/>
    <meta property="og:title" content="23 noiembrie. Ziua în care mii de bucureşteni îngheaţă în apartamente iar RADET anunţă că sunt 0 avarii şi 0 lucrări programate. Regia admite doar câteva cazuri de funcţionare „sub parametri”."/>
    <meta property="og:description" content="În această dimineaţă, RADET (Regia Autonomă de Distribuţie a Energiei Termice) îşi informa pe site-ul oficial cei 1,2 milioane de abonaţi că astăzi nu"/>
  </head>
  <body>
    <article>
      <h1> 23 noiembrie. Ziua în care mii de bucureşteni îngheaţă în apartamente iar RADET anunţă că sunt 0 avarii şi 0 lucrări programate. Regia admite doar câteva cazuri de funcţionare „sub parametri”. </h1>
      <address><time datetime="2019-11-23T15:47:04+00:00">23 Nov 2019, 15:47</time> by <a rel="author">Dragoș Popa</a></address>
      <p>În această dimineaţă, RADET (Regia Autonomă de Distribuţie a Energiei Termice) îşi informa pe site-ul oficial cei 1,2 milioane de abonaţi că astăzi nu este înregistrată nicio avarie şi nicio lucrare programată. Spre seară revine asupra rubricii „lucrări programate” şi adaugă doar 5 adrese din sectoarele 2 şi 6.</p>
      <figure>
        <img src="https://cdn.g4media.ro/wp-content/uploads/2019/11/RADET-Bucuresti-avarie-1.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/RADET-Bucuresti-avarie-1.jpeg"/>
      </figure>
      <p>„În acest moment, aproximativ 3% din imobilele racordate la sistemul centralizat de termoficare nu beneficiaza de apă caldă şi căldură la parametrii normali. Concret, este vorba despre 250 de blocuri din cele 8.300 de blocuri racordate la RADET, din sectoarele 1,2,3 si 6”, se arată într-un comunicat al Primăriei Generale.</p>
      <p>Problema este că în timp ce autorităţile îi asigură cu ajutorul canalelor oficiale pe bucureştenii abonaţi la RADET că sistemul merge strună, mii de bucureşteni îngheaţă în apartamente, îşi încălzesc apa pe argaz şi sunt nevoiţi să doarmă îmbrăcaţi. Spre exemplu, reporterii G4Media.ro au identificat o zonă cu zeci de blocuri în care trăiesc mii de bucuresteni, cuprinsă între străzile Barbu Văcărescu şi Dinu Vintilă, unde abonaţii nu au apă caldă şi nici căldură. Important de menţionat este că zona identificată nu este menţionată în nicio rubrică. Nici la „Avarii”, nici la „lucrări programate” şi nici la „funcţionare sub parametri”.</p>
      <figure>
        <img src="https://cdn.g4media.ro/wp-content/uploads/2019/11/RADET-Bucuresti-avarie-2.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/RADET-Bucuresti-avarie-2.jpeg"/>
      </figure>
      <p>„De când a început sezonul rece şi a fost dezafectată centrala proprie a blocului şi am fost conectaţi la RADET, avem apă călâie o dată la câteva zile şi avem caloriferele călâi doar câteva ore pe seară. Practic toată ziua curge apă rece pe conducta de apă caldă şi se tarifează ca atare. Este inadmisibil ca în 2019 să se ajungă în această situaţie fără nicio explicaţie şi fără soluţii de rezolvare” a declarat pentru G4Media.ro, Alexandra A., o bucureşteancă care locuieşte pe str. Barbu Vacăresci nr. 44, Sc. A, Sector 2.</p>
      <p>Printrele zonele încadrate de RADET la rubrica „funcţionare sub parametri” şi reclamate de către cititorii G4Media.ro ca fiind zone unde de zile bune nu ajunge deloc agentul termic se numără: Şoş. Pantelimon, Str. Răuşeni – Baicului, D-na Ghica şi Iancului.</p>
      <p>„Probabil că la RADET sunt nişte oameni care încearcă să menţină un anumit nivel de imagine al companiei. (…) Am senzaţia că există o zonă de panică în momentul de faţă. În momentul în care sunt blocuri care nu au căldură şi apă caldă nu se poate să spui că totul este roz şi frumos.” a declarat pentru G4Media.ro, Ionuţ Purica, expert în energie al Academiei Române.</p>
      <p>Potrivit ELCEN, din cauza reţelei vechi, RADET pierde în pământ 2.600 de tone de apă pe oră.</p>
      <p>RADET București este administratorul celui mai mare sistem de termoficare din România şi deţine 43% din piaţă. Furnizează energie termică pentru aproximativ 562.000 de apartamente, reprezentând aproximativ 8.200 de blocuri de locuinţe şi 320 imobile. În acestea trăiesc 1,21 milioane de locuitori. Totodată, acesta furnizează agent termic şi pentru aproximativ 4.900 de instituţii, obiective sociale şi agenţi economici. Regia are aproape 3.000 de angajaţi. Trei sferturi din rețeaua de conducte (954,09 km conducte – reţele termice primare; 2963,3 km conducte – reţele termice secundare) sunt vechi de aproape 40 de ani.</p>
    </article>
  </body>
</html>