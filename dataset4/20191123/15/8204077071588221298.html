<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/drugi/338/a/iadrenata-energiia-ne-e-vragyt-292777/"/>
    <meta property="og:site_name" content="Investor.bg"/>
    <meta property="article:published_time" content="2019-11-23T15:00:00+00:00"/>
    <meta property="og:title" content="Ядрената енергия не е врагът"/>
    <meta property="og:description" content="Демонизирането на атомните централи ще изиграе лоша шега на човечеството в момент, когато климатичната катастрофа чука на вратата"/>
  </head>
  <body>
    <article>
      <h1>Ядрената енергия не е врагът</h1>
      <h2>Демонизирането на атомните централи ще изиграе лоша шега на човечеството в момент, когато климатичната катастрофа чука на вратата</h2>
      <address><time datetime="2019-11-23T15:00:00+00:00">23 Nov 2019, 15:00</time> by <a rel="author">Аспарух Илиев</a></address>
      <p>Общо 11 000 учени обявиха извънредно положение по отношение на климата и предупредиха за „катастрофална заплаха“ за човечеството в документ, публикуван тази седмица в сп. BioScience University Oxford University Press.</p>
      <p>Докладът, озаглавен „Предупреждение на световните учени за извънредната ситуация с климата“, започва така: „Учените имат морално задължение ясно да предупреждават човечеството за всяка катастрофална заплаха и „да казват нещата такива, каквито са". "Въз основа на това задължение и графичните индикации заявяваме, с повече от 11 000 подписи на учени от цял свят, ясно и недвусмислено, че планетата Земя е изправена пред извънредна ситуация относно климата", посочва се в публикацията.</p>
      <p>Когато науката ни сигнализира вече повече от век, че човешкото производство на парникови газове ще предизвика глобално затопляне, защо все още се противопоставяме на декарбонизацията на енергийната ни индустрия? Имаме технология и мерките са наложителни, така че какво ни задържа, пише Хейли Заремба за Oilprice.</p>
      <p>Слънчевата и вятърната енергия са по-евтини от всякога, проблемите с променливостта се решават от процъфтяващата индустрия за съхранение на енергия и прилагането на изкуствен интелект (ИИ), а ядрената енергия остава един от най-ефективните методи за производство на енергия, известни на човека - и тя отделя нулеви въглеродни емисии. Тогава защо все пак ядрената индустрия се намира в състояние на колапс в САЩ и Япония?</p>
      <p>Основната причина е, че ядрената енергия просто не се радва на особена популярност заради големите ядрени бедствия, като тези във Фукушима и Чернобил. Обществеността гледа с недоверие към нея. Но трябва да стане ясно, че в крайна сметка изкопаемите горива са много по-смъртоносни, а в същото време голяма част от енергийния сектор в глобален мащаб разчита в момента именно на тях.</p>
      <p>Всъщност смъртността, свързана с ядрена авария, е толкова ниска, че климатолозите Пушкер Хареча и Джеймс Хансън споделят, че като цяло използването на ядрената енергия всъщност спасява човешки животи. Техният научен труд, публикуван от НАСА, установява, че до днес ядрената енергия вече е спасила около два милиона човешки живота от смърт, свързана със замърсяването на въздуха в резултат на отделянето на вредни газове от генерирането на електроенергия от изкопаеми горива. Както Oilprice съобщи по-рано тази година, „ядрената енергия е невероятно чиста форма на енергия благодарение на своята ефективност“.</p>
      <p>Уранът, използван за производството на ядрена енергия, има способността да създава милион пъти повече топлина от маса, еквивалентна на изкопаемите горива, дори от барут. Ядрената енергия има способността да произвежда огромни количества топлина без да създава огън и затова при нея не се отделя дим. Това я прави много по-чиста алтернатива в сравнение с изкопаемите горива, които са отговорни за седем милиона преждевременни смъртни случаи годишно (по данни, предоставени от Световната здравна организация) благодарение на огромното количество дим, произвеждан от индустрията.</p>
      <p>Друго проучване, публикувано през миналия месец, посочва, че дистанцирането на Япония от ядрената енергия след катастрофата във АЕЦ „Фукушима“ през 2011 г., последвала мащабното затваряне на ядрените централи заради обществения натиск, също ще доведе до множество случаи на преждевременна смърт.</p>
      <p>Япония разчиташе на атомната мощност за около една трета от генерираното електричеството. Необходимостта от рестартиране на инсталациите за изкопаеми горива доведе до рязък скок в цената на електроенергията. Тя нарасна с цели 38% в някои региони между януари 2011 г. и 2012 г., което доведе до увеличаване на смъртността, особено сред по-възрастните хора. Учените изчисляват, че повече от 4500 души вероятно са загинали в резултат на възобновяването на въглищните мощности, много повече от очакваните 1232, чиито смъртни случаи са пряко свързани с аварията на „Фукушима“ и то основно заради евакуационните процеси.</p>
      <p>Смъртните случаи, дължащите се на ядрени аварии са само малък дял от това, което може да последва при влошаването на климатичните условие в глобален план. Както твърдят много учени и експерти, хората грешат като демонизират ядрената енергия в момент, когато тя е едно от най-добрите и ефективни решения за борба с промените в климата. Да, не е перфектна, но е много по-изгодна от изкопаемите горива.</p>
      <p>
        <i>По статията работи: <a href="https://www.investor.bg/drugi/338/a/iadrenata-energiia-ne-e-vragyt-292777/znvygb:nfcnehu.vyvri@vairfgbe.ot">Аспарух Илиев</a></i>
      </p>
      <related>
        <h4>Още по темата</h4>
        <a href="https://www.investor.bg/evropa/334/a/iadreniiat-vypros-vyv-franciia-e-vypros-i-za-ciala-evropa-292271/"/>
        <a href="https://www.investor.bg/drugi/338/a/energiiniiat-ministyr-na-sasht-propoviadva-viara-v-iadrenata-energiia-na-skeptichna-evropa-291703/"/>
      </related>
      <related>
        <a href="https://www.investor.bg/analizi/91/a/chastniiat-sektor-triabva-da-svyrshi-svoiata-rabota-otnosno-klimatichnite-promeni-293140/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/eib-prie-shema-za-postepenno-premahvane-na-vyglevodorodite-ot-svoeto-kreditno-portfolio-293273/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/centralna-i-iztochna-evropa/335/a/chehiia-shte-izgrajda-nov-reaktor-v-aec-dukovani-za-okolo-6-mlrd-dolara-do-2036-g-293220/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/eib-tyrsi-kompromisno-reshenie-za-izkopaemite-goriva-predi-reshavashtiia-vot-293059/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sasht/337/a/total-se-otkazva-ot-amerikanskoto-petrolno-lobi-sreshtu-politikata-za-klimata-292849/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/energetika/472/a/temenujka-petkova-shte-spirame-vyglishtni-centrali-no-plavno-292751/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/norvejkata-centralna-banka-otpravi-preduprejdenie-za-klimatichnite-promeni-292591/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/drugi/338/a/kyde-se-krie-sveshteniiat-graal-na-energetikata-292531/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/iadreniiat-vypros-vyv-franciia-e-vypros-i-za-ciala-evropa-292271/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>