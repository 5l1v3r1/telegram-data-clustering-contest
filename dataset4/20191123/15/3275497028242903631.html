<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342653/pirelli-5g-cyber-tire-reports-road-conditions/"/>
    <meta property="og:site_name" content="زومیت"/>
    <meta property="article:published_time" content="2019-11-23T15:30:00+00:00"/>
    <meta property="og:title" content="تایر 5G پیرلی با قابلیت گزارش وضعیت جاده به راننده معرفی شد"/>
    <meta property="og:description" content="پیرلی به‌تازگی لاستیک جدیدی معرفی کرده است که از فناوری 5G پشتیبانی می‌کند و وضعیت جاده را به راننده‌ی خودرو و دیگر خودروها می‌تواند گزارش کند."/>
  </head>
  <body>
    <article>
      <h1>تایر 5G پیرلی با قابلیت گزارش وضعیت جاده به راننده معرفی شد</h1>
      <address><time datetime="2019-11-23T15:30:00+00:00">23 Nov 2019, 15:30</time> by <a rel="author" href="http://www.zoomit.ir/user/mobinahmadi/" target="_blank">مبین احمدی</a></address>
      <p>پیرلی به‌تازگی لاستیک جدیدی معرفی کرده است که از فناوری 5G پشتیبانی می‌کند و وضعیت جاده را به راننده‌ی خودرو و دیگر خودروها می‌تواند گزارش کند.</p>
      <hr/>
      <p>شرکت‌های مخابراتی متعددی در سراسر دنیا می‌کوشند تا هرچه زودتر تجهیزات مربوط به <a href="https://www.zoomit.ir/tag/5g/">5G</a> را فراهم کنند و سهم مهمی در گسترده‌ترشدن آن داشته باشند. این شرکت‌ها به‌طور ویژه بر آوردن شبکه‌ی 5G به گوشی‌های هوشمند متمرکز هستند؛ اما گوشی‌ها، تنها محصولاتی نیستند که 5G می‌تواند برای آن‌ها مزیت‌هایی مهم به‌دنبال داشته باشد. درواقع، خود شرکت‌های مخابراتی نیز امیدوار هستند شمار و تنوع محصولاتی که از شبکه‌های 5G آن‌ها استفاده می‌کنند، روزبه‌روز بیشتر شود. درکنار گوشی‌های هوشمند، محصولات دیگری نیز نظیر <a href="https://www.zoomit.ir/category/appliances/">لوازم‌خانگی </a>هوشمند و <a href="https://www.zoomit.ir/category/wearables/">گجت‌های پوشیدنی </a>و البته خودروها از شبکه‌‌ی 5G بهره می‌ببرند. </p>
      <p>شرکت‌های خودروساز اخیرا نشان داده‌اند تمرکز ویژه‌ای روی 5G کرده‌اند؛ بنابراین در سال‌های آتی، قطعا شمار خودروهای مجهز به این فناوری در بازار زیاد خواهد شد. به‌تازگی پیرلی (Pirelli)، شرکت فعال درزمینه‌ی ساخت لاستیک خودرو، محصولی جدید رونمایی کرده است که از مزیت‌های شبکه‌ی 5G برخوردار است تا بتواند جاده‌ها را امن‌تر کند و از میزان تصادفات احتمالی بکاهد. پیرلی موفق شده است لاستیک جدیدی تولید کند که به چندین حسگر خاص مجهز است. این لاستیک ازطریق حسگرهای گفته‌شده می‌تواند شرایط جاده را به راننده‌ی <a href="https://www.zoomit.ir/category/car/">خودرو </a>اطلاع دهد و ازطریق شبکه‌ی 5G داده‌های به‌دست‌آمده از جاده‌ را با دیگر راننده‌های آن حوالی به‌اشتراک بگذارد. </p>
      <figure>
        <img src="https://cdn01.zoomit.ir/2019/11/9bf8e622-7f36-4d87-8273-3d6f37ab54ec.jpg"/>
      </figure>
      <p>ایده‌ی اصلی پشت لاستیک جدید پیرلی این است که چنین محصولی به‌لطف بهره‌مندی از فناوری‌های روز دنیا به‌خوبی می‌تواند شرایط خطرناک جاده را تشخیص دهد و از همین‌ طریق، می‌تواند به راننده اطلاع دهد با احتیاط بیشتری رانندگی کند و به وسایل نقلیه‌ی اطراف نیز این هشدار را بدهد. پیرلی از لاستیک جدیدش با نام «لاستیک سایبری» (Cyber Tire) یاد می‌کند و هنگام معرفی این لاستیک، دمو کوتاهی از آن به‌نمایش گذاشته است.</p>
      <p>در دمو پیرلی مشاهده کردیم لاستیک سایبری توانست خیس و لغزنده‌بودن جاده را تشخیص دهد و داده‌های به‌دست‌آمده در‌این‌زمینه را به خودروهایی بفرستد که در حال نزدیک‌شدن به آن قسمت از جاده هستند تا رانندگان بیشتر احتیاط کنند و از سرعتشان بکاهند. از این نوع فناوری‌ها اصطلاحا با نام فناوری «اتصال وسایل نقلیه به همه‌چیز» (V2X) یاد می‌شود که در حوزه‌ی <a href="https://www.zoomit.ir/tag/autonomous-car/">خودروهای خودران</a> به‌شدت همه‌گیر است. در خودروهای خودران، از زیرساخت‌های بی‌سیم به‌منظور ارتباطات استفاده‌های زیادی می‌شود. پیرلی می‌گوید عنصر مهم برای محقق‌ساختن عملکرد اصلی لاستیک سایبری فناوری 5G بوده است.</p>
      <figure>
        <img src="https://cdn01.zoomit.ir/2019/11/d56b7737-d7b9-4e5b-a4c4-ff704c689302.jpg"/>
      </figure>
      <p>در‌حال‌حاضر، کاربران می‌توانند خدمات داده‌ی 5G را در مناطق خاصی از ایالات متحده‌ی آمریکا روی شمار محدودی از گوشی‌های هوشمند دریافت کنند. البته تجربه‌ای که 5G ارائه می‌دهد، آن‌طور که خیلی‌ها انتظارش را داشتند، درمقایسه‌با <a href="https://www.zoomit.ir/tag/4g/">4G </a>LTE فرق نکرده است؛ اما ازآنجاکه هنوز در مراحل اولیه‌ی توسعه‌ی جدی 5G هستیم، چنین موضوعی منطقی است. بعضی از کارشناسان می‌گویند در برخی حوزه‌ها، استفاده از 4G LTE تصمیم بهتری به‌شمار می‌آید.</p>
      <p>بسیاری از شبکه‌های 5G راه‌اندازی‌شده در ایالات متحده‌ی آمریکا مبتنی‌بر فرکانس‌های امواج میلی‌متری (Millimeter Wave) هستند که پهنای باند آن‌ها در واحد گیگاهرتز بسیار بیشتر از شبکه‌ی 4G است. این سیگنال‌ها پهنای باند زیادی دارند؛ اما هم‌زمان دامنه‌ی کارکرد آن‌ها ضعیف است. در همین حین، برخی از شبکه‌های 5G آمریکا به فناوری Sub-6 GHz مجهز شده‌اند که البته تعداد آن‌ها محدود است. برای مثال، اپراتور مخابراتی اسپرینت (Sprint) در‌حال‌حاضر از شبکه‌ی 5G مبتنی‌بر امواج Sub-6 GHz بهره می‌ببرد. شبکه‌‌های Sub-6 GHz سرعتشان اندکی از 4G بیشتر است؛ ولی دامنه‌ی کارکرد مشابه این شبکه را دارند.</p>
      <figure>
        <img src="https://cdn01.zoomit.ir/2019/11/14dc0d11-5d33-4b53-ba1d-8034bf020c5c.jpg"/>
      </figure>
      <p>اپراتورهای مخابراتی به بهره‌وربودن شبکه‌ی 5G اهمیت زیادی می‌دهند و این موضوع برای آن‌ها در اولویت قرار دارد. ازطریق شبکه‌ی 5G، امکان اتصال دستگاه‌های بیشتر و شخصی‌سازی 5G در شرایطی خاص و برای اهداف ویژه وجود دارد. در برخی شرایط، نیاز به پهنای باند زیاد بیشتر از هر چیز دیگری حس می‌شود؛ اما گاهی اوقات ممکن است کم‌بودن میزان تأخیر (Latency) در شبکه اولویت اصلی باشد. نکته‌ی دیگر درباره‌ی لاستیک‌های جدید پیرلی، این است که به‌منظور ارسال داده به خودروهای نزدیک، احتمالا نیازمند پهنای باند زیاد نیستند؛ اما زمان‌ ارسال هشدارها امری مهم و حیاتی به‌شمار می‌آید. با‌این‌حال برای عملی‌شدن اهداف ویژه‌ی پیرلی در‌این‌زمینه، باید میزان استفاده از لاستیک سایبری در بین خودروهای مختلف بسیار زیاد شود؛ موضوعی که به گذر زمان نیاز دارد.</p>
      <p>اگر لاستیک جدید پیرلی در سال‌های آینده در تعداد زیادی از خودروها استفاده شود، می‌تواند کاربردهای متعدد بسیاری به‌همراه آورد. حتی در آینده امکان استفاده از داده‌های ثبت‌شده‌ی لاستیک سایبری درزمینه‌ی ساخت خودروهای خودران نیز وجود دارد. با همه‌ی این‌ها، فراموش نکنید 5G و البته خودروهای خودران مسیر زیادی در پیش دارند تا همه‌گیرتر شوند و نقص‌های موجود در آن‌ها تا حد زیادی کاهش پیدا کند. </p>
      <p>دیدگاه شما کاربران <a href="https://www.zoomit.ir/">زومیت</a> درباره‌ی لاستیک سایبری 5G پیرلی چیست؟</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/23/342651/samsung-w20-5g-foldable-specs-price-official/">W20 5G، نسخه بهبودیافته گلکسی فولد سامسونگ، معرفی شد </a>
        <a href="http://www.zoomit.ir/2019/11/21/342622/samsung-galaxy-s11-5g-25w-fast-charging-rumor/">گلکسی اس 11 5G به فناوری شارژ سریع ۲۵ واتی مجهز می‌شود </a>
        <a href="http://www.zoomit.ir/2019/11/21/342613/xiaomi-smartphone-factory-5g/">کارخانه جدید شیائومی برای تولید گوشی‌های پرچمدار 5G به مرحله‌ بهره‌برداری می‌رسد </a>
        <a href="http://www.zoomit.ir/2019/11/16/342496/redmi-k30-5g-2020-launch/">ردمی K30 با پشتیبانی از 5G سال ۲۰۲۰ عرضه می‌شود </a>
        <a href="http://www.zoomit.ir/2019/11/15/342470/apple-leader-of-5g-smartphones-2020/">اپل در سال ۲۰۲۰ پیشتاز بازار گوشی‌های هوشمند 5G خواهد شد</a>
      </p>
      <hr/>
      <p>منبع <a href="https://www.extremetech.com/extreme/302367-pirelli-designs-5g-cyber-tire-that-reports-on-road-conditions">extremetech</a></p>
    </article>
  </body>
</html>