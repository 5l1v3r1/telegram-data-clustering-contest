<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201011/%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AF%D8%B1-%D8%AD%D9%88%D8%A7%D8%AF%D8%AB-%D8%A8%D9%86%D8%B2%DB%8C%D9%86%DB%8C-%D8%A7%D8%AE%DB%8C%D8%B1-%D8%A8%D8%B1%D8%A7%DB%8C-%D8%A8%D8%B1%D8%A7%D9%86%D8%AF%D8%A7%D8%B2%DB%8C-%D9%86%D8%B8%D8%A7%D9%85-%D8%A2%D9%85%D8%AF%D9%87-%D8%A8%D9%88%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T15:17:06+00:00"/>
    <meta property="og:title" content="اغتشاشگران در حوادث بنزینی اخیر برای براندازی نظام آمده بودند"/>
    <meta property="og:description" content="ایسنا/کرمانشاه فرمانده سپاه نبی اکرم (ص) استان کرمانشاه گفت: اغتشاشگران در حوادث بنزینی اخیر برای براندازی نظام آمده بودند."/>
  </head>
  <body>
    <article>
      <h6 class="kicker">فرمانده سپاه نبی اکرم (ص) کرمانشاه:</h6>
      <h1>اغتشاشگران در حوادث بنزینی اخیر برای براندازی نظام آمده بودند</h1>
      <address><time datetime="2019-11-23T15:17:06+00:00">23 Nov 2019, 15:17</time> by <a rel="author">زهرا مرادی</a></address>
      <p>ایسنا/کرمانشاه فرمانده سپاه نبی اکرم (ص) استان کرمانشاه گفت: اغتشاشگران در حوادث بنزینی اخیر برای براندازی نظام آمده بودند.</p>
      <p>سردار بهمن ریحانی در همایش تجلیل از جهادگران بسیجی اربعین موکب شهدای جهاد کشاورزی استان کرمانشاه، از بسیج به عنوان شجره طیبه یاد کرد و افزود: امروز بسیج و بسیجیان مایه عزت و سربلندی نظام و بزرگترین عامل بازدارندگی در برابر دشمنان هستند.</p>
      <p>وی اضافه کرد: پشتوانه مردمی عامل اقتدار  و بازدارندگی نظام است، نه قدرت نظامی.</p>
      <p>به گزارش ایسنا، ریحانی با بیان  اینکه امروز بسیج جلوه جهانی به خود گرفته، تاکید کرد: بسیج به عنوان یک نهضت بزرگ که در ایران پی ریزی شده فقط مختص جغرافیای ایران اسلامی نیست، بلکه در سراسر پهنه گیتی گسترش پیدا کرده است.</p>
      <p> فرمانده سپاه نبی اکرم (ص) استان کرمانشاه اضافه کرد: زمانی ما فقط به دفاع از مرزهای خودمان مشغول بودیم و امروز به برکت بسیج در حال تعقیب دشمنان در دوردست ها هستیم.</p>
      <p>ریحانی در ادامه با اشاره عصبانی بودن دشمنان از ما در شرایط فعلی، گفت: درست است که حوادث اخیر کشور به بهانه  افزایش قیمت بنزین رخ داد، اما دشمنان اسلام و انقلاب برای ضربه زدن به نظام از این فرصت سوء استفاده کردند.</p>
      <p>ریحانی تاکید کرد: دشمنان ما به دنبال فرصتی برای ضربه زدن به انقلاب هستند، چرا که می دانند قدرت بزرگی به نام اسلام پایه های قدرت آنها را در هم شکسته و مهندسی جغرافیای آنها را تغییر می دهد.</p>
      <p>فرمانده سپاه نبی اکرم (ص) استان کرمانشاه در ادامه با تاکید بر افول و تنزل قدرت سیاسی آمریکا، تصریح کرد: امروز آمریکا توان استفاده از قدرت خود را ندارد و دچار بی عملی شده است.</p>
      <p>وی در ادامه با اشاره به پای کار بودن بسیجیان در اغتشاشات اخیر بدون هیچ چشم‌داشتی، گفت: گرچه اغتشاشگران توانستند به کشور خسارت بزنند، اما به برکت بسیج و بسیجیان نتوانستند به اهداف خود دست پیدا کنند.</p>
      <p>وی تاکید کرد: اغتشاشگران برای براندازی نظام آمده بودند، چراکه دشمنان ما آنقدر احمقند که فکر می کردند با این اغتشاشات جزیی می توانند نظام را براندازند، در حالیکه با هوشیاری نیروهای بسیجی قائله ظرف ۴۸ ساعت جمع شد.</p>
      <p>وی با اشاره به هوشیاری مردم در جدا کردن صف خود از صف اغتشاشگران بلافاصله پس از سخنان رهبری در حمایت از اجرای طرح، گفت: مردم بصیر و آگاه ایران اسلامی این بار هم تودهنی محکم دیگری به دشمنان اسلام و انقلاب زدند.</p>
      <p>انتهای پیام</p>
    </article>
  </body>
</html>