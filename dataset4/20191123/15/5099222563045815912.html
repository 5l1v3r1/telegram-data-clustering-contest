<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23509380-primarul-turda-fost-exclus-din-psd-edilul-atras-aproape-100-milioane-euro-din-fonduri-europene.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T15:37:00+00:00"/>
    <meta property="og:title" content="Primarul din Turda a fost exclus din PSD. Edilul a atras aproape 100 de milioane de euro din fonduri europene"/>
    <meta property="og:description" content="Primarul orașului Turda, Cristian Matei, a fost exclus din PSD, din cauza „repetatelor încălcări ale statutului”. Surse din partid susțin însă că decizia a fost luată ca urmare"/>
  </head>
  <body>
    <article>
      <h1>Primarul din Turda a fost exclus din PSD. Edilul a atras aproape 100 de milioane de euro din fonduri europene</h1>
      <address><time datetime="2019-11-23T15:37:00+00:00">23 Nov 2019, 15:37</time> by <a rel="author">Redactia</a></address>
      <p><b>Primarul orașului Turda, Cristian Matei, a fost exclus din PSD, din cauza „repetatelor încălcări ale statutului”. Surse din partid susțin însă că decizia a fost luată ca urmare a votului pentru Guvernul Orban dat de parlamentarul Cristian Burciu, din zonă. Municipalitatea din Turda este cunoscută după ce a atras aproape 100 de milioane de euro din fonduri europene pentru finanțarea a 19 proiecte, potrivit Mediafax. </b><br/><br/>Surse din partid spun însă că primarul a fost exclus din cauza deputatului Cristina Burciu, din zona Turda, care a votat pentru învestirea Guvernului Orban și „trebuia dat un semnal că se face curățenie la Turda”.<br/><br/>La rândul său, deputatul PSD Cluj, Horia Nasra, a transmis un comunicat de presă, în care arată că „intrușii cocoțați în fruntea PSD Cluj au încropit nestatutar un birou municipal în Turda și l-au exclus din PSD pe Matei Cristian, primarul municipiului Turda”. <br/><br/>Edilul este cunoscut pentru rezultatele bune pe care le-a avut la nivelul administrației. Astfel, primăria Turda, condusă de Cristian Matei, a semnat în ultima perioadă 13 contracte mari de finanțare din fonduri europene pentru proiecte care se află deja în implementare, la care se adaugă 3 proiecte admise la finanțare și 3 proiecte aflate în faza de evaluare. „Valoarea totală a celor 19 proiecte este de 453 de milioane de lei, adică aproape 100 de milioane de euro”, declara Cristian Matei la începutul lunii noiembrie.</p>
    </article>
  </body>
</html>