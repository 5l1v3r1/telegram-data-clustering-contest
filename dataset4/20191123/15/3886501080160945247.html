<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119701-sasa-radulovic-najavio-zalbu-na-odluku-nemackog-suda-po-tuzbi-dojce-velea?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-23T15:20:04+00:00"/>
    <meta property="og:title" content="Saša Radulović najavio žalbu na odluku nemačkog suda po tužbi Dojče Velea"/>
    <meta property="og:description" content="Pokret Dosta je bilo (DJB) saopštio je danas da je iz medija saznao da je &quot;zemaljski sud u Bonu u potpunosti odbacio tužbu Saše Radulovića protiv agencije Dojče Vele&quot;.U saopštenju DJB piše da će kada tu odluku dobije, uložiti žalbu &quot;jer u prvostepenom postupku sud nije saslušao nijednog svedoka niti je razmatrao nalaz stručnjaka za poreska pitanja iz SAD, Majkla Dž. Dezmonda&quot;.DJB navodi da je tužba protiv Dojče Velea podneta zbog &quot;laži o navodnom poreskom dugu Saše Radulovića u SAD koja je u srpskoj javnosti plasirana samo dva meseca nakon što je DJB 2016. godine ušao u Skupštinu kao najjača opozicija, te da je zatim tim lažima u srpskim medijima mesecima vodjena besomučna kampanja diskreditacije lidera DJB&quot;.U saopštenju se navodi i da je &quot;Majkla Dezmonda u martu ove godine na predlog američkog predsednika Donalda Trampa, Senat SAD imenovao za glavnog savetnika američkog predsednika za pitanja poreske uprave (IRS)&quot;, kao i da je &quot;Dezmondov nalaz ključni dokaz u postupku protiv Dojče Velea jer objašnjava zašto…"/>
  </head>
  <body>
    <article>
      <h1>Saša Radulović najavio žalbu na odluku nemačkog suda po tužbi Dojče Velea</h1>
      <address>
        <time datetime="2019-11-23T15:20:04+00:00">23 Nov 2019, 15:20</time>
      </address>
      <p><b>Pokret Dosta je bilo (DJB) saopštio je danas da je iz medija saznao da je "zemaljski sud u Bonu u potpunosti odbacio tužbu Saše Radulovića protiv agencije Dojče Vele".</b><br/><br/>U saopštenju DJB piše da će kada tu odluku dobije, uložiti žalbu "jer u prvostepenom postupku sud nije saslušao nijednog svedoka niti je razmatrao nalaz stručnjaka za poreska pitanja iz SAD, Majkla Dž. Dezmonda".<br/><br/>DJB navodi da je tužba protiv Dojče Velea podneta zbog "laži o navodnom poreskom dugu Saše Radulovića u SAD koja je u srpskoj javnosti plasirana samo dva meseca nakon što je DJB 2016. godine ušao u Skupštinu kao najjača opozicija, te da je zatim tim lažima u srpskim medijima mesecima vodjena besomučna kampanja diskreditacije lidera DJB".<br/><br/>U saopštenju se navodi i da je "Majkla Dezmonda u martu ove godine na predlog američkog predsednika Donalda Trampa, Senat SAD imenovao za glavnog savetnika američkog predsednika za pitanja poreske uprave (IRS)", kao i da je "Dezmondov nalaz ključni dokaz u postupku protiv Dojče Velea jer objašnjava zašto je neistinit niz tvrdnji koje su plasirane 2016. godine, počev od toga da Saša Radulović duguje više od milion dolara poreza u SAD".<br/><br/>"Predsednik DJB Saša Radulović neće komentarisati odluke nemačkih sudova sve do okončanja postupka koji je još uvek u toku", saopštio je DJB navodeći da je "krajnje neodgovorno i neprofesionalno u javnosti širiti zabludu da bilo koja javna ličnost može ostati dužna milionske iznose za porez u SAD".</p>
    </article>
  </body>
</html>