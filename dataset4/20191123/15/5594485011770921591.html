<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/dokde-se-dokarakhme-nikoy-ne-iska-da-raboti-za-3-bona-v-kraveferma-v-rodopite-i-tya-falira_news710975.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-23T15:50:00+00:00"/>
    <meta property="og:title" content="Докъде се докарахме: Никой не иска да работи за 3 бона в кравеферма в Родопите и тя фалира"/>
    <meta property="og:description" content="Младите търсят работа от 8 до 17 часа. Някои пък предпочитат да са на трудовата борса или да чакат майките й бащите им да им дават пари"/>
  </head>
  <body>
    <article>
      <h1>Докъде се докарахме: Никой не иска да работи за 3 бона в кравеферма в Родопите и тя фалира</h1>
      <h2>Младите търсят работа от 8 до 17 часа. Някои пък предпочитат да са на трудовата борса или да чакат майките й бащите им да им дават пари</h2>
      <address>
        <time datetime="2019-11-23T15:50:00+00:00">23 Nov 2019, 15:50</time>
      </address>
      <p>https://blitz.bg/ikonomika/dokde-se-dokarakhme-nikoy-ne-iska-da-raboti-za-3-bona-v-kraveferma-v-rodopite-i-tya-falira_news710975.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574510331-vvv.jpg"/>
        <figcaption>На снимките: Кошница. Заради липса на работници сме принудени да затворим, казва пред "Агро новини" Валя Каменова</figcaption>
      </figure>
      <p><b>Родопска кравеферма ще затвори врати до края на годината, тъй като стопаните й не могат да си намерят работници. Заплата, която предлагат на семейство кравари, е 3000 лева на месец, пише „Агро новини“.</b><br/><br/>Въпреки това никой не желае да се хване на работа, казва собственичката на стопанството в смолянското село Кошница Валя Каменова.<br/><br/>Липсата на работна ръка е единствената причина дългогодишната учителка по български език Валя и съпругът й – пожарникарят Минчо, да планират затваряне на кравефермата.<br/><br/>Каменови нямат други оплаквания – двамата гледат около 30 дойни крави, като с юниците и телетата животните наброяват 60.<br/><br/>Породата е Българско родопско говедо (БРГ) - кръстоска между аборигенната късорога родопска крава с английската порода Джерсей, селектирана през 1954 г. в комплексната опитна станция в Смолян.<br/><br/>Говедата са под селекционен контрол, а стопанството пета година получава субсидии по мярка 10 от ПРСР 2014-2020 г. “Агроекология и климат”.<br/><br/>Каменови са заявили за подпомагане общо 300 декара собствена и наета с арендни договори земя.<br/><br/>“Заслужава си и сме доволни, но имаме нужда от отмяна, защото не смогваме. От май месец не сме слизали в селото, защото не можем да намерим работници – младите хора не искат да работят.<br/><br/>Търсят работа от 8 до 17 часа. Някои пък предпочитат да са на трудовата борса или да чакат майките й бащите им да им дават пари”, казва Валя Каменова.<br/><br/>И въпреки добрите условия, които семейството предлага – 3000 лв. месечен доход на семейство и почивни дни, никой не иска да полага тежък физически труд в кравефермата в Кошница.<br/><br/>Откъм природни дадености селото е благословено – няма промишлени замърсители и природата е девствено чиста. Селото е заобградено от пасища и ливади с тучна планинска трева.<br/><br/>През селото протича река Арда, увенчана с малкия живописен каньон Горло, наоколо има десет пещери, оттук минава стар римски път за Константинопол, а в близост е крепостта Калето, построена през VI век по времето на император Юстиниан.<br/><br/>Въпреки добрите условия, никой не иска да се занимава със земеделие и животновъдство, нито с развитие на туризъм.<br/><br/>От година на година селото все повече обезлюдява – ако в края на 2015 г., по данни на НСИ, жителите са били 67 души, днес те са по-малко от 50, и то предимно в пенсионна възраст. В цяло село Кошница има само две деца.<br/><br/> </p>
    </article>
  </body>
</html>