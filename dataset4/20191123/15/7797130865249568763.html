<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/SciTech/a546346/Kompjuter-na-Kembridzu-vodio-debatu-sam-sa-sobom.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T15:53:00+00:00"/>
    <meta property="og:title" content="Kompjuter na Kembridžu vodio debatu sam sa sobom"/>
    <meta property="og:description" content="Univerzitet u britanskom Kembridžu, domu najstarijeg debatnog kluba na svetu, video je ove nedelje demonstraciju..."/>
  </head>
  <body>
    <article>
      <h1>Kompjuter na Kembridžu vodio debatu sam sa sobom</h1>
      <address>
        <time datetime="2019-11-23T15:53:00+00:00">23 Nov 2019, 15:53</time>
      </address>
      <p>Univerzitet u britanskom Kembridžu, domu najstarijeg debatnog kluba na svetu, video je ove nedelje demonstraciju onoga što budućnost može doneti: Kompjuter američke firme IBM "Prodžekt dibejter" (Project Debater) - robot koji je već raspravljao s ljudima, prvi put je vodio debatu sam protiv sebe.</p>
      <p>Sala je zaćutala tokom te rasprave u Društvu "Kembridž junion", dok su "dve strane" veštačke inteligencije iznosile svoje pažljivo sastavljene uvodne reči.</p>
      <p>Tema je bila: "Da li bi veštačka inteligencija mogla doneti više štete nego koristi?". </p>
      <p>Veštačka inteligencija "neće moći da donese moralno ispravnu odluku, jer je moral jedinstveno svojstven ljudima", rekao je računar veštačkim, pomalo ženskim glasom. </p>
      <p>"Računar ne može lako donositi moralne odluke, a može dovesti do katastrofe. Veštačka inteligencija može naneti mnogo štete", nastavio je kompjuter. </p>
      <p>Rekao je da veštačka inteligencija može donositi samo odluke za koje je programirana, a "nije moguće programirati je za sve scenarije, to mogu samo ljudi". </p>
      <p>Zatim je mašina promenila stranu, iznoseći protivargumente. </p>
      <p>Veštačka inteligencija "biće velika prednost, jer će ljudima osloboditi vreme koje sada troše na svakodnevne zadatke koji se ponavljaju", rekao je kompjuter drugim glasom koji je ritmično talasao plavi oblik na ekranu dva metra visokog elegantnog monolitnog stuba. </p>
      <p>Članovi Debatnog kluba koji je tokom svoje dvestogodišnje istorije ugostio znamenite ličnosti, među kojima britanskog premijera Vinstona Čerčila, Dalaj Lamu i osnivača "Majkrosofta" Bila Gjetsa, bili su očarani svojim prvim gostom koji nije čovek. </p>
      <p>IBM je najpre, prošle godine, tu tehnologiju prvi put pokrenuo protiv izazivača-čoveka, da bi utvrdio kako se veštačka inteligencija bori sa suprotstavljenim argumentima, i uspešno prikazao napredak te tehnike. </p>
      <p>Za razliku od te prethodne rasprave koja se oslanjala na analizu ogromnog broja članaka iz novina i časopisa, istraživači su ovog puta zatražili i dobili priloge od 1.100 studenata Kembridža i time "nahranili" računar. </p>
      <p>Želeli su da saznaju "da li se tehnologija može upotrebiti da se napravi ubedljiv 'narativ' koji će donosiocu odluka pomoći da donese bolji sud", rekao je naučni vodja projekta Noam Slonim. </p>
      <p>Sistem je morao da identifikuje i razvrsta na čijoj je strani svaki iz mnoštva priloga studenata, da rangira najbolje argumente, da ispravi pravopisne i gramatičke greške, a zatim da na osnovu svega toga sastavi i iznese uverljivu petominutnu izjavu. </p>
      <p>IBM je rekao da je njegovom kompjuteru za ceo taj proces bio potreban svega jedan minut. </p>
      <p>Potencijalne primene te tehnologije uključuju pomoć nekoj kompaniji ili vladi da obradi ankete ili da analizira povratne informacije dobijene od klijenata. </p>
      <p>Veče s jednim kompjuterom u ulozi dveju strana, nije proteklo sasvim bez ljudi. </p>
      <p>Računar, "Prodžekt dibejter" je izlaganje okončao rekavši: "Pređimo na problem blizak mom veštačkom srcu: Tehnologija" i izazvao smeh publike. </p>
      <p>Tada su ljudi-debateri preuzeli reč i rezimirali i zaključili raspravu, šaleći se s kompjuterom kojeg su nazvali "Sveznalica". </p>
      <p>Na kraju su se članovi Kluba glasanjem svrstali uz debatnu stranu koja je rekla da veštačka inteligencija donosi više koristi nego štete i da ima sigurnu budućnost, bar za sada.</p>
    </article>
  </body>
</html>