<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/suduva-sutriuskine-riteriai-a-lygos-bronzos-laimetojai/73367"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-23T15:19:56+00:00"/>
    <meta property="og:title" content="&quot;Sūduvą&quot; sutriuškinę &quot;Riteriai&quot; – A lygos bronzos laimėtojai"/>
    <meta property="og:description" content="Fantastišką pergalę Lietuvos futbolo A lygoje pasiekė bronzos medalius užsitikrinę Vilniaus „Riteriai“."/>
  </head>
  <body>
    <article>
      <h1>"Sūduvą" sutriuškinę "Riteriai" – A lygos bronzos laimėtojai</h1>
      <address>
        <time datetime="2019-11-23T15:19:56+00:00">23 Nov 2019, 15:19</time>
      </address>
      <p>Fantastišką pergalę Lietuvos futbolo A lygoje pasiekė bronzos medalius užsitikrinę Vilniaus „Riteriai“.</p>
      <p>Sostinės vienuolikė 32-ojo turo susidūrime net 5:1 (2:1) sutriuškino Marijampolės „Sūduvą“ ir nutraukė čempionų 16 iš eilės pergalių seriją.</p>
      <p>Abi komandos žaidė pakankamai atvirai – pozicinių atakų buvo gana nedaug. „Riterių“ atakuojantys žaidėjai, kaip įprasta, buvo aštrūs ir sėkmingai sužaista atkarpa pirmo kėlinio viduryje leido jiems išsiveržti į priekį.</p>
      <p>17-ąją minutę šeimininkų sirgaliai džiaugėsi pirmuoju įvarčiu. Donatas Kazlauskas uždirbo baudinį, kurį užtikrintai realizavo Teremas Moffi, nepalikęs šansų į vartų stačiakampį grįžusiam Ignui Plūkui.</p>
      <p>Po 8 minučių antrą sykį šiame A lygos sezone žaidžiantis I. Plūkas dar kartą turėjo traukti kamuolį iš ginamų vartų tinklo. „Riteriai“ surengė žaibišką kontrataką, kuri buvo įprasminta 19-uoju T. Moffi taikliu smūgiu.</p>
      <p>Vis dėlto gana solidžiai žaidusi šeimininkų gynybos liniją kartą subraškėjo. 44-ąją minutę kamuolio baudos aikštelėje sulaukęs Josipas Tadičius nesunkiai jį nukreipė į vartus.</p>
      <p>Antrojo kėlinio pradžioje „Sūduva“ atakavo nuožmiai, tačiau „Riterius“ poroje situacijų išgelbėjo sėkmės šypsnis.</p>
      <p>Savo ruožtu svečiai visiškai kapituliavo prieš T. Moffi. Legionierius iš Nigerijos įspūdingu smūgiu 56-ąją minutę atstatė dviejų įvarčių pranašumą, o 68-ąją bei 77-ąją minutėmis asistavo D. Kazlauskui.</p>
      <p>T. Moffi sąskaitoje po šio mačo – net 20 įvarčių, D. Kazlauskas atliko 12 taiklių smūgių.</p>
      <p>„Sūduva“ daugiau įvarčių pastarąjį kartą praleido tik 2014 metais, kai išvykoje 8:1 nusileido Vilniaus „Žalgiriui“.</p>
      <figure>
        <iframe src="https://www.youtube.com/embed/2svyRf6mshU" width="500" height="315" data-service="Youtube" scrolling="no"/>
      </figure>
    </article>
  </body>
</html>