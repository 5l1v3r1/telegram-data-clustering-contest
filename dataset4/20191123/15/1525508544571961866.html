<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4775959/%D8%AA%D9%82%D9%88%DB%8C%D8%AA-%D8%B2%DB%8C%D8%B3%D8%AA-%D9%81%D9%86%D8%A7%D9%88%D8%B1%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D8%B2-%D8%B8%D8%B1%D9%81%DB%8C%D8%AA-%D8%A8%DB%8C-%D9%86%D8%B8%DB%8C%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%BA%D8%A7%D9%81%D9%84-%D9%86%D8%B4%D9%88%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T15:33:30+00:00"/>
    <meta property="og:title" content="از تولید سوخت و غذا تا داروسازی در دریا تقویت زیست‌فناوری دریایی/ از ظرفیت بی‌نظیر خلیج‌فارس غافل نشویم"/>
    <meta property="og:description" content="خلیج فارس دارای ظرفیت‌های بی‌نظیری است و از مهمترین‌ آنها می‌توان به زیست‌فناوری دریایی اشاره کرد که می‌تواند نقش مهمی در تولید سوخت از جلبک‌ها، تهیه غذا، تامین دارو و ... داشته باشد."/>
  </head>
  <body>
    <article>
      <h1>از تولید سوخت و غذا تا داروسازی در دریا تقویت زیست‌فناوری دریایی/ از ظرفیت بی‌نظیر خلیج‌فارس غافل نشویم</h1>
      <address>
        <time datetime="2019-11-23T15:33:30+00:00">23 Nov 2019, 15:33</time>
      </address>
      <p><b><a href="https://www.mehrnews.com/">خبرگزاری مهر</a>، گروه استان‌ها- محمد غلامحسینی:</b> ویژگی‌های منحصربه‌فرد و موقعیت خاص جغرافیایی استان و شهر بوشهر دست‌به‌دست هم داده‌اند تا پتانسیل عظیمی برای ایفای نقش دانشمندان و فناوران عرصه زیست‌فناوری با رویکرد دریا در این مرزوبوم شکل بگیرد.</p>
      <p>دریا را داروخانه آینده نامیده‌اند، از این نظر که اکوسیستم دریا به نسبت آنچه در خشکی‌های زمین مشاهده می‌کنیم به‌طور شگفت‌انگیزی گوناگونی و پرشماری بیشتری از انواع موجودات زنده را دارا است.</p>
      <p>بشر در سالیان دراز زندگی در روی زمین توانسته است کاربردهای متعددی از گیاهان دارویی را برای تقویت و درمان خود بیابد؛ اما همه آنچه کشف کرده‌ایم در برابر آنچه در ناشناخته‌های این آبی بیکران برای اکتشاف انتظارمان را می‌کشد ناچیز است.</p>
      <p>موجودات دریایی به دلیل غنای بسیار زیاد محیطی که در آن زندگی می‌کنند و تفاوت‌های بنیادین زیستی‌شان، در بدن خود انواع پیچیده‌ای از مولکول‌ها را تولید می‌کنند که نمونه‌های آن‌ها را در موجودات خشکی زی نمی‌توان انتظار داشت.</p>
      <p>این مواد و مولکول‌ها هر یک توان تبدیل‌شدن به یک راه‌حل برای درمان دردهای لاعلاج کنونی بشر را دارا هستند. از پایان دادن به گرسنگی تا درمان سرطان...</p>
      <p>
        <b>توسعه زیست‌فناوری‌ها در بوشهر</b>
      </p>
      <p>مدیر مرکز رشد زیست‌فناوری دریایی خلیج‌فارس در گفت‌وگو با <a href="https://www.mehrnews.com/">خبرنگار مهر</a> اظهار داشت: شهر بوشهر به‌عنوان یک بندر که در طول تاریخ پرفرازونشیب خود دادوستد دریایی را به‌عنوان بخش جدانشدنی از هویت و فرهنگ مردمانش همیشه زنده نگاه داشته است، اکنون این آمادگی را دارد که به لطف بهره‌گیری از دانش‌های نوین و به دست نخبگان جوان و با هدایت اساتید خبره و اهل‌فن این دیار در اقتصاد دانش‌بنیان به‌عنوان قطب فعالیت‌های زیست‌فناوری دریایی با کاربرد در سلامت نقش خود را به‌خوبی ایفا کند.</p>
      <p>سید همام‌الدین جوادزاده اضافه کرد: ارتباط تنگاتنگ میان دانشگاه‌های علوم پزشکی، خلیج‌فارس و همچنین پارک علم و فناوری استان بوشهر در سالیان گذشته موجب شکل‌گیری بنیان‌هایی قدرتمند در اکوسیستم فناوری این استان شده است.</p>
      <figure>
        <img src="https://media.mehrnews.com/d/2019/03/25/4/3082961.jpg"/>
      </figure>
      <p>وی بیان کرد: خروجی این ظرفیت‌ها تاکنون علاوه بر تألیفات علمی متعدد در زمینه آینده دانشگاه‌ها و اقتصاد دانشی در بعد ملی و بین‌المللی، شرکت‌های زایشی و دانش‌بنیان شاخصی در عرصه زیست‌فناوری بوده است که به‌نوعی برند برای بوشهر تبدیل‌شده‌اند.</p>
      <p>جوادزاده تصریح کرد: وجود صدها کیلومتر خط ساحلی با خلیج نیلگون همیشه فارس در کنار نیروی کار دانشی خبره در بستر خلق‌شده از هماهنگی بین دانشگاه‌ها و پارک علم و فناوری استان همه‌چیز را برای علاقه‌مندان به سرمایه‌گذاری در عرصه زیست‌فناوری دریا که خروجی‌های اقتصادی آن از ارزش‌افزوده فوق‌العاده چشمگیری برخوردار است را فراهم کرده است.</p>
      <p>وی تصریح کرد: این شروعی خواهد بود برای ایفای نقش اقتصاد دانش‌بنیان نوینی برای استان بوشهر که اکنون به‌عنوان پایتخت انرژی ایران شناخته می‌شود.</p>
      <p>
        <b>توسعه زیست فناوری پزشکی دریایی</b>
      </p>
      <p>عضو پیوسته فرهنگستان علوم پزشکی جمهوری اسلامی ایران در گفت‌وگو با <a href="https://www.mehrnews.com/">خبرنگار مهر</a> در ارتباط با تعریف زیست‌فناوری و زیست‌فناوری دریایی اظهار داشت: سازمان همکاری و توسعه اقتصادی(‏OECD‏)، زیست‌فناوری را به‌صورت «کاربرد علم و فناوری ‏پیرامون ارگانیسم‌های زنده و همچنین بخش‌هایی از آن‌ها، محصولات و مدل‌های وابسته به آن‌ها، ‏جهت تغییر مواد زیستی زنده و غیرزنده این ارگانیسم‌ها برای تولید دانش، محصولات و خدمات» ‏تعریف می‌کند.</p>
      <p>پروفسور ایرج نبی پور اضافه کرد: زیست‌فناوری دریایی به‌صورت یک دانش میان‌رشته‌ای با مشارکت دانشمندان ‏گستره‌های گوناگون، از تنوع عظیم اکوسیستم‌های دریایی و ژنتیک منحصربه‌فرد ارگانیسم‌های آن ‏جهت توسعه محصولات مفید و ساخت مواد کاربردی بهره می‌برد.</p>
      <p>وی افزود: به زبانی دیگر، زیست‌فناوری ‏دریایی با به‌کارگیری تکنیک‌های زیست‌فناوری، مولکولی، بیولوژی سلولی و بیوانفورماتیک، ‏محصولات و فرایندهای با کاربرد مفید از ارگانیسم‌های دریایی تولید می‌کند. این دانش، دریاها و ‏اقیانوس‌ها را برای توسعه مواد دارویی نوین، محصولات شیمیایی، آنزیم‌ها و دیگر محصولات صنعتی ‏و فرایندها مورد اکتشاف قرار می‌دهد.‏</p>
      <figure>
        <img src="https://media.mehrnews.com/d/2019/11/13/4/3294128.jpg"/>
      </figure>
      <p>‏<b>گستره‌های زیست فناوری دریایی</b></p>
      <p>رئیس مرکز تحقیقات زیست‌فناوری دریایی خلیج‌فارس دانشگاه علوم پزشکی بوشهر در خصوص گستره‌های زیست‌فناوری دریایی بیان کرد: زیست‌فناوری دریایی، دانشی است که عمیقاً مسائل و چالش‌های بزرگ قرن بیست و یکم در زمینه ‏سلامت، انرژی، غذا، محیط‌زیست و محصولات و فرایندهای صنعتی را در صدر پژوهش‌های خود ‏قرار داده است.</p>
      <p>وی بیان کرد: زیست‌فناوری دریایی در گستره انرژی به تولید انرژی زیستی از ارگانیسم‌های دریایی، تولید سوخت ‏زیستی و توسعه شیوه‌ها و ابزارهایی برای کشت و فرمان پذیری ‏میکروآلگ‌ها باهدف بهبودی در کارایی می‌پردازد.</p>
      <aside>زیست فناوری دریایی، دانشی است که عمیقاً مسائل و چالش های بزرگ قرن بیست و یکم در زمینه ‏سلامت، انرژی، غذا، محیط زیست و محصولات و فرایندهای صنعتی را در صدر پژوهش های خود ‏قرار داده است</aside>
      <p>نبی‌پور خاطرنشان کرد: زیست‌فناوری دریایی در گستره صنایع غذایی، ‏توسعه شیوه‌های نوآورانه بر پایه فناوری برای کشت و پرورش ‏گونه‌های آبزیان دریایی و ارائه و یا افزایش کارایی و کیفیت محصولات غذایی دریایی با معرفی گونه‌های جدید برای کشت و پرورش از طریق درک بهتر بنیان مولکولی و فیزیولوژیک تولیدمثل، رشد و ‏نمو و کنترل این فرایندها، توجه نشان می‌دهد.</p>
      <p>وی تصریح کرد: زیست‌فناوری دریایی در گستره محیط‌زیست، توسعه فناوری‌های مقرون‌به‌صرفه گندزدایی همراه با فرآوری ترکیبات گندزدا بر پایه مهندسی سطح و نیز توسعه ابزارهای نوین پیشرفته بر پایه فناوری‌های امیکس و حس‌گرهای زیستی خودکار برای پایش و پاک‌سازی سواحل و محیط‌زیست‌های دریایی آلوده را مدنظر قرار می‌دهد.‏</p>
      <p>عضو پیوسته فرهنگستان علوم پزشکی جمهوری اسلامی ایران تصریح کرد: زیست‌فناوری دریایی در گستره محصولات و فرایندهای صنعتی نیز به تولید پلیمرهای زیستی دریایی، تولید محصولات ‏پروتئینی و آنزیمی، تولید مکمل‌های غذایی و افزودنی‌های غذایی و نیز ‏بیان پروتئین‌ها و آنزیم‌های دریایی در میزبان مناسب برای کاربردهای صنعتی می‌پردازد.</p>
      <p>وی گفت: مرکز تحقیقات زیست‌فناوری دریایی خلیج‌فارس نیز کوشش‌های خود را بر گستره سلامت نهاده است که هدف این گستره کشف داروهای جدید، تولید حس‌گرهای ‏زیستی و کیت‌های تشخیص پزشکی تجاری بر پایه فرآوری‌های مولکولی با منشأ دریایی، توسعه ‏سیستم‌های پیشرفته در کشت و پرورش، کشت مولکولی، کشت بافت، سنتز شیمیایی و ... باهدف ایجاد منابع پایدار و نوین در صنعت دارو و محصولات کاربردی در مراقبت‌های ‏سلامت و نیز تولید مکمل‌ها و افزودنی‌های غذایی با منشأ آبزیان دریایی است.‏</p>
      <p>
        <b>‏تولید سوخت غذا و مواد دارویی</b>
      </p>
      <p>نبی‌پور در پاسخ به این سؤال <a href="https://www.mehrnews.com/">خبرنگار مهر</a> که چه‌ پیش‌ران‌هایی برای بازار جهانی زیست‌فناوری دریایی وجود دارد اظهار داشت: عمده‌ترین پیش‌ران‌ها برای این بازار وجود تقاضا در پنج حوزه داغ است.</p>
      <p>وی ادامه داد: داغ‌ترین آن‌ها کاربرد ‏جلبک‌های دریایی و میکروآلگ‌ها در تولید سوخت زیستی است که خوشبختانه کشور ما در این ‏زمینه در منطقه در سایه تلاش‌های دکتر معظمی در سازمان پژوهش‌های علمی و ‏صنعتی کشور، پیشرو بوده است و هم‌اکنون نیز در معاونت علمی ریاست جمهوری با همکاری بنیاد ‏ملّی نخبگان، نشست‌های دوره‌ای با دانشگاه‌های سراسر کشور برای کار تیمی در این زمینه ‏برگزار می‌شود.‏</p>
      <p>رئیس مرکز تحقیقات زیست‌فناوری دریایی خلیج‌فارس دانشگاه علوم پزشکی بوشهر افزود: دومین حوزه، نیاز رشد یابنده برای ذخایر غذایی بر پایه ایمنی محیط‌زیست برای تولید پایدار ‏است.</p>
      <figure>
        <img src="https://media.mehrnews.com/d/2016/05/01/4/2064049.jpg?ts=1486462047399"/>
      </figure>
      <p>وی ادامه داد: سومین پیش‌ران اقتصادی، صنایع آرایشی و کاربردهای نوین آنزیم‌های دریایی در این حوزه ‏است. چهارمین پیش‌ران، تقاضا برای قارچ‌کش‌های دریایی در بخش کشاورزی است.</p>
      <p>نبی‌پور خاطرنشان کرد: مهم‌ترین ‏پیش‌ران که انقلاب در صنایع دارویی را نوید می‌دهد، کاربرد مولکول‌های با منشأ دریایی، به‌عنوان ‏عوامل درمانی پیشرفته است. هم‌اکنون ایالات‌متحده آمریکا بزرگ‌ترین بازار محصولات زیست‌فناوری را دارد ولی کشور ژاپن، بالاترین سرعت رشد را از خود نشان می‌دهد و پیش‌بینی می‌شود ‏در سال ۲۰۲۰، بازار زیست‌فناوری به رقم ۸.۴ میلیارد دلاری دست یابد.‏</p>
      <p>‏<b>استخراج مواد ضد میکروبی و ضد سلول‌های سرطانی</b></p>
      <p>وی در ارتباط با فعالیت‌های مرکز تحقیقات زیست‌فناوری دریایی خلیج‌فارس افزود: مرکز تحقیقات زیست‌فناوری دریایی خلیج‌فارس از جوان‌ترین مراکز تحقیقاتی دانشگاه علوم ‏پزشکی بوشهر و اولین مرکز تحقیقات زیست‌فناوری دریایی مصوب در میان دانشگاه‌های علوم ‏پزشکی ایران است که به‌صورت ویژه بر روی موضوعات زیست پزشکی دریایی تمرکزیافته است.</p>
      <aside>شناسایی و استخراج مواد فعال زیستی ضد میکروبی، ضد سلول ‏های سرطانی و تنظیم کننده سیستم ایمنی از میکروارگانیسم های دریایی در دستور کار است</aside>
      <p>وی بیان کرد: ‏عمده فعالیت این مرکز تحقیقاتی، شناسایی و استخراج مواد فعال زیستی ضد میکروبی، ضد سلول‌‏های سرطانی و تنظیم‌کننده سیستم ایمنی از میکروارگانیسم‌های دریایی است. همچنین این مرکز پژوهش ‏بر روی سلول‌های بنیادی دریایی برای شناخت فاکتورهای رشد و تنظیم ژنی و مولکولی فرایند رشد ‏را هدف قرار داده است.‏</p>
      <p>نبی‌پور تأکید کرد: بی‌شک شناخت مسائل پایه در سطح زیر سلولی در ارگانسیم‌های دریایی به‌عنوان مدل می‌تواند ‏در شناخت و بهینه کردن مکانیسم‌های رشد و القای سلول‌های بنیادی انسانی بسیار کارگشا باشد. ‏</p>
      <p>وی ادامه داد: از فعالیت‌های نوین مرکز تحقیقات زیست‌فناوری دریایی خلیج‌فارس، ساخت مواد و حسگرهای ‏نانویی با منشأ دریایی و نیز ساخت پلیمرهای زیستی است. این پلیمرهای زیستی که از اسفنج‌ها، مرجان‌ها، جلبک‌ها، سخت‌پوستان، خارپوستان و نرم‌تنان خلیج‌فارس جدا می‌شوند در ترمیم ‏زخم و ترمیم بافتی، به‌عنوان پیوند استخوانی و ساخت داربست‌ها، در مهندسی بافت به کار می‌روند.‏</p>
      <p>
        <b>توسعه مهندسی بافت</b>
      </p>
      <p>عضو پیوسته فرهنگستان علوم پزشکی جمهوری اسلامی ایران در ارتباط با مهندسی بافت به <a href="https://www.mehrnews.com/">خبرنگار مهر</a> گفت: مهندسی بافت یک علم میان‌رشته‌ای است و از توسعه دانش مواد زیستی تکامل‌یافته است و به ‏ترکیب داربست‌ها، سلول‌ها و مولکول‌های فعال زیستی در قالب بافت‌های عملکردی، می‌پردازد. ‏</p>
      <p>وی ادامه داد: دانش زیست‌فناوری دریایی در مورد هر سه رکن کاربردی مهندسی بافت یعنی داربست‌ها، سلول‌ها و مولکول‌های فعال، دارای محصول است و می‌تواند نه‌تنها تولیدات پیشین را بهینه کند بلکه ‏می‌تواند در تأمین هر کدام‌یک از این سه رکن مهندسی بافت نیز به‌صورت نوآورانه ورود کند.</p>
      <p>نبی‌پور اضافه کرد: در ‏مرکز تحقیقات زیست‌فناوری دریایی خلیج‌فارس با کمک‌های سرمایه‌ای معاونت تحقیقات و ‏فناوری وزارت بهداشت، آزمایشگاه‌های نانو بیوتکنولوژی دریایی و مهندسی بافت تجهیز شده که ‏هدف ساخت داربست‌های جدید از زیستمندان دریایی و یا بهینه کردن داربست‌های رایج با ‏مولکول‌های زیستی با منشأ دریایی را دنبال می‌کند.</p>
      <figure>
        <img src="https://media.mehrnews.com/d/2018/02/04/4/2707307.jpg"/>
      </figure>
      <p>وی افزود: هم‌اکنون پژوهشگران در این آزمایشگاه با ‏کمک اساتید دانشگاه‌های آمریکا و ایران، بر روی مواد زیستی بهینه‌شده کار می‌کنند که در ‏ترمیم بافتی آسیب‌های حاصله از سکته قلبی، سیروز کبدی و زخم‌های پوستی، کاربرد دارند.‏</p>
      <p>‏<b>اشاعه دانش بیولوژی دریا</b></p>
      <p>نبی‌پور خاطرنشان کرد: مرکز تحقیقات زیست‌فناوری دریایی خلیج‌فارس تلاش می‌کند که در اشاعه دانش بیولوژی دریا با اهداف کاربردی در زمینه زیست پزشکی و ‏زیست‌فناوری پزشکی دریا، نقش «هاب» را ایفا کند. ازاین‌رو، شناسایی زیست‌مندان دارویی خلیج‌فارس را از یک دهه پیش آغاز کرده است و کتاب‌های گوناگونی را در زمینه شناسنامه توان دارویی ‏جلبک‌ها و جانوران دریایی انتشار داده است که هم‌اکنون در دسترس دانشجویان و پژوهشگران در ‏سراسر کشور قرارگرفته‌اند.</p>
      <p>وی بیان کرد: تیم مجهز غواصی مرکز، برای پیشبرد پروژه‌های تحقیقاتی ‏دانشگاه‌های کشور، خدمات تخصصی خود را ارائه می‌دهد. در این مرکز با حمایت‌های بنیاد ملّی ‏نخبگان، به‌ویژه دکتر ستاری و صندوق حمایت از پژوهشگران، کرسی پژوهشی پزشکی ‏دریایی تأسیس‌شده است که هم‌اکنون در زمینه‌های گوناگون پزشکی دریایی، نقش هاب را در ‏منطقه ایفا می‌کند.</p>
      <p>
        <b>باید هاب زیست‌فناوری دریایی شویم</b>
      </p>
      <p>عضو پیوسته فرهنگستان علوم پزشکی جمهوری اسلامی ایران اضافه کرد: در هزاره جدید، رویکرد تخصصی و رشته محوری که در صدسال گذشته بر فضای آکادمیک ‏دانشگاه‌ها حاکم بوده است، آهسته سیطره خود را ازدست‌داده و جای خود را به رهیافت‌های ‏میان‌رشته‌ای می‌دهد.</p>
      <p>وی ادامه داد: از سوی دیگر، با تغییر پارادایمی در این هزاره، شاهد خلق دانشگاه‌های ‏نسل سوم هستیم که در کنار آموزش و پژوهش، مأموریت سومی تحت عنوان بهره‌برداری از دانش ‏تولید یافته را در سرلوحه کار خود قرار داده‌اند.</p>
      <p>نبی‌پور گفت: با این دو چرخش عظیم در سیاست علمی دانشگاه‌‏ها، از سیاست‌گذاران علمی کشور این درخواست وجود دارد که در انجام فعالیت‌های میان‌رشته‌ای و ایجاد و گسترش مراکز رشد، برای شکوفایی این نوع فناوری‌ها، زمینه‌های لازم را فراهم کنند. برای مثال، فناوری همگرایی همچون نانوزیست پزشکی دریایی، گستره پرهیجانی برای ‏کشف سامانه‌های ترمیم سلولی و مهندسی بافت تا زمینه‌های ساخت و پردازش بافت‌های سه‌بعدی و ارگان‌های هیبرید با منشأ فراورده‌های دریایی را نوید می‌دهد.</p>
      <aside>نانوزیست پزشکی دریایی گستره پرهیجانی برای ‏کشف سامانه های ترمیم سلولی و مهندسی بافت تا زمینه های ساخت و پردازش بافت های سه ‏بعدی و ارگان های هیبرید با منشاء فراورده های دریایی را نوید می دهد</aside>
      <p>وی تصریح کرد: ازاین‌رو، برای شکوفایی ‏چنین فناوری‌هایی، همکاری‌های گسترده با مشارکت فعالان و بازیگران دیگر شامل ذی‌نفع‌ها، ‏سیاست‌گذاران، شرکت‌های دانش‌بنیان، سرمایه‌گذاران، بنیادهای تحقیقاتی و آکادمیک، بسیار ‏محسوس است.</p>
      <p>عضو پیوسته فرهنگستان علوم پزشکی جمهوری اسلامی ایران ادامه داد: هم‌اکنون در قطب پنج کلان منطقه‌های دانشگاه‌های علوم پزشکی کشور، کارگروه ‏توسعه دانش‌های زیست پزشکی دریایی با مشارکت دانشگاه‌های جنوب کشور شکل‌گرفته است ‏که اقدامی بنیادین و فکورانه است.</p>
      <p>وی افزود: در یک فراگرد کلی، از سیاست‌گذاران کشور تقاضا می‌شود ضمن حمایت از چنین شرکت‌های میان‌رشته‌ای و تیمی در ساخت کریدور دانش زیست‌فناوری دریایی و حمایت از شرکت‌های دانش‌بنیان، تلاش کنیم تا بتوانیم نام پرآوازه خلیج‌فارس ‏را در صدر تولیدات زیست‌فناوری دریایی، در سطح جهان طنین‌انداز کنیم.‏</p>
      <figure>
        <img src="https://media.mehrnews.com/d/2017/05/24/4/2469555.jpg"/>
      </figure>
      <p>
        <b>توسعه فعالیت‌های علمی وابسته به جلبک</b>
      </p>
      <p>به گفته کارشناس زیست‌فناوری مرکز رشد علم و فناوری خلیج‌فارس، این مرکز یکی از بخش‌های تخصصی پارک علم و فناوری خلیج‌فارس است که باهدف تحقیق و توسعه و راه‌اندازی صنایع زیست‌فناوری دریا و شرکت‌های دانش‌بنیان در زمینه‌های وابسته به جلبک در سال ۱۳۹۲ تأسیس‌شده است.</p>
      <p>دکتر جاوید اسفندیاری در ارتباط با اهم فعالیت‌های این مرکز به <a href="https://www.mehrnews.com/">خبرنگار مهر</a> گفت: ایجاد بانک ژن از جلبک‌های خلیج‌فارس به‌عنوان پایه فعالیت‌های تحقیقاتی و فناورانه و انجام فعالیت‌های پژوهشی و مطالعاتی در راستای شناسایی ظرفیت‌های اقتصادی جلبک‌ها ازجمله فعالیت‌ها است.</p>
      <p>وی اضافه کرد: در حال حاضر حدود ۵۰ گونه مختلف از جلبک‌های دریایی جداسازی شده است که بسته به نیاز محققان در اختیار آن‌ها قرار می‌گیرد.</p>
      <p>اسفندیاری از ارائه خدمات تخصصی آزمایشگاهی و پشتیبانی به سایر مراکز تحقیقاتی و مطالعاتی در زمینه جلبک‌های دریایی خبر داد و افزود: کمک به تشکیل و توسعه تیم‌های نوآور، هسته‌ها و شرکت‌های دانش‌بنیان در حوزه زیست‌فناوری و هدایت فعالیت‌های تحقیقاتی به سمت تولید ثروت از میکروآلگ از دیگر اقدامات بوده است.</p>
    </article>
  </body>
</html>