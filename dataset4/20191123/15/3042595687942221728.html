<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-fjerne-gullklokka/71853610"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T15:29:00+00:00"/>
    <meta property="og:title" content="Vil fjerne gullklokka"/>
    <meta property="og:description" content="Rådmannen i Stange vil droppe utdeling av gullklokker til ansatte som har jobbet i 25 år for kommunen. Innsparingen vil utgjøre 0,15 promille av det totale budsjettet."/>
  </head>
  <body>
    <article>
      <h1>Vil fjerne gullklokka</h1>
      <h2>Rådmannen i Stange vil droppe utdeling av gullklokker til ansatte som har jobbet i 25 år for kommunen. Innsparingen vil utgjøre 0,15 promille av det totale budsjettet.</h2>
      <address><time datetime="2019-11-23T15:29:00+00:00">23 Nov 2019, 15:29</time> by <a rel="author">NTB I</a></address>
      <p>Gullklokker gis til ansatte i kommunen etter 25 år, som en påskjønnelse for lang og tro tjeneste. Nå vil rådmannen i Stange fjerne gaven for å spare penger.</p>
      <p>- Jeg synes egentlig dette er litt smålig. Det er en fin tradisjon til de som har stått i jobben i 25 år. Jeg blir lei meg hvis jeg ikke får den nå, sier Vigdis Fjæstad Engeskaug som jobber som kokk på Ottestad bo- og servicesenter, og som etter planen skal få klokke neste år, til <a href="https://www.nrk.no/innlandet/radmannen-i-stange-vil-fjerne-gullklokka-til-ansatte-for-lang-og-tro-tjeneste-1.14792908?utm_source=share_mailer&amp;utm_medium=email&amp;utm_campaign=share_post">NRK</a>.</p>
      <p>Rådmannen ønsker å frigi 250 000 kroner per år til det trange kommunebudsjettet ved å droppe utdelingen av klokker fra neste år. Klokkene utgjør 0,15 promille av det totale budsjettet på 1,6 milliarder kroner.</p>
      <h3>Innsparing</h3>
      <p>Økonomisjef Torill Synnøve Hoel i Stange kommune forteller til <a href="https://beta.h-a.no/2019/nyheter/radmannen-vil-fjerne-gullklokka/">Hamar Arbeiderblad</a> , som først omtalte saken, at rådmannen også har foreslått flere mindre spiselige og uspiselige kuttforslag. Hun poengterer at alle steiner er snudd i budsjettforslaget.</p>
      <p>
        <b>- Hvis Stange skal ha netto driftsresultat null i løpet av planperioden må vi ned 44 millioner på driften. Vi har ikke råd til gullklokker, sier hun.</b>
      </p>
      <p>Til NRK forteller rådmann i Stange, Kaia Eide Dørum, at hun forstår at det er et upopulært forslag, og at det ikke må forstås som at hun ikke ser betydningen av jobben de ansatte gjør.</p>
      <p>Det er kommunestyret i Stange som til syvende og sist avgjør om gullklokkene vil bli delt ut også neste år.</p>
    </article>
  </body>
</html>