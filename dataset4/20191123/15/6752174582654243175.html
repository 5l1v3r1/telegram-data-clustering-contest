<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-magyar-ceg-oldja-meg-kina-parkolasi-nehezsegeit/"/>
    <meta property="og:site_name" content="lokál"/>
    <meta property="article:published_time" content="2019-11-23T15:10:55+00:00"/>
    <meta property="og:title" content="Magyar cég oldja meg Kína parkolási nehézségeit "/>
    <meta property="og:description" content="Egy az Eximbank és a GB &amp; Partners által támogatott magyar cég segít megoldani a rohamléptekkel fejlődő Kína parkolási nehézségeit - számol be a Ripost. "/>
  </head>
  <body>
    <article>
      <h1>Magyar cég oldja meg Kína parkolási nehézségeit </h1>
      <address><time datetime="2019-11-23T15:10:55+00:00">23 Nov 2019, 15:10</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2019/11/kinaiparkolas-1280x960.jpeg"/>
      </figure>
      <p>
        <b>Egy az Eximbank és a GB &amp; Partners által támogatott magyar cég segít megoldani a rohamléptekkel fejlődő Kína parkolási nehézségeit – számol be a <a href="https://ripost.hu/politik/magyar-ceg-oldja-meg-kina-parkolasi-nehezsegeit-2173808/">Ripost</a>. </b>
      </p>
      <p>November 30-án Yangzhongban indul el az EPS Global által kiépített okosparkolási rendszer éles üzeme. </p>
      <p>A rendszer lényege, hogy az utcák elején elhelyezett LED-kijelzős táblák segítségével tudatni lehet az autósokkal, hogy az adott szakaszon éppen hány parkolóhely érhető el. Ehhez a vállalat érzékelőket helyezett el szerte a városban, amelyre ha egy autó ráhajt, az elküldi az információt a rendszer számára. </p>
      <p>Azonban nem csak a táblák segítenek a tájékozódásban, hiszen a felhasználók egy mobilos applikáció segítségével is képesek követni, hogy éppen hol van üres hely, továbbá az applikáció navigációs funkciója a szabad parkolóhelyhez irányítja az autóvezetőket. A projekt első fázisa 2018-ban fejeződött be, amikor Yangzhong városában 2350 parkolóhelyet építettek ki, amelyből ezret fel is szereltek a vállalat által tervezett geomagnetikus szenzorral, emellett pedig 39 LED-kijelző is segíti az autósok tájékoztatását – <a href="https://ripost.hu/politik/magyar-ceg-oldja-meg-kina-parkolasi-nehezsegeit-2173808/">tudatja a portál</a>.</p>
      <p>A rendszer minden fizetési módot elfogad, a készpénzen kívül. Ugyan továbbra is szükség lesz parkolóőrökre, főleg a rendszer indulásakor, azonban létszámukat folyamatosan csökkenteni fogják. Amíg viszont a lakosság szokja az új szisztémát, addig a parkolóőröknél is lehet fizetni, akik el is tudják majd magyarázni az ügyfeleknek, hogy mi a teendő a parkolás indításakor, és annak lezártakor. </p>
      <p>Kínában rendkívül elterjedt a mobilos fizetés, ezért az ügyfelek a legtöbb esetben alkalmazások segítségével indítják majd el a parkolást. </p>
      <p>Amennyiben valaki leparkol, de mégis elfelejti elindítani a díjfizetést, a szenzor erről értesítést küld a parkolóőr készülékére. A parkolóőr ennek alapján meg tudja találni a vétkest, de büntetés helyett ebben az esetben csak elindítja a díjfizetést attól a ponttól számítva, amikor az érzékelő észlelte az autó megérkezését. Az is előfordulhat, hogy valaki elfelejti leállítani a díjfizetést, de az okos-rendszer ezt is érzékeli, és értesítést küld a felhasználó telefonjára, így elkerülhető az a kellemetlen szituáció, hogy valaki még akkor is fizeti a szolgáltatást, amikor már rég elhagyta a parkolóhelyet. </p>
    </article>
  </body>
</html>