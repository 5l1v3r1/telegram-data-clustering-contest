<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743256"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T15:49:00+00:00"/>
    <meta property="og:title" content="พุทธศาสนิกชนชาวแปดริ้ว ร่วมเทปูนหล่อพระพุทธรูป"/>
    <meta property="og:description" content="พลังศรัทธา พุทธศาสนิกชนชาวแปดริ้ว และใกล้เคียง ร่วมเทปูนหล่อพระพุทธรูปองค์ใหญ่ปางมารวิชัย (หลวงพ่อสมปรารถนา) วัดไชยภูมิธาราม"/>
  </head>
  <body>
    <article>
      <h1>พุทธศาสนิกชนชาวแปดริ้ว ร่วมเทปูนหล่อพระพุทธรูป</h1>
      <address>
        <time datetime="2019-11-23T15:49:00+00:00">23 Nov 2019, 15:49</time>
      </address>
      <p>
        <b>พลังศรัทธา พุทธศาสนิกชนชาวแปดริ้ว และใกล้เคียง ร่วมเทปูนหล่อพระพุทธรูปองค์ใหญ่ปางมารวิชัย (หลวงพ่อสมปรารถนา) วัดไชยภูมิธาราม</b>
      </p>
      <p>เมื่อเร็วๆนี้ ที่วัดไชยภูมิธาราม  หรือ วัดท่าอิฐ ต.บางพระ  อ.เมืองฉะเชิงเทรา  ได้จัดพิธีบวงสรวงพระพุทธรูปองค์ใหญ่ปางมารวิชัย  หรือ หลวงพ่อสมปรารถนา   โดยมี พุทธศาสนิกชนชาวจังหวัดฉะเชิงเทรา และจังหวัดใกล้เคียง  มาร่วมพิธีเป็นจำนวนมาก  จากนั้นเวลา 09.09 น. ได้จัดพิธีหล่อพระพุทธรูปองค์ใหญ่ปางมารวิชัย หลวงพ่อสมปรารถนา   โดยมี พล.ต.ท.พินิจ  จารุสมบัติ ประธานสภาวัฒนธรรมไทย-จีน และส่งเสริมความสัมพันธ์  เป็นประธานในพิธีพร้อมด้วย นายสุวิทย์  คำดี  อดีตผู้ว่าราชการจังหวัดฉะเชิงเทรา เป็นประธานพิธี นายฐากูร  ชวนะพงศ์  ปลัดจังหวัดฉะเชิงเทรา  นายอาทร  ช่วยณรงค์ อดีดกำนันตำบลบางพระ  หน.ส่วนราชการ ผู้นำท้องถิ่น คณะกรรมการวัด และพุทธศาสนิกชนเข้าร่วมพิธีเป็นจำนวนมาก  โดยมี พระราชปริยัติสุนทร เจ้าคณะจังหวัดฉะเชิงเทรา ผู้ช่วยเจ้าอาวาสวัดโสธรวรารามวรวิหาร เป็นประธานฝ่ายสงฆ์  ร่วมด้วย พระครูใบฎีกาทองหยิบ ปญญาปยุตโต เจ้าอาวาสวัดไชยภูมิธาราม  พระภิกษุสงฆ์  ร่วมประกอบพิธีทางศาสนา  และทอดผ้าป่าสามัคคี    ภายหลังเสร็จพิธีสงฆ์  พุทธศาสนิกชนที่มาร่วมงานได้ร่วมกันต่อเป็นแถวยาว เพื่อร่วมกันเทปูนหล่อพระพุทธรูปองค์ใหญ่ปางมารวิชัย หลวงพ่อสมปรารถนา จากช่วงหน้าตักถึงช่วงท้อง  ด้วยความสามัคคี และความศรัทธาในพระพุทธศาสนา สร้างความเป็นสิริมงคล   โดยบรรยากาศภายในงานก็เต็มไปด้วยความอบอุ่น และอิ่มเอมใจของผู้ที่มาร่วมทำบุญในวันนี้   ซึ่งทางวัดยังได้จัดซุ้มอาหารคาว –หวาน  หลาย 10 ซุ้ม เพื่อให้ประชาชนที่เข้ามาร่วมงานทำบุญฯรับประทานอาหารโดยทั่วกัน   </p>
      <figure>
        <img src="https://www.dailynews.co.th/admin/upload/20191123/news_jAtoEEnyIK230141_533.jpg?v=20191124005?v=6716"/>
      </figure>
      <p> <br/>สำหรับพระพุทธรูปองค์ใหญ่ที่จัดสร้างขึ้น เป็นพระใหญ่ปางมารวิชัย หรือ หลวงพ่อสมปรารถนา หน้าตักกว้าง 10 เมตร สูงประมาณ 24 เมตร  ส่วนด้านล่างองค์พระใหญ่ เป็นอาคารอเนกประสงค์  โดยมีเสาใหญ่รององค์พระ12ต้นๆ  และเสาต้นเล็กรอบองค์พระ 87ต้นๆ  รวมทั้งหมด99 ต้น  โดยสถานที่สร้างพระใหญ่ อยู่บริเวณหน้าวัดไชยภูมิธาราม หรือ วัดท่าอิฐ ติดริมแม่น้ำบางปะกง  เพื่อให้พุทธศาสนิกชนได้กราบสักการะและขอพรเพื่อความเป็นสิริมงคล และเป็นสถานที่ท่องเที่ยวแห่งใหม่ของจังหวัดฉะเชิงเทรา  โดยในวันที่  23 – 24 พ.ย. นี้ ทำพิธีหล่อองค์พระใหญ่ หลวงพ่อสมปรารถนา จากช่วงหน้าตักถึงช่วงท้อง  และในวันที่ 27 -28 พ.ย. จะทำการหล่อจากช่วงท้องถึงหน้าอก  จากนั้นในวันที่ 30 พ.ย. – วันที่ 1 ธ.ค. 2562 จะทำพิธีบรรจุองค์พระปฐม และพระบรมสารีริกธาตุ พร้อมหล่อเศียรพระใหญ่ หลวงพ่อสมปรารถนา จึงขอเชิญชวนพุทธศาสนิกชนผู้มีจิตศรัทธาร่วมพิธีโดยพร้อมเพรียงกัน</p>
      <figure>
        <img src="https://www.dailynews.co.th/admin/upload/20191123/news_dLjtITQcoL230141_533.jpg?v=20191124005?v=2388"/>
      </figure>
      <figure>
        <img src="https://www.dailynews.co.th/admin/upload/20191123/news_YvKoNwwukx230142_533.jpg?v=20191124005?v=4787"/>
      </figure>
    </article>
  </body>
</html>