<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386280/galatasaraydan-son-38-sezonun-en-kotu-gol-performansi"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T15:20:00+00:00"/>
    <meta property="og:title" content="Galatasaray'dan son 38 sezonun en kötü gol performansı"/>
    <meta property="og:description" content="Son dönemdeki skorer oyuncu eksikliğini tamamlamak için kadrosuna dünyaca ünlü Kolombiyalı futbolcu Radamel Falcao ile Rumen Florin Andone'yi dahil eden sarı-kırmızılı takım, sezonun geride kalan bölümünde skor anlamında istenilen mücadeleyi ortaya koyamadı."/>
  </head>
  <body>
    <article>
      <h1>Galatasaray'dan son 38 sezonun en kötü gol performansı</h1>
      <h2>Süper Lig'in geride kalan bölümündeki performansıyla beklentilerin uzağında kalan son iki sezonun şampiyonu Galatasaray, özellikle gol yollarında büyük sorun yaşıyor.</h2>
      <address>
        <time datetime="2019-11-23T15:20:00+00:00">23 Nov 2019, 15:20</time>
      </address>
      <p>Son dönemdeki skorer oyuncu eksikliğini tamamlamak için kadrosuna dünyaca ünlü Kolombiyalı futbolcu Radamel Falcao ile Rumen Florin Andone'yi dahil eden sarı-kırmızılı takım, sezonun geride kalan bölümünde skor anlamında istenilen mücadeleyi ortaya koyamadı.</p>
      <p>Aşil tendonunda rahatsızlığı bulunan Falcao uzun süredir takımdan ayrı kalırken, Andone ise 11. haftada Gaziantep Futbol Kulübü ile oynanan müsabakada ciddi bir sakatlık geçirdi.</p>
      <p>Adem Büyük ve Ryan Babel ile de hücumda etkili olmaya çalışan Galatasaray, Süper Lig'in ilk 12 haftasında sadece 13 kez ağları havalandırdı. Sarı-kırmızılı takım, bu karşılaşmaların 5'inde gol atmayı başaramadı.</p>
      <h3>1981-1982 sezonundan sonra en kötüsü</h3>
      <p>Galatasaray, 12. haftalar itibarıyla son 38 sezonun en kötü hücum performansını sergiledi.</p>
      <p>Sarı-kırmızılı takım, ligde 12. haftalar dikkate alındığında bu sezondan önce en az golü (10) 1981-1982'de atmıştı.</p>
      <p>Galatasaray, aynı sürede en fazla golü (38) şampiyonluğa ulaştığı 1998-1999 sezonunda kaydetmişti.</p>
      <h3>Son 9 sezonun en kötü başlangıcı</h3>
      <p>Galatasaray, Süper Lig'de puan olarak da son 9 sezonun en kötü başlangıcını yaptı.</p>
      <p>Ligin ilk 12 haftasında 5 galibiyet, 4 beraberlik ve 3 mağlubiyet yaşayan sarı-kırmızılı takım, 19 puan toplayabildi. Galatasaray en son, tarihinin en kötü dönemlerinden birini yaşadığı 2010-2011 sezonunda aynı sürede daha az puan kazanmıştı.</p>
      <p>Sarı-kırmızılı ekip, söz konusu sezonda 5 galibiyet, 1 beraberlik ve 6 mağlubiyet yaşadığı ilk 12 haftayı 16 puanla tamamlamıştı.</p>
      <p>Galatasaray'ın ligde 12. haftalar itibarıyla son 9 sezondaki performansı şöyle:</p>
      <p>Sezon Hafta G B M A Y AV P <br/>2011-12 12 6 4 2 17 10 7 22</p>
      <p>2012-13 12 6 4 2 27 17 10 22</p>
      <p>2013-14 12 6 4 2 19 13 6 22</p>
      <p>2014-15 12 8 1 3 15 15 0 25</p>
      <p>2015-16 12 6 4 2 28 16 12 22</p>
      <p>2016-17 12 7 2 3 18 11 7 23</p>
      <p>2017-18 12 8 2 2 27 14 13 26</p>
      <p>2018-19 12 7 2 3 22 14 8 23</p>
      <p>2019-20 12 5 4 3 13 10 3 19</p>
      <h3>Önemli maçlarda galibiyeti de golü de yok</h3>
      <p>Galatasaray, bu sezon Süper Lig ve UEFA Şampiyonlar Ligi'nde çıktığı 7 önemli karşılaşmada galibiyet ele edemezken, gol atmayı da başaramadı.</p>
      <p>Süper Lig'de şampiyonluk yarışındaki rakiplerinden Fenerbahçe ile golsüz berabere kalan sarı-kırmızılı takım, Beşiktaş ve Medipol Başakşehir'e ise 1-0'lık skorlarla yenildi.</p>
      <p>UEFA Şampiyonlar Ligi'nde ise sahasında PSG ve Real Madrid'e 1-0'lık sonuçlarla mağlup olan Galatasaray, deplasmanda Real Madrid'e 6-0 kaybetti, Club Brugge ile golsüz berabere kaldı.</p>
    </article>
  </body>
</html>