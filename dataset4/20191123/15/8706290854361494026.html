<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/686081/treis-astynomikoi-nekroi-apo-ekrixi-vomvas-stin-kolomvia-mazikes-"/>
    <meta property="og:site_name" content="enikos.gr"/>
    <meta property="article:published_time" content="2019-11-23T15:20:00+00:00"/>
    <meta property="og:title" content="Τρεις αστυνομικοί νεκροί από έκρηξη βόμβας στην Κολομβία - Μαζικές διαδηλώσεις στη χώρα - ΒΙΝΤΕΟ"/>
    <meta property="og:description" content="Έκρηξη βόμβας σε αστυνομικό τμήμα, στην Κολομβία, σημειώθηκε το βράδυ της Παρασκευής..."/>
  </head>
  <body>
    <article>
      <h1>Τρεις αστυνομικοί νεκροί από έκρηξη βόμβας στην Κολομβία - Μαζικές διαδηλώσεις στη χώρα - ΒΙΝΤΕΟ</h1>
      <address>
        <time datetime="2019-11-23T15:20:00+00:00">23 Nov 2019, 15:20</time>
      </address>
      <p>Έκρηξη βόμβας σε αστυνομικό τμήμα, στην <a href="http://www.enikos.gr/international/686030/ekklisi-tou-proedrou-tis-kolomvias-gia-ethniko-dialogo">Κολομβία</a>, σημειώθηκε το βράδυ της Παρασκευής, με αποτέλεσμα τρεις αστυνομικοί να σκοτωθούν και επτά ακόμη να τραυματιστούν, όπως ανακοίνωσαν οι αρχές.</p>
      <p>Η βομβιστική επίθεση έγινε λίγο μετά τις <a href="http://www.enikos.gr/international/686024/tetameni-i-katastasi-stin-kolomvia-apagoreftike-i-kykloforia-se-t">μαζικές διαδηλώσεις</a>, στις οποίες συμμετείχαν χιλιάδες διαδηλωτές, στην Μπογκοτά, όπου σημειώθηκαν μικρής έκτασης επεισόδια.</p>
      <p>Οι δύο από τους επτά τραυματίες είναι σε σοβαρή κατάσταση, όπως ανακοίνωσε ο γραμματέας του δημάρχου Χάιμε Ασπρίγια. Δήλωσε επίσης ότι η δημαρχία θα ανακοινώσει την επιβολή απαγόρευσης της κυκλοφορίας στην πόλη ως την Κυριακή προκειμένου να διασφαλιστεί η δημόσια τάξη και η ασφάλεια των κατοίκων.</p>
      <p>Οι τοπικές αρχές αποκλείουν η επίθεση αυτή να συνδέεται με το κίνημα διαμαρτυρίας εναντίον του προέδρου της Κολομβίας Ιβάν Ντούκε και εκτιμούν ότι ευθύνονται γι’ αυτήν ένοπλες οργανώσεις που δρουν στην Κάουκα, μια περιοχή στρατηγικής σημασίας για τη διακίνηση μαριχουάνας και κοκαΐνης. «Είναι μια επίθεση οργανωμένων ομάδων που διαθέτουν μέσα και συνδέονται με τα ναρκωτικά», τόνισε ο Ασπρίγια.</p>
      <figure>
        <iframe data-src="https://twitter.com/ELTIEMPO/status/1198067559498682370?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Ντούκε καταδίκασε στο Twitter «αυτή τη δειλή, τρομοκρατική επίθεση», δίνοντας εντολή «στις δυνάμεις της τάξης να εντοπίσουν τους υπεύθυνους» και εκφράζοντας την αλληλεγγύη του προς «τους συγγενείς των ηρώων αυτών».</p>
      <p>Διαφωνούντες πρώην αντάρτες Farc, που έχουν απορρίψει την ειρηνευτική συμφωνία του 2016, μέλη του ELN, της τελευταίας οργάνωσης ανταρτών στην Κολομβία, αλλά και συμμορίες διακίνησης ναρκωτικών μάχονται για τον έλεγχο της επαρχίας Κάουκα, όπου υπάρχουν τεράστιες εκτάσεις ναρκοκαλλιεργειών και από όπου αναχωρούν μεγάλα φορτία ναρκωτικών με προορισμό τις ΗΠΑ.</p>
      <p>Η επαρχία αυτή ήταν πρόσφατα επίκεντρο δολοφονιών ηγετών των αυτοχθόνων και υπέρμαχων των ανθρωπίνων δικαιωμάτων.</p>
      <figure>
        <iframe src="https://www.youtube.com/embed/FqsvCFzVdiA" width="640" height="360" data-service="Youtube" scrolling="no"/>
      </figure>
      <p>Στα τέλη Οκτωβρίου και τις αρχές Νοεμβρίου 16 άνθρωποι σκοτώθηκαν, στην πλειονότητά τους αυτόχθονες, σύμφωνα με τον Συνήγορο του Πολίτη.</p>
      <p>Από την αρχή του έτους το γραφείο στην Κολομβία της Ύπατης Αρμοστείας του ΟΗΕ για τα Ανθρώπινα Δικαιώματα έχει καταγράψει τουλάχιστον 52 δολοφονίες στην περιοχή που ζουν οι αυτόχθονες Νάσα, στο βόρειο τμήμα της Κάουκα.</p>
      <p>Η κυβέρνηση της Κολομβίας έχει ανακοινώσει την ανάπτυξη στην Κάουκα μιας ειδικής δύναμης που αποτελείται από 2.500 στρατιωτικούς για να αντιμετωπίσουν τους αντιφρονούντες των Farc.</p>
      <p>Με πληροφορίες από ΑΠΕ-ΜΠΕ, guardian</p>
      <related>
        <h4>σχετικά άρθρα</h4>
        <a href="http://www.enikos.gr/international/686030/ekklisi-tou-proedrou-tis-kolomvias-gia-ethniko-dialogo%0A%20%20%20%20%0A"/>
        <a href="http://www.enikos.gr/international/686024/tetameni-i-katastasi-stin-kolomvia-apagoreftike-i-kykloforia-se-t%0A%20%20%20%20%0A"/>
        <a href="http://www.enikos.gr/international/685408/i-kolomvia-kleinei-ta-synora-tis-gia-treis-imeres%0A%20%20%20%20%0A"/>
        <a href="http://www.enikos.gr/international/684789/akoma-tesseris-nekroi-stis-diadiloseis-tis-volivias%0A%20%20%20%20%0A"/>
        <a href="http://www.enikos.gr/international/684780/to-iran-proeidopoiei-tous-diadilotes%0A%20%20%20%20%0A"/>
        <a href="http://www.enikos.gr/international/684617/ekrixi-vomvas-me-dyo-nekrous-sti-vagdati%0A%20%20%20%20%0A"/>
        <a href="http://www.enikos.gr/international/683889/nees-mazikes-diadiloseis-sti-chili-photo%0A%20%20%20%20%0A"/>
        <a href="http://www.enikos.gr/international/683392/syria-okto-nekroi-apo-ekrixi-vomvas-stin-periochi-pou-elenchei-i-%0A%20%20%20%20%0A"/>
        <a href="http://www.enikos.gr/international/683196/stis-floges-panepistimio-tis-chilis-kata-ti-diarkeia-eirinikis-di%0A%20%20%20%20%0A"/>
      </related>
    </article>
  </body>
</html>