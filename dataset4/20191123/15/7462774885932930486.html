<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/sabiedriba/hiv-bistami-nezinat-kampana-aicina-iedzivotajus-veikt-hiv-testu/"/>
    <meta property="og:site_name" content="skaties.lv"/>
    <meta property="article:published_time" content="2019-11-23T15:07:00+00:00"/>
    <meta property="og:title" content="“HIV. Bīstami nezināt” – kampaņā aicina iedzīvotājus veikt HIV testu"/>
    <meta property="og:description" content="Rīgas Centrālajā dzelzceļa stacijā sestdien no plkst.12 līdz 16 iekārtots HIV testpunkts, kurā bez maksas var veikt HIV testu."/>
  </head>
  <body>
    <article>
      <h1>“HIV. Bīstami nezināt” – kampaņā aicina iedzīvotājus veikt HIV testu</h1>
      <address><time datetime="2019-11-23T15:07:00+00:00">23 Nov 2019, 15:07</time> by <a rel="author">LNT Ziņas / LETA</a></address>
      <p>Rīgas Centrālajā dzelzceļa stacijā sestdien no plkst.12 līdz 16 iekārtots HIV testpunkts, kurā bez maksas var veikt HIV testu.</p>
      <p>Testa rezultātus iespējams uzzināt pēc 15 minūtēm. Kā novēroja LNT Ziņas, cilvēki stāv rindā, lai veiktu testu.</p>
      <p>Novembra otrajā pusē, tieši pirms Pasaules AIDS dienas, ko atzīmē 1.decembrī, vairāk nekā 30 Eiropas valstīs norisinās ikgadējā Eiropas HIV testēšanās nedēļa, kuras mērķis ir palielināt sabiedrības informētību par to, cik svarīgi ir savlaicīgi un regulāri veikt HIV testu. Latvijā HIV testēšanas aktivitātes šogad notiek no 19.novembra un turpināsies līdz 30.novembrim kampaņas “HIV. Bīstami ir nezināt” laikā.</p>
      <slideshow>
        <figure>
          <img src="https://neskaties.lv/2019/11/2fb3-5dd9249a43b25-672x504.jpeg"/>
        </figure>
        <figure>
          <img src="https://neskaties.lv/2019/11/1666-5dd924a3bea27-672x504.jpeg"/>
        </figure>
        <figure>
          <img src="https://neskaties.lv/2019/11/32bf-5dd924ade5f2e-672x504.jpeg"/>
        </figure>
        <figure>
          <img src="https://neskaties.lv/2019/11/2420-5dd924b759e26-672x504.jpeg"/>
        </figure>
        <figure>
          <img src="https://neskaties.lv/2019/11/b01c-5dd924c043748-672x504.jpeg"/>
        </figure>
        <figure>
          <img src="https://neskaties.lv/2019/11/af5c-5dd924c984490-672x896.jpeg"/>
        </figure>
        <figure>
          <img src="https://neskaties.lv/2019/11/deb5-5dd924d30d8cd-672x896.jpeg"/>
        </figure>
        <figure>
          <img src="https://neskaties.lv/2019/11/6cfb-5dd924dcb6a97-672x504.jpeg"/>
        </figure>
      </slideshow>
      <p>Latvijā daļa sabiedrības joprojām dzīvo maldīgos priekšstatos, ka HIV izplatās tikai specifiskās, ierobežotās sabiedrības grupās, tomēr jau otro desmitgadi HIV ir pārkāpis šo grupu robežas un var apdraudēt ikvienu sabiedrības locekli.</p>
      <p>Kopējais HIV reģistrēto gadījumu skaits tuvojas 8000. Lielākā daļa pacientu HIV iegūst seksuālu kontaktu laikā, tie ir vidēja vecuma cilvēki ar labu izglītību, darbu un sociālo statusu. Tādēļ Testēšanas nedēļas laikā ikviens tiek aicināts uzzināt savu HIV statusu.</p>
      <p>“HIV jomā efektīvākā profilakse infekcijas ierobežošanai ir ārstēšana – HIV pozitīvs cilvēks, kas lieto zāles atbilstoši ārsta ieteikumiem, neturpinās inficēt citus. Taču, lai ārstētos, ir jāzina savs HIV statuss, un HIV tests ir vienīgais veids, kā to noskaidrot,” saka Baltijas HIV asociācijas valdes priekšsēdētāja Inga Upmace.</p>
      <p>Tāpat viņa norādīja, ka Latvijā pārāk maz cilvēku veic HIV testu – ceturtā daļa nezina, ka viņi ir inficēti ar HIV, un turpina izplatīt infekciju.</p>
      <p>“Arī ārstējas mazāk nekā puse no cilvēkiem, kas zina, ka viņiem ir HIV. Pārējie diemžēl turpina izplatīt infekciju. Tādēļ ikkatrs HIV tests, ikkatrs konstatētais gadījums un ikkatrs pacients, kas ārstējas, pasargā citus no inficēšanās,” akcentēja Upmace.</p>
      <p>Pēc Slimību profilakses un kontroles centra (SPKC) datiem par 2018.gadu, kopējais HIV reģistrēto gadījumu skaits Latvijā ir 7669. 2018.gada laikā Latvijā tika konstatēti 326 jauni HIV gadījumi. Latvija HIV gadījumu skaita ziņā, attiecinot pret iedzīvotāju skaitu, ieņem pirmo vietu Eiropas Savienības valstu starpā, informēja Upmace.</p>
    </article>
  </body>
</html>