<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2824152-u-stambuli-vsanuvali-pamat-zertv-golodomoriv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T15:59:00+00:00"/>
    <meta property="og:title" content="У Стамбулі вшанували пам'ять жертв голодоморів"/>
    <meta property="og:description" content="У Стамбулі в неділю, 23 листопада, відбулася акція &quot;Запали свічку&quot;, під час якої вшанували пам'ять жертв голодоморів"/>
  </head>
  <body>
    <article>
      <h1>У Стамбулі вшанували пам'ять жертв голодоморів</h1>
      <h2>У Стамбулі в неділю, 23 листопада, відбулася акція "Запали свічку", під час якої вшанували пам'ять жертв голодоморів</h2>
      <address>
        <time datetime="2019-11-23T15:59:00+00:00">23 Nov 2019, 15:59</time>
      </address>
      <p>Про це повідомляє <a href="https://www.facebook.com/CGUinIstanbul/photos/pb.368919246466635.-2207520000.0./3578526202172574/?type=3&amp;theater">Генеральне консульство України у Стамбулі</a>.</p>
      <p>"Ми вшановуємо пам’ять всіх загиблих внаслідок <a href="https://www.ukrinform.ua/tag-genocid">геноциду</a> голодом... всіх ненароджених... мільйонів українців, знищених тоталітарним сталінським режимом.</p>
      <figure>
        <iframe data-src="https://twitter.com/CGUinIstanbul/status/1198271019301134337?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Акція <a href="https://www.facebook.com/hashtag/%D0%B7%D0%B0%D0%BF%D0%B0%D0%BB%D0%B8%D1%81%D0%B2%D1%96%D1%87%D0%BA%D1%83?epa=HASHTAG">#ЗапалиСвічку</a> у Генконсульстві України в Стамбулі відбулася за участю лідерів кримськотатарського народу Мустафи Джемілєва, Рефата Чубарова, лідерів кримськотатарської громади <a href="https://www.ukrinform.ua/tag-tureccina">Туреччини</a>, посла Андрія Сибіги, генконсула Олександра Гамана, кримських татар та українських дипломатів", - йдеться у повідомленні.</p>
      <p>Як повідомляв Укрінформ, у суботу, 23 листопада, в Україні відзначається День пам'яті жертв голодоморів.У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років - геноцид українського народу, здійснюваний тоталітарним комуністичним режимом СРСР.</p>
      <p>Терор голодом, що діяв в Україні протягом 22 місяців, - це свідома і цілеспрямована політика сталінського уряду, стратегія і тактика якої виконувалася, починаючи з 1928 року. Ця карально-репресивна акція була спрямована на упокорення українського селянства, знищення самостійних селянських господарств - соціально-економічних підвалин української нації. У пікові місяці Голодомору щохвилини в Україні помирало 24 людини. За короткий проміжок часу Москва вбила понад три мільйони українців.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2824140-nadto-dovgo-isnuvanna-golodomoru-prihovuvalosa-trudo.html">Надто довго існування Голодомору приховувалося — Трюдо</a>
      </blockquote>
      <p>У листопаді 2006 року Верховна Рада визнала Голодомор 1932-1933 років геноцидом українського народу. Зі 195 країн світу актом геноциду Голодомор 1932-1933 років в Україні на міждержавному рівні, крім України, визнають 15 держав-членів ООН і держава Ватикан.</p>
    </article>
  </body>
</html>