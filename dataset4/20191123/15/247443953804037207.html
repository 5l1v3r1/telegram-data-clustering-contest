<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://tvoemisto.tv/news/sadovogo_mozhut_vidstoronyty_vid_posady_104677.html"/>
    <meta property="og:site_name" content="Твоє Місто"/>
    <meta property="article:published_time" content="2019-11-23T15:38:00+00:00"/>
    <meta property="og:title" content="Хто замінить Садового, якщо його відсторонять від посади"/>
    <meta property="og:description" content="Днями Спеціальна антикорупційна прокуратура оголосила підозру міському голові у зловживанні владою."/>
  </head>
  <body>
    <article>
      <h1>Хто замінить Садового, якщо його відсторонять від посади</h1>
      <address>
        <time datetime="2019-11-23T15:38:00+00:00">23 Nov 2019, 15:38</time>
      </address>
      <p>
        <b>Днями Спеціальна антикорупційна прокуратура оголосила підозру міському голові у зловживанні владою.</b>
      </p>
      <p>Львівського міського голову Андрія Садового можуть відсторонити від посади. Про це у матеріалі <a href="http://tvoemisto.tv/">Tvoemisto.tv</a>: <a href="http://tvoemisto.tv/exclusive/chy_vidstoronyat_andriya_sadovogo_vid_posady_i_shcho_bude_zi_lvovom_dali_104666.html">«Чи відсторонять Андрія Садового від посади мера та що буде зі Львовом»</a> повідомив адвокат Олег Мицик.</p>
      <p>За його словами, ймовірність закриття кримінального провадження за фактом продажу землі на межі Львова та села Рясне-Руська нідерландській компанії CTP під будівництво індустріального парку близька до нуля. А міський голова – це така посада, що рішення про відсторонення від виконання обов’язків суд ухвалює у 99,9% випадків. Тут, пояснює він, є реальна можливість перешкоджати: впливати на учасників процесу через використання посади, знищення документів тощо.</p>
      <p>Додамо, що у випадку відсторонення Андрія Садового від виконання обов’язків міського голови його функції виконуватиме секретар ЛМР Анатолій Забарило.</p>
      <p><i>«Після оголошення про підозру є два місяці на закінчення справи. Якщо цього не буде, то Андрій Садовий матиме право оскаржити цю підозру в суді. Але, думаю, вони постараються закінчити у двомісячний термін, оскільки провадження розслідується вже тривалий час. </i><i>Найбільшою проблемою є проведення судово-економічної експертизи, що визначає розмір збитків. Якщо його вже визначили, то перешкод для закінчення справи немає»</i>, – говорить Олег Мицик в коментарі<a href="http://tvoemisto.tv/"> Tvoemisto.tv</a>.</p>
      <related>
        <h4>Читайте також:</h4>
        <a href="http://tvoemisto.tv/exclusive/tsogo_roku_ne_ydu_nastupnogo__podumayu_hto_maie_shans_staty_novym_merom_lvova_104276.html"/>
      </related>
      <p>Він додає, що штучні перешкоди може створювати сторона захисту, але в Андрія Садового є мало часу, аби зібрати необхідні аргументи, провести додаткові експертизи тощо.</p>
      <p>Щодо запобіжного захисту, то, зазначає Олег Мицик, найімовірніше це буде застава на велику суму, але є й інші варіанти.</p>
      <p><i>«Запобіжний захід обирають не тому, що суспільство хоче, щоб когось «закрили». Його головне завдання – оцінка ризиків того, чи посадова особа втече, буде ухилятися від розслідування або перешкоджати йому. Чи втече Андрій Садовий? Напевно, ні. Але на запобіжному заході будуть наполягати. Скоріше за все, це буде застава на велику суму. Хоча я не здивуюсь, якщо Андрія Садового візьме на поруки велика кількість народних депутатів», </i>– каже адвокат.</p>
      <p>Олег Мицик додає, що НАБУ мало право затримати Андрія Садового, але цього не зробили.</p>
      <p><i>«Це суттєво»</i>, – говорить він.</p>
      <p>Далі, згідно з Кримінально-процесуальним кодексом, триватиме ознайомлення з матеріалами справи та її скерування до Вищого антикорупційного суду.</p>
      <p>Нагадаємо, що днями Спеціальна антикорупційна прокуратура <a href="http://tvoemisto.tv/news/andriyu_sadovomu_vruchyly_pidozru_u_zlovzhyvanni_vladoyu_104629.html">оголосила підозру</a> міському голові Львова Андрієві Садовому у зловживанні владою. Ідеться про продаж землі на межі Львова та села Рясне-Руська нідерландській компанії CTP під будівництво індустріального парку.</p>
      <p>Це сталось у 2015 році, землю продали за 54 млн гривень. Проте індустріальний парк зводити так і не почали, тому що Генпрокуратура <a href="http://tvoemisto.tv/news/investor_yakyy_planuvav_buduvaty_industrialnyy_park_mozhe_pity_zi_lvova_82070.html">порушила</a> кримінальне провадження за фактом продажу, звинувативши міську владу в тому, що <a href="http://tvoemisto.tv/news/lviv_ta_ryasneruske_dosyagly_kompromisu_v_pytanni_mezh_89629.html">ціну суттєво занизили</a>.</p>
      <p>Зараз же САП говорить ще і про те, що землі Львів продав незаконно, адже юридично вони йому не належали. В Антикорупційній прокуратурі також заявили, що клопотатимуть про обрання Андрієві Садовому запобіжного заходу у вигляді <a href="http://tvoemisto.tv/news/shchob_zibraty_groshi_na_zastavu_andriy_sadovyy_mozhe_zvernutys_do_lyudey_104653.html">застави у 50 млн грн</a>. Клопотання буде розглядати Вищий антикорупційний суд.</p>
      <p>Що думають про це політолог, експерт з інвестицій та що кажуть у прокуратурі – читайте за <a href="http://tvoemisto.tv/exclusive/chy_vidstoronyat_andriya_sadovogo_vid_posady_i_shcho_bude_zi_lvovom_dali_104666.html">посиланням</a>.</p>
      <related>
        <h4>Читайте також:</h4>
        <a href="http://tvoemisto.tv/news/prokuratura_prosytyme_50_milyoniv_gryven_zastavy_dlya_andriya_sadovogo_104638.html"/>
        <a href="http://tvoemisto.tv/news/eksnardep_lyubomyr_zubach_stav_zastupnykom_miskogo_golovy_lvova_103189.html"/>
        <a href="http://tvoemisto.tv/news/sadovyy_zvituvatyme_pro_robotu_vykonavchyh_organiv_translyatsiya_nazhyvo_103171.html"/>
        <a href="http://tvoemisto.tv/news/miskomu_golovi_lvova_pryznachyly_novyh_zastupnykiv_100864.html"/>
        <a href="http://tvoemisto.tv/exclusive/andriy_sadovyy_lviv_otrymaie_toy_hto_matyme_potentsiyu_keruvaty_96555.html"/>
        <a href="http://tvoemisto.tv/news/andriy_sadovyy_bilshe_na_pretenduvatyme_na_posadu_mera_lvova_96049.html"/>
        <a href="http://tvoemisto.tv/exclusive/kudy_i_za_chyy_kosht_miskyy_golova_lvova_andriy_sadovyy_izdyv_tsogo_lita_infografika_95410.html"/>
        <a href="http://tvoemisto.tv/blogs/pro_shcho_movchatyme_sadovyy_pid_chas_zvitu_94429.html"/>
        <a href="http://tvoemisto.tv/news/u_lvovi_proponuyut_vidmovytys_vid_piskosumishi_proty_ozheledytsi_92573.html"/>
        <a href="http://tvoemisto.tv/news/na_peretyni_zelenoi_ta_pymonenka_hochut_buduvaty_ofisy_ta_zhytlo_90972.html"/>
      </related>
    </article>
  </body>
</html>