<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/gallura/2019/11/23/campo-rom-di-olbia-al-via-lo-sgombero-136-956233.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-23T15:45:09+00:00"/>
    <meta property="og:title" content="Sgombero del campo rom di Olbia, il sindaco: &quot;Trovata una sistemazione per le famiglie&quot;"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Sa Corroncedda</h6>
      <h1>Sgombero del campo rom di Olbia, il sindaco: "Trovata una sistemazione per le famiglie"</h1>
      <h2>Il blitz della polizia locale, dopo l'ordinanza giudice di Tempio Pausania</h2>
      <address>
        <time datetime="2019-11-23T15:45:09+00:00">23 Nov 2019, 15:45</time>
      </address>
      <p>"Abbiamo trovato una sistemazione per tutte le persone di etnia rom che sino a oggi abitavano nel campo di Sa Corroncedda, dove la permanenza era revocata in seguito al provvedimento del tribunale di Tempio che abbiamo ricevuto ieri".</p>
      <p>Lo ha dichiarato il sindaco di Olbia, Settimo Nizzi, al termine delle operazioni di <a href="https://www.unionesarda.it/articolo/news-sardegna/gallura/2019/10/03/rifiuti-emergenza-a-olbia-e-il-sindaco-sgombera-il-campo-rom-di-s-136-935587.html">sgombero del campo rom</a> in località Sa Corroncedda.</p>
      <p>L'intervento delle forze dell'ordine ha fatto seguito all'ordinanza del Tribunale di Tempio Pausania.</p>
      <p>Il provvedimento del giudice Marco Contu è una risposta alle gravi condizioni igieniche e sanitarie del campo, in cui risiedono cinque famiglie per un totale di una trentina di persone.</p>
      <p>"Ieri sera è stato fatto un sopralluogo per informare gli interessati di quanto disposto dal gip - ha spiegato il primo cittadino -, gli abitanti hanno chiesto di posticipare lo spostamento di un giorno e d'intesa col magistrato di turno, si è concordato di rinviare le operazioni a stamattina".</p>
      <p>Il sindaco ha riferito che "tutte le strutture ricettive, le case private e il gestore dell'ex hotel Savoia non erano disponibili ad accogliere persone di etnia rom".</p>
      <p>Di conseguenza "abbiamo trovato una soluzione temporanea che salvaguardasse in primis i 15 bambini ancora presenti al campo, ritenendo fondamentale tutelare i nuclei familiari".</p>
      <p>Tre famiglie su cinque sono state sistemate al centro umanitario di via Canova e una in una casa privata, mentre l'ultima ha deciso di risolvere la sua situazione autonomamente.</p>
      <p>"Sono soluzioni temporanee per risolvere l'emergenza e mettere tutti al sicuro", ha affermato l'assessore dei Servizi alla Persona, Simonetta Lai.</p>
      <p>"Chiediamo a tutti i proprietari di case e strutture ricettive di dare disponibilità degli spazi a queste persone perché possano sistemarsi", è l'appello di Settimo Nizzi. "Questa piaga e vergogna della nostra città - ha concluso - diventi nel più breve tempo possibile soltanto un brutto ricordo e permetta a questi nostri concittadini di integrarsi e migliorare la loro e la nostra qualità della vita".</p>
      <p>(Unioneonline/F)</p>
    </article>
  </body>
</html>