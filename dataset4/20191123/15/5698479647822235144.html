<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/23/car-bomb-kills-at-least-10-people-near-syria-border-with-turkey"/>
    <meta property="og:site_name" content="euronews"/>
    <meta property="article:published_time" content="2019-11-23T15:03:25+00:00"/>
    <meta property="og:title" content="انفجار در نزدیکی مرز سوریه با ترکیه جان ۱۰ نفر را گرفت"/>
    <meta property="og:description" content="شهر تل ابیض در جریان عملیات نظامی اخیر ترکیه در خاک سوریه صحنه درگیری های شدید بین نیروهای کرد و ارتش ترکیه و شبه نظامیان وفادار به آنکارا بود."/>
  </head>
  <body>
    <article>
      <h1>انفجار در نزدیکی مرز سوریه با ترکیه جان ۱۰ نفر را گرفت</h1>
      <address><time datetime="2019-11-23T15:03:25+00:00">23 Nov 2019, 15:03</time> by <a rel="author">یورونیوز فارسی </a></address>
      <p>انفجار یک خودروی بمبگذاری شده در شهر تل ابیض در نزدیکی مرز سوریه با ترکیه دستکم ۱۰ کشته بر جای گذاشت.</p>
      <p>بنا به گفته شاهدان و امدادرسانان این انفجار که روز شنبه در یکی از خیابان‌های اصلی تل ابیض روی داد خسارت‌های زیادی به بار آورد.</p>
      <p>شهر تل ابیض در جریان عملیات نظامی اخیر ترکیه در خاک سوریه صحنه درگیری‌های شدید بین نیروهای کرد و ارتش ترکیه و شبه نظامیان وفادار به آنکارا بود.</p>
      <p>طبق اعلام گروه دیده بان حقوق بشر سوریه، مستقر در بریتانیا، چهار نفر از کشته شدگان انفجار روز شنبه افراد غیرنظامی بودند.</p>
      <p>برخی از ساکنان تل ابیض از یگان‌های مدافع خلق (شاخه نظامی حزب اتحاد دموکراتیک سوریه) به عنوان مسئول انفجار روز شنبه یاد کرده‌اند. وزارت دفاع ترکیه نیز یگان‌های مدافع خلق را به دست داشتن در این انفجار متهم کرده است. این در حالی است که یکی از سخنگویان «نیروهای دموکراتیک سوریه» در واکنش به این انفجار از «مزدوران مورد حمایت ترکیه» به عنوان مسئول این حادثه نام برد.</p>
      <p>مصطفی بالی، سخنگوی «نیروهای دموکراتیک سوریه» در صفحه توئیتر خود نوشت: «مزدوران مورد حمایت ترکیه اکنون پس از بیرون راندن اکثریت کردها و غارت کردن تقریبا تمامی مغازه‌ها و خانه‌ها در منطقه کردنشین تل ابیض تلاش می‌کنند با انفجارهایی در مناطق محل سکونت غیرنظامیان بقیه کردها را نیز از خانه و کاشانه‌شان بیرون کنند.»</p>
      <figure>
        <iframe data-src="https://twitter.com/euronewses/status/1198180603671252992" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>نیروهای کرد تاکید می‌کنند که در حال نبرد چریکی با شبه نظامیان مورد حمایت ترکیه هستند اما غیرنظامیان را هدف قرار نمی‌دهند.</p>
      <p>انفجارهایی مشابه انفجار روز شنبه پیش از این در شهرهای عرب‌نشین نزدیک مرز ترکیه که تحت کنترل نیروهای وفادار به آنکارا قرار دارد روی داده بود.</p>
    </article>
  </body>
</html>