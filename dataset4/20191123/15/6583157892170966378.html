<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/ulica-janowska-jest-juz-przejezdna-latwiej-bedzie-przejechac-przez-ul-diamentowa/"/>
    <meta property="og:site_name" content="lublin112.pl"/>
    <meta property="article:published_time" content="2019-11-23T15:32:00+00:00"/>
    <meta property="og:title" content="Ulica Janowska jest już przejezdna. Łatwiej będzie przejechać przez ul. Diamentową"/>
    <meta property="og:description" content="Wczoraj w godzinach wieczornych wznowiony został ruch na ul. Janowskiej w Lublinie. To oznacza, że mniej pojazdów będzie się poruszało ul. Diamentową, a więc korki jakie się tworzyły tam w ostatnim czasie, mają być znacznie mniejsze."/>
  </head>
  <body>
    <article>
      <h1>Ulica Janowska jest już przejezdna. Łatwiej będzie przejechać przez ul. Diamentową</h1>
      <address>
        <time datetime="2019-11-23T15:32:00+00:00">23 Nov 2019, 15:32</time>
      </address>
      <p>
        <b>Wczoraj w godzinach wieczornych wznowiony został ruch na ul. Janowskiej w Lublinie. To oznacza, że mniej pojazdów będzie się poruszało ul. Diamentową, a więc korki jakie się tworzyły tam w ostatnim czasie, mają być znacznie mniejsze.</b>
      </p>
      <p>Tak jak zapowiadał wykonawca, w piątek w godzinach wieczornych wznowiona została możliwość przejazdu ul. Janowską w Lublinie. Przez 10 dni wyłączona z ruchu była jezdnia pod wiaduktem kolejowym. Prowadzone były tam prace związane z przebudową obiektu, realizowane w ramach modernizacji linii kolejowej Lublin – Warszawa.</p>
      <p>Objazdy poprowadzono ulicami Diamentową, Romera, Nałkowskich i Żeglarską. Sprawiło to, że na ul. Diamentowej a także na ul. Romera zaczęły tworzyć się ogromne korki. W godzinach szczytu komunikacyjnego przejazd kilku kilometrów potrafił zająć nawet kilkadziesiąt minut.</p>
      <p>Jak sygnalizowali nam nasi czytelnicy, dochodziło do sytuacji, że niektórzy kierowcy woleli nadrobić kilkanaście kilometrów i z ul. Janowskiej na ul. Jana Pawła II jeździli przez ul. Krężnicką, Zemborzyce, Konopnicę i al. Kraśnicką, co zajmowało im ok. 20 minut. Docierali jednak znacznie szybciej, niż przez ul. Diamentową.</p>
      <p>Wznowienie przejazdu przez ul. Janowską powinno sprawić, że kierowcom łatwiej będzie się teraz poruszać ul. Diamentową. Tam też prowadzone są prace związane z przebudową wiaduktu, jednak korki mają być teraz znacznie mniejsze.</p>
      <p>(fot. lublin112)</p>
    </article>
  </body>
</html>