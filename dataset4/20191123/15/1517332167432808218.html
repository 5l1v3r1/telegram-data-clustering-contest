<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/suicida-a-35-anni-gettandosi-dalla-torre-del-mangia-a-siena-la-gemella-si-uccise-nel-2004/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T15:08:18+00:00"/>
    <meta property="og:title" content="Suicida a 35 anni gettandosi dalla Torre del Mangia a Siena: la gemella si uccise nel 2004"/>
    <meta property="og:description" content="Emergono particolari sconcertanti sul suicidio della 35enne che ieri si è gettata dalla Torre del Mangia in piazza del Campo a Siena: anche la sua sorella gemella si è uccisa nel 2004 quando aveva 20 anni. La donna ha lasciato un biglietto per spiegare le ragione del gesto. Intanto, è caccia all'autore sconosciuto di un video del suicidio che sta circolando in rete: la procura ha aperto un fascicolo per omissione di soccorso'."/>
  </head>
  <body>
    <article>
      <h1>Suicida a 35 anni gettandosi dalla Torre del Mangia a Siena: la gemella si uccise nel 2004</h1>
      <h2>Emergono particolari sconcertanti sul suicidio della 35enne che ieri si è gettata dalla Torre del Mangia in piazza del Campo a Siena: anche la sua sorella gemella si è uccisa nel 2004 quando aveva 20 anni. La donna ha lasciato un biglietto per spiegare le ragione del gesto. Intanto, è caccia all’autore sconosciuto di un video del suicidio che sta circolando in rete: la procura ha aperto un fascicolo per omissione di soccorso”.</h2>
      <address><time datetime="2019-11-23T15:08:18+00:00">23 Nov 2019, 15:08</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>La comunità di Siena è ancora sotto choc per la morte della 35enne che ieri, venerdì 22 novembre, si è gettata dalla<b> Torre del Mangia</b> nella centralissima <b>piazza del Campo</b>, facendo un volo di 88 metri. Secondo gli inquirenti si è trattato di <b>suicidio</b>, dal momento che la protagonista del gesto estremo ha anche lasciato un <b>biglietto</b> per spiegare le ragioni, legate alle difficoltà incontrate nel rapporto con il marito. Originaria del Veneto, risiedeva a <b>Montalcino</b> dal suo matrimonio e aveva <b>due figli di 5 e 7 anni</b>. Una vera e propria tragedia per la sua famiglia, già segnata da un altro pensante lutto: la sorella <b>gemella della vittima</b>, infatti, secondo quanto riporta <i>Il Corriere di Siena</i>, si è uccisa anche lei a Jesolo nel 2004 a soli 20 anni.</p>
      <p>Intanto, nelle ultime ore circolerebbe in rete un <b>video del suicidio</b> della 35enne, su cui non solo stanno indagando le forze dell'ordine ma su cui è intervenuto anche il sindaco <b>Luigi De Mossi</b>. "Simili comportamenti – ha tuonato il primo cittadino – hanno offeso tutta la città e non meritano di essere commentati davanti al <b>dolore</b> di una famiglia colpita da un grave lutto. A nome dell'amministrazione, garantisco la massima disponibilità per qualunque necessità che dovesse occorre in un momento così triste". A quanto pare, infatti, subito dopo la <b><a href="https://www.fanpage.it/attualita/ragazza-precipita-dalla-torre-del-mangia-a-siena-e-muore-ipotesi-suicidio/">tragedia</a></b> avrebbero cominciato a circolare sulle chat <b>Whatsapp</b> alcune immagini riprese da uno <b>sconosciuto</b>, che si è persino avvicinato al corpo senza vita della 35enne, noncurante della gravità del gesto. Come se ciò non bastasse, ha anche condiviso il filmato, che ha cominciato a circolare sul web. La procura ha pertanto aperto un fascicolo per <b>omissione di soccorso</b> ed è partita la <b>caccia all'autore</b>. I carabinieri, si legge in una nota, "stanno già raccogliendo le immagini di tutte le telecamere pubbliche e private che abbiano potuto inquadrare la persona che ha ripreso e diffuso il video in questione".</p>
    </article>
  </body>
</html>