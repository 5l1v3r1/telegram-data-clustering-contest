<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/dimentica-le-figlie-di-1-e-2-anni-in-auto-sotto-al-sole-morte-entrambe-e-accusata-di-omicidio/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T15:41:52+00:00"/>
    <meta property="og:title" content="Dimentica le figlie di 1 e 2 anni in auto sotto al sole, morte entrambe: “È accusata di omicidio”"/>
    <meta property="og:description" content="Una mamma di 27 anni di Logan, Australia, è stata accusata di omicidio per aver dimenticato chiuse nell'auto e sotto al sole cocente le due figlie di 1 e 2 anni. Dopo essersene accorta, le ha portate in casa per bagnarle con l'acqua, ma era già troppo tardi: sono morte entrambe per 'l'eccessiva esposizione al calore'."/>
  </head>
  <body>
    <article>
      <h1>Dimentica le figlie di 1 e 2 anni in auto sotto al sole, morte entrambe: “È accusata di omicidio”</h1>
      <h2>Una mamma di 27 anni di Logan, Australia, è stata accusata di omicidio per aver dimenticato chiuse nell’auto e sotto al sole cocente le due figlie di 1 e 2 anni. Dopo essersene accorta, le ha portate in casa per bagnarle con l’acqua, ma era già troppo tardi: sono morte entrambe per “l’eccessiva esposizione al calore”.</h2>
      <address><time datetime="2019-11-23T15:41:52+00:00">23 Nov 2019, 15:41</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>È accusata di <b>omicidio</b> una mamma di 27 anni che ha dimenticato le figlie di<b> 1 e 2 anni d'età</b> in auto e sotto il sole cocente, provocando la <b>morte</b> di entrambe. È successo a <b>Logan</b>, a sud di Brisbane, in Australia, intorno alle 13:30, ora locale, di sabato 23 novembre. La donna, <b>Kerri-Ann Conley</b>, si è accorta che le due bimbe erano nella vettura fuori il garage di casa, mentre il <b>termometro</b> all'esterno segnava 31 gradi centigradi. Ma purtroppo era già troppo tardi. Secondo l'emittente <i>9News</i>, la donna, disperata, avrebbe portato in casa i corpi delle piccole per <b>bagnarle</b> con dell'acqua. Intanto, i soccorsi si sono precipitati e hanno tentato di rianimare le due bambine, ma ne hanno solo potuto dichiarare il decesso.</p>
      <p>I vicini hanno dichiarato di aver visto i corpi delle due sorelle portati via dalla loro casa senza vita, aggiungendo che le bambine erano salite in macchina alle 6.30 del mattino, <b>sette ore prima</b> che fossero trovate. Secondo il dipartimento di investigazione e Protezione dei bambini, le due sorelline sono morte a causa dell'<b>eccessiva esposizione al calore</b>. La polizia ha interrogato i genitori, è alla fine ha posto sotto custodia la mamma, come ha riportato il <i>Daily Mail</i>. La donna, dopo essere stata interrogata per ore, è stata accusata di omicidio e dovrà presentarsi in tribunale il prossimo lunedì 25 novembre. In Australia, i servizi di emergenza salvano più di <b>duemila bambini dimenticati in auto ogni anno</b>. La temperatura in una macchina parcheggiata può arrivare a 30 gradi in più rispetto a quella esterna. Episodi simili si sono verificati anche in Italia. L'ultimo in ordine cronologico è stato quello del piccolo <a href="https://www.fanpage.it/attualita/catania-leonardo-morto-a-2-anni-dimenticato-in-auto-dal-papa-figlio-mio-cosa-ti-ho-fatto/"><b>Leonardo</b></a>, dimenticato in auto dal papà mentre andava a lavorare da Catania. È anche per evitare tragedie come queste che il Governo nostrano ha approvato la <b><a href="https://www.fanpage.it/politica/seggiolini-anti-abbandono-il-governo-conferma-niente-multe-per-i-genitori-fino-a-marzo/">norma sui seggiolini anti-abbandono</a>.</b></p>
    </article>
  </body>
</html>