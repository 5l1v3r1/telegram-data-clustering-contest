<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.livetennis.it/post/322123/yaroslava-shvedova-a-madrid-format-avvincente-perche-tutte-le-partite-sono-importanti/"/>
    <meta property="og:site_name" content="Live Tennis"/>
    <meta property="article:published_time" content="2019-11-23T15:00:00+00:00"/>
    <meta property="og:title" content="Yaroslava Shvedova a Madrid: “Format avvincente perché tutte le partite sono importanti”"/>
    <meta property="og:description" content="Tra i tantissimi tifosi del Kazakistan che hanno animato la settimana alla Caja Magica di Madrid, non è passata inosservata la presenza di Yaroslava Shvedova che, specialmente nel corso dell’incontro tra la sua Nazionale e la Gran Bretagna (vero e proprio “spareggio”, che ha poi premiato i britannici al doppio decisivo), si è gentilmente concessa […]"/>
  </head>
  <body>
    <article>
      <h1>Yaroslava Shvedova a Madrid: “Format avvincente perché tutte le partite sono importanti”</h1>
      <address>
        <time datetime="2019-11-23T15:00:00+00:00">23 Nov 2019, 15:00</time>
      </address>
      <p>Tra i tantissimi tifosi del <b>Kazakistan</b> che hanno animato la settimana alla<i> Caja Magica</i> di <i>Madrid</i>, non è passata inosservata la presenza di<b> Yaroslava Shvedova</b> che, specialmente nel corso dell’incontro tra la sua Nazionale e la <i>Gran Bretagna</i> (vero e proprio “spareggio”, che ha poi premiato i britannici al doppio decisivo), si è gentilmente concessa ad una breve chiacchierata ai microfoni di <b>LiveTennis.it</b>: “<i>Non posso non dire grazie a tutti i sostenitori che sono arrivati qui a Madrid (passando per Istanbul, in un viaggio durato oltre dieci ore, ndr) per incitare Kukushkin, Bublik e gli altri componenti del team. Questo è un format davvero avvincente perché tutte le partite sono importanti: se si sbaglia qualcosa, infatti, si rischia di compromettere il passaggio del turno. E’ come fosse un Mondiale di calcio, anche gli spettatori ne sono consapevoli</i>“.</p>
      <p>L’ex numero 25 del ranking WTA, presente sulle tribune assieme al marito e due bellissimi gemelli (rigorosamente coperti, nei rispettivi passeggini, da bandiere kazake), ha proseguito: “<i>La cosa più bella? Vedere sugli spalti tante persone di nazionalità diverse, ma il tutto è agevolato da una città ospitante molto grande come Madrid, nella quale vi sono una marea di etnie differenti</i>“.</p>
    </article>
  </body>
</html>