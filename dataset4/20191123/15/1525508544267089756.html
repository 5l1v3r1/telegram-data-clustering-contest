<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779045/%D9%85%D9%85%D9%86%D9%88%D8%B9-%D8%A7%D9%84%D8%AE%D8%B1%D9%88%D8%AC-%D8%A8%D9%88%D8%AF%D9%86-%D8%A7%D9%81%D8%B1%D8%A7%D8%AF-%D8%B6%D8%A7%D9%85%D9%86-%D9%88%D8%A7%D9%85-%DA%AF%DB%8C%D8%B1%D9%86%D8%AF%DA%AF%D8%A7%D9%86-%D8%BA%DB%8C%D8%B1-%D9%82%D8%A7%D9%86%D9%88%D9%86%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T15:43:12+00:00"/>
    <meta property="og:title" content="استاندار قزوین: ممنوع الخروج بودن افراد ضامن وام گیرندگان غیر قانونی است"/>
    <meta property="og:description" content="قزوین استاندار قزوین گفت: بانک ها حق ندارند خارج از قوانین مصوب و بخشنامه ها در مورد ضامنان عمل کنند و بر اساس بخشنامه بانک مرکزی نباید ضامن ممنوع الخروج شود."/>
  </head>
  <body>
    <article>
      <h1>استاندار قزوین: ممنوع الخروج بودن افراد ضامن وام گیرندگان غیر قانونی است</h1>
      <address>
        <time datetime="2019-11-23T15:43:12+00:00">23 Nov 2019, 15:43</time>
      </address>
      <p>به گزارش <a href="https://www.mehrnews.com/">خبرنگار مهر</a>، پنجاه و ششمین جلسه شورای گفتگو با حضور استاندار، معاون اقتصادی، رئیس سازمان مدیریت و برنامه ریزی و دادستان و مدیران دستگاههای اجرایی و بخش خصوصی عصر شنبه در استانداری قزوین برگزار شد.</p>
      <p>هدایت الله جمالی پور در این جلسه با تشکر از حضور مردم قزوین در راهپیمایی حمایت از اقتدار و امنیت کشور و میثاق با ولایت اظهارداشت: از حضور پرشور مردم در راهپیمایی امروز تشکر می کنیم که نشان دادند صدایشان دعوت به وحدت و انسجام است و ما هم باید پیشقراول وحدت باشیم.</p>
      <p>استاندار قزوین تصریح کرد: دشمن همواره از روزنه اختلافات ورود می کند و هرگاه اختلافی بین نخبگان و احزاب و سلیقه های مختلف دیده شده بلافاصله ورود کرده و توطئه ای را پی ریزی کرده است.</p>
      <figure>
        <img src="https://media.mehrnews.com/d/2019/11/23/4/3301614.jpg"/>
      </figure>
      <p>جمالی پور گفت: از مقام معظم رهبری سپاسگزاریم که بیانات ایشان آبی بر روی آتش دشمنان بود اما باید مراقب باشیم کشورداری با توهین و افترا و فحش نمی شود.</p>
      <p>
        <b>اعتراض و انتقاد حق مردم است</b>
      </p>
      <p>وی اضافه کرد: هیچ مشکلی با اعتراض و انتقاد مردم نداریم اما با تخریب و آتش زدن که سرمایه های مردم است مخالفیم و برخورد می کنیم تا آرامش کشور بر هم نریزد.</p>
      <p>استاندار قزوین اظهارداشت: مردم بدانند رئیس جمهور آبرو و اعتبار خود را به میدان آورده و داشته های دولت همین است لذا مراقب باشیم فضایی ایجاد نکنیم که آیندگان در مورد ما بد قضاوت کنند.</p>
      <p>جمالی پور اضافه کرد: امروز همه ما تکلیف جدی داریم در رونق تولید و شکوفایی اقتصادی کمک کنیم تا تنش امنیتی و آسیب های اجتماعی کم شود.</p>
      <p>وی افزود: نامگذاری شعارهای سال در محور اقتصادی و تولید بیانگر اهمیت موضوع معیشت و اشتغال و تولید است لذا در استان قزوین هیچ مدیری نباید به تولید بی اهمیت باشد ولازم است همه با جدیت وارد کار شوند.</p>
      <p>استاندار قزوین بیان کرد: امروز در جبهه جنگی که دشمن رقم زده فرماندهان واقعی همین تولیدکنندگان هستند البته شاید چند نفر هم فرصت طلبی کرده و سوء استفاده کنند اما نباید آن را به همه گسترش دهیم.</p>
      <figure>
        <img src="https://media.mehrnews.com/d/2019/11/23/4/3301612.jpg"/>
      </figure>
      <p>وی اظهارداشت: تولیدکنندگان انسان های عاشقی هستند که به جای واسطه گری و دلالی و سود بانکی مانند یک افسر جنگ اقتصادی وارد کار شده اند لذا ما حق نداریم رفتار نامطلوبی با آنها داشته باشیم.</p>
      <p>استاندار قزوین یادآورشد: متاسفانه برخی مدیران فکر می کنند همه کاره هستند و تولید کنندگان را پشت دراتاق خود نگه می دارند در حالی که همه ما وظیفه داریم خدمتگزار تولیدکننده و صادرکننده باشیم و برای تسهیل در امور همت کنیم.</p>
      <p>
        <b>از ادارات سرزده بازدید خواهم کرد</b>
      </p>
      <p>جمالی پور از بازدید سرزده از ادارات هم خبرداد و گفت:از این پس به صورت سرزده به ادارات خواهم رفت و از مردم در خصوص نحوه خدمت رسانی سوال خواهم کرد و هر اداره که نارآضی داشته باشد مدیرش توبیخ می شود زیرا همه وظیفه داریم رضایت مردم را جلب کنیم و قرار نیست با تولید کننده و ارباب رجوع هر رفتاری داشته باشیم.</p>
      <p>استاندار قزوین اضافه کرد: باید به مطالبات مردم پاسخ دهیم، سرمایه گذار را جذب کنیم، قوانین برای رفاه مردم است و ما حق نداریم آن را به نفع خود یا حتی سازمان تفسیر کنیم و مهمترین رسالت ما مدیران تسهیل گری و تکریم ارباب رجوع و تفسیر قانون به نفع مردم است.</p>
      <p>وی اظهارداشت: وقتی یک استعلام دولتی ۲۲۰ روز زمان می برد یعنی یک جای کار ایراد دارد و باید آن را اصلاح کنیم و این حوادث نیز به ما درس می دهد تا تلاش خود را بیشتر کنیم زیرا قرار نیست به دلیل مدیریت غلط ما، دولت و رئیس جمهور زیر سوال برود و گاهی همین رفتار غلط نوعی خیانت در کار است.<br/> <br/>استاندار قزوین خطاب به مدیران گفت: به دولت وفادار باشید، به مردم خدمت کنید، همه شما مدیرانی صالح هستید اما ثابت کنید در فرآیند کار دنبال حل مشکلات مردم هستید و نباید کاری با دستور استاندار حل شود، خودتان کار مردم را راه بیندازید.</p>
      <figure>
        <img src="https://media.mehrnews.com/d/2019/11/23/4/3301609.jpg"/>
      </figure>
      <p>وی اظهارداشت: اعتبار رای مردم را زیر سوال نبرید، امروز نیازمند کار جهادی هستیم و تنها در ساعت اداری کار کردن کارگشا نیست و لازم است حضورتان را بیشتر کنید، دغدغه مند باشید، با مدیریت منطقی از منابع درست استفاده کنید و بهره وری را بالا ببرید و کاری کنید مردم از شما راضی باشند.</p>
      <p>استاندار قزوین در خصوص مصوبات جلسه گذشته شورای گفتگو هم گفت: بانک ها حق ندارند خارج از قوانین مصوب و بخشنامه ها در مورد ضامنان عمل کنند و بر اساس بخشنامه بانک مرکزی نباید ضامن ممنوع الخروج شود.</p>
      <p>وی اضافه کرد: همین که ضامنی وثیقه گذاشته اند کافی است و کسی حق ندارد آنها را ممنوع الخروج کند و به ادارات ثبت اعلام شود هیچ بانکی حق ندارد دنبال ممنوع الخروجی ضامن باشد.</p>
      <p>استاندار قزوین گفت: برای تسهیل در آزمایش استاندارد محصولات نفتی لازم است با کمک اتاق بازرگانی و استانداری یک کارشناس هزینه اش داده شود تا با تشکیل کارگروه استانی کارها تسهیل شود.</p>
      <figure>
        <img src="https://media.mehrnews.com/d/2019/11/23/4/3301610.jpg"/>
      </figure>
      <p>وی بیان کرد: نامه ای به معاون رئیس جمهور داده شود و موضوع تعلیق عوارض ۱۰ درصدی استفاده از ناوگان خارجی تا اصلاح بعدی مورد توجه قرار گیرد.  </p>
      <p>جمالی پور یادآورشد: چون ناوگان ایرانی در تعلیق است به منظور جلوگیری از بحران در ترانزیت کالا برای اصلاح امور و تعلیق عوارض اقدام شود و در این میان باید از رفتار سلیقه ای خودداری شود و همه دستگاهها مصوبات و دستورالعمل ها را رعایت کنند.</p>
    </article>
  </body>
</html>