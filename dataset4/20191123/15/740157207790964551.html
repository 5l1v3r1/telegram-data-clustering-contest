<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/konczy-sie-sezon-jesiennych-przegladow-kolei-linowych-w-beskidach,135478.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-23T15:50:00+00:00"/>
    <meta property="og:title" content="Kończy się sezon jesiennych przeglądów kolei linowych w Beskidach"/>
    <meta property="og:description" content="Dobiega końca sezon jesiennych przeglądów kolei linowych w Beskidach. Turyści wyjadą już na Czantorię w Ustroniu i Dębowiec w Bielsku-Białej. W sobotę ruszyły wagoniki kolei linowo-terenowej na Żar w Międzybrodziu Żywieckim - podali właściciele kolejek."/>
  </head>
  <body>
    <article>
      <h1>Kończy się sezon jesiennych przeglądów kolei linowych w Beskidach</h1>
      <address><time datetime="2019-11-23T15:50:00+00:00">23 Nov 2019, 15:50</time> by <a rel="author">PAP/AKC  </a></address>
      <h4>Dobiega końca sezon jesiennych przeglądów kolei linowych w Beskidach. Turyści wyjadą już na Czantorię w Ustroniu i Dębowiec w Bielsku-Białej. W sobotę ruszyły wagoniki kolei linowo-terenowej na Żar w Międzybrodziu Żywieckim - podali właściciele kolejek.</h4>
      <hr/>
      <p>Wkrótce ruszą także inne wyciągi. Z końcem listopada zakończy się przegląd kolei linowej na Skrzyczne w Szczyrku. 7 grudnia uruchomione zostaną gondole, które wywożą miłośników górskich wędrówek na Szyndzielnię w Bielsku-Białej.</p>
      <p>W Beskidach w listopadzie nie funkcjonowały wyciągi na Mosorny Groń w Zawoi i Halę Skrzyczeńską w Szczyrku. Ich właściciele nie podali terminu uruchomienia. Prawdopodobnie stanie się to wówczas, gdy ruszy sezon narciarski.</p>
      <p>
        <a href="https://www.portalsamorzadowy.pl/wydarzenia-lokalne/malopolskie-zabytki-maja-szanse-wypiekniec,135463.html">Czytaj też: Małopolskie zabytki mają szanse wypięknieć</a>
      </p>
      <p>Podczas przeglądów technicznych brygady remontowe sprawdzają stan części ruchomych, gondoli lub krzesełek i kanap, a także łożysk, podpór i lin nośnych.</p>
      <p>Gondolowa kolej na Szyndzielnię powstała w 1953 r. Była pierwszą tego typu inwestycją w powojennej Polsce i jest jedyną tego typu atrakcją w Beskidzie Śląskim. Gondole są też na Hali Skrzyczeńskiej. Na Żarze używane są wagoniki, które niegdyś wywoziły turystów na Gubałówkę. Pozostałe wyciągi są kanapowe.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>