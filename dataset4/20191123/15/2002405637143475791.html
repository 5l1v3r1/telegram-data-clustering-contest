<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291565,jaki-szczerze-o-wyborach-do-krs-w-sejmie-jego-zdaniem-trzeba-to-wyjasnic"/>
    <meta property="og:site_name" content="na:Temat"/>
    <meta property="article:published_time" content="2019-11-23T15:17:13+00:00"/>
    <meta property="og:title" content="Chwila szczerości Patryka Jakiego. Przyznał, co uważa o &quot;anulowaniu&quot; głosowania przez Elżbietę Witek"/>
    <meta property="og:description" content="Patryk Jaki przyznał, że są podstawy do powtórzenia głosowania w sprawie wyborów do Krajowej Rady Sądownictwa. Zaznaczył jednak, że chodzi tylko i wyłącznie o kwestie techniczne i wadliwy sprzęt."/>
  </head>
  <body>
    <article>
      <h1>Chwila szczerości Patryka Jakiego. Przyznał, co uważa o "anulowaniu" głosowania przez Elżbietę Witek</h1>
      <address><time datetime="2019-11-23T15:17:13+00:00">23 Nov 2019, 15:17</time> by <a rel="author">Aneta Olender</a></address>
      <p>Patryk Jaki przyznał, że są podstawy do powtórzenia głosowania w sprawie wyborów do Krajowej Rady Sądownictwa. Zaznaczył jednak, że chodzi tylko i wyłącznie o kwestie techniczne i wadliwy sprzęt.<br/><br/><br/>Patryk Jaki był gościem w programie Andrzeja Gajcego w programie "Onet Opinie". Zapytany o to, czy sposobem polityków Prawa i Sprawiedliwości na wygrywanie głosowań jest takie działanie, jak <a href="https://natemat.pl/291465,anulowane-glosowanie-ws-krs-poslowie-opozycji-o-systemie-glosowania">podczas ostatniego nocnego głosowania nad kandydaturami do KRS</a>, odpowiedział, że "nie ma takiej potrzeby".<br/><br/>– Zjednoczona Prawica dysponuje solidną większością. Ale rzeczywiście to wygląda słabo i dobrze, żeby ta sprawa została wyjaśniona. (...) Nie jestem zadowolony, ale chciałbym, by mówiono o tym we właściwych proporcjach. Maszyny do głosowania psują się często – mówił. <br/><br/>Jaki podkreślił także, że posłowie PiS chcieli anulować głosowanie ze względu na problemy techniczne. – Trzeba to zbadać i zobaczyć, kto ma rację. Posłowie PiS chcieli anulować głosowanie, bo nie działały maszyny, a nie dlatego, że PiS nie dysponuje większością – bo dysponuje. To, że maszyny nie działały, również opozycji, jest podstawą do powtórzenia głosowania – podkreślał europarlamentarzysta.<br/><br/><br/>Patryk Jaki wspomniał, że gdy on zasiadał w poselskich ławach, awaria sprzętu także się zdarzała, dlatego trzeba się zastanowić nad jego wymianą.<br/><br/>Przypomnijmy, że podczas głosowania w Sejmie marszałek <a href="https://natemat.pl/291545,morawiecki-o-glosowaniu-w-sejmie-broni-decyzji-elzbiety-witek">Elżbieta Witek dwa razy zdecydowała o anulowaniu głosowania</a>. Stało się to m.in. po tym, jak jedna z posłanek PiS-u stwierdziła: "Trzeba anulować, bo przegramy". <br/><br/>Opozycja uznała, że to oszustwo, dlatego domaga się odwołania Witek z pełnionej przez nią funkcji i mówi o <a href="https://natemat.pl/291551,skandal-ws-krs-jaroslaw-kaczynski-wie-ze-prokuratura-nic-nie-znajdzie">skierowaniu sprawy do prokuratury</a>.<br/><br/><i>źródło: <a href="https://wiadomosci.onet.pl/tylko-w-onecie/patryk-jaki-o-sprawie-anulowanego-glosowania-w-sejmie-wyglada-slabo-ale-mowmy-o-tym/p2kdv17?fbclid=IwAR2C2WMDV2N6aNENZ3N58OhGr7Iked5qbcXqzjakSz8_w5OPYlz_LTtBupo">Onet</a></i></p>
    </article>
  </body>
</html>