<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191123-a-zene-univerzalis-nyelv-amit-mindannyian-megertunk.html"/>
    <meta property="og:site_name" content="Origo"/>
    <meta property="article:published_time" content="2019-11-23T15:08:00+00:00"/>
    <meta property="og:title" content="Mutatunk egy nyelvet, amit világszerte mindenki ugyanúgy beszél"/>
    <meta property="og:description" content="Legalábbis ezt mutatja a tudomány."/>
  </head>
  <body>
    <article>
      <h1>Mutatunk egy nyelvet, amit világszerte mindenki ugyanúgy beszél</h1>
      <address><time datetime="2019-11-23T15:08:00+00:00">23 Nov 2019, 15:08</time> by <a rel="author">Origo</a></address>
      <p>
        <b>Bármerre is járunk a világban, minden kultúrának megvannak a saját dalai. Dallamok a szerelemről, a háborúról és a táncról, énekek az altatáshoz vagy az ünnepekhez. Egy, a Science tudományos lapban publikált tanulmány most rámutatott arra is, hogy ez a zene nem csupán mindenütt jelen van, hanem világszerte ugyanazokat a mintákat találhatjuk meg a hasonló típusú zenékben. Így lesz a zene szó szerint univerzális.</b>
      </p>
      <h3>A struktúrák és dallamok igen hasonlítanak egymásra</h3>
      <p>A kutatók több mint egy évszázados, összesen 315 kultúrából származó zenét gyűjtöttek össze, de a tanulmányukhoz felhasználtak egy, a világ minden tájáról származó zenét tömörítő felvételt is. Ezeken végeztek egy úgynevezett <br/><mark>kultúrákon átívelő elemzést, amiben kitértek a zenék között található hasonlóságokra és különbségekre.</mark></p>
      <p>Megállapították, hogy a dalok alapjául szolgáló struktúrák és dallamos elemek világszerte hasonlítanak egymásra. Így csak a dalok akusztikus tulajdonságai alapján könnyen megjósolható, milyen hatást fognak azok kiváltani.</p>
      <figure>
        <img src="https://cdn.nwmgroups.hu/s/img/i/1901/20190129zene-enek.jpg?w=644&amp;h=429"/>
        <figcaption>A zene és az ének felszabadító ereje régóta ismert<cite>Forrás: pexels.com</cite></figcaption>
      </figure>
      <blockquote>Manapság teljesen hozzászoktunk, hogy bármilyen zeneszámot meghallgathatunk az Interneten</blockquote>
      <p>– mondta Samuel Mehr, a Harvard Egyetem Zenelaboratóriumának pszichológusa. – Pedig ezer és ezer dallamot rejtenek az archívumok, amelyeket nem tudunk online elérni.</p>
      <p>Ezért a kutatók éveken át levéltárakat, könyvtárakat és magángyűjteményeket tanulmányoztak, hogy átfogó adatbázist állítsanak össze a világon fellelhető dalokból. Ezt az adatbázist végül Song Natural History-nak nevezték el, amely hatvan kultúra és azon belül is számos földrajzi régió dallamait tartalmazza. Ebbe bekerültek a dalszöveg és azok több mint kétezer fordítása is.</p>
      <h3>A tánc- és az altatódalok szinte ugyanolyanok</h3>
      <p>A kutatók elvégezték a dalok katalogizálását és elemzését, miközben részletes információkat rögzítettek: a számok hosszát, az énekesek számát, a feltételezett célközönséget, a hangmagasság-tartományt, a tempót és egyéb szerkezeti információkat.</p>
      <aside>Számos eszközt használtak ehhez, ideértve a hallgatói értékeléseket, az összefoglalókat, valamint a szakértői átírásokat.</aside>
      <p>Végül egy olyan, átfogó adatbázist kaptak, amellyel könnyebben érthetővé vált, hogyan írnak zenét világszerte, különös tekintettel a gyógyító-, a szerelmes- és a táncdalokra, valamint az altatókra.</p>
      <figure>
        <img src="https://cdn.nwmgroups.hu/s/img/i/1810/20181001hangszer-zene-gitar-gitarozik-orom.jpg?w=644&amp;h=428"/>
        <figcaption>A világ minden táján hasonlóak az egyes motívumok<cite>Forrás: pexels.com</cite></figcaption>
      </figure>
      <blockquote>Leginkább a tánc- és altatódal határozza meg azt a teret és közeget, amelyben a zene előfordulhat</blockquote>
      <p>– magyarázta Manvir Singh, a Harvard Egyetem evolúciós biológusa. – Könnyen meg lehet állapítani például egy dalról, hogy ez altatódal még akkor is, ha soha nem hallottuk azt korábban.</p>
      <p>Hozzátette: ez teljesen független attól, hogy az adott dalt milyen nyelven éneklik, mert a zene egyetemes nyelve benne van abban.</p>
      <p>
        <mark>A kutatók arra is rámutattak, hogy a mögöttes, kultúrák közötti hasonlóságok jóval erősebbek.</mark>
      </p>
      <p>Ez pedig azt jelenti, hogy az agyunkban lehet valami, ami egyetemes szinten megérti a zenét.</p>
      <blockquote>A zenei kifejezések abban különböznek egymástól, hogy melyik akusztikai jellemzőt használják, és hogy melyik érzelmeket vonják be</blockquote>
      <p>– hangsúlyozta Manvir Singh. – Ám mindegyik, a hangokhoz társított pszichológiai válasz valószínűleg egy nagy, „közös készletből" származik.</p>
    </article>
  </body>
</html>