<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/23/prof-minaccia-aspiranti-sardine-rendero-la-vostra-vita-un-inferno-si-prospetta-la-sospensione/"/>
    <meta property="og:site_name" content="NewNotizie"/>
    <meta property="article:published_time" content="2019-11-23T15:47:53+00:00"/>
    <meta property="og:title" content="Prof minaccia aspiranti sardine: “Renderò la vostra vita un inferno”. Si prospetta la sospensione"/>
    <meta property="og:description" content="Il professore leghista, che si dichiara apertamente razzista, ha minacciato di bocciatura chi tra i propri alunni volesse manifestare tra le sardine. Professore minaccia di bocciare i partecipanti ad una data manifestazione: e non perchè così facendo mancherebbero ad una lezione, infatti la data per la protesta è fissata per domani, domenica 24 novembre. A …"/>
  </head>
  <body>
    <article>
      <h1>Prof minaccia aspiranti sardine: “Renderò la vostra vita un inferno”. Si prospetta la sospensione</h1>
      <address><time datetime="2019-11-23T15:47:53+00:00">23 Nov 2019, 15:47</time> by <a rel="author">Sara Alonzi</a></address>
      <figure>
        <img src="https://www.newnotizie.it/wp-content/uploads/2019/11/Professore-minaccia-aspiranti-sardine-min.jpg"/>
      </figure>
      <p>
        <b>Il professore leghista, che si dichiara apertamente razzista, ha minacciato di bocciatura chi tra i propri alunni volesse manifestare tra le sardine.</b>
      </p>
      <p>Professore minaccia di bocciare i partecipanti ad una data manifestazione: e non perchè così facendo mancherebbero ad una lezione, infatti la data per la protesta è fissata per domani, <b>domenica 24 novembre. </b>A dimostrazione del suo chiaro intento, attraverso il proprio profilo Facebook – adesso non più visibile – <b>Giancarlo Talamini Bisi</b> ha affermato che <b>sarà in piazza a Fiorenzuola proprio per “beccare” qualcuno dei suoi studenti che decidesse di partecipare.</b>  L’uomo ha anche un blog, sul quale esprime senza mezze misure le sue opinioni politiche e in data 12 settembre 2019 ha pubblicato un manifesto nel post titolato “Sono razzista” nella sezione “pensieri” del blog -pieno di contenuti inneggianti all’estrema destra e al fascismo. Il manifesto pubblicato continua poi con un chiaro <b>“Sì, sono razzista e me ne vanto”.</b></p>
      <h3>Minaccia ritorsioni verso gli studenti che prenderanno parte alla protesta. Il Ministro all’Istruzione Fioramonti: “Condotta inammissibile”</h3>
      <p>Le parole del professor <b>Giancarlo Talamini Bisi</b>, docente di Italiano e Latino in una scuola del Piacentino, ci riportano ad un altra epoca che pensavamo ormai scomparsa, in cui aderire a manifestazioni era mal visto e “sconsigliato” con vari metodi.</p>
      <p>Nel suo post il professore avvisa che il metodo a cui ricorrerà per punire i “trasgressori” sarà la bocciatura: “Cari studenti, se becco qualcuno di voi alla manifestazione delle sardine, da martedì cambiate aria, nelle mie materie renderò la vostra vita un inferno, vedrete il 6 col binocolo e passerete la prossima estate sui libri. Di idioti in classe non ne voglio. Sardina avvisata…”. Parole di fronte alle quali interviene il ministro dell’Istruzione<b> Lorenzo Fioramonti</b>: “A tutela dei diritti degli studenti e della stessa scuola ho attivato gli uffici del Miur <b>per verificare i fatti e procedere con provvedimento immediato alla sospensione”.</b></p>
      <p>Per il <b>senatore Francesco Verducci</b>, vicepresidente della commissione Cultura e istruzione del Senato, le parole del professore sono gravissime e indegne: “<b>Vera e propria minaccia e intimidazione alla libertà di pensiero e di impegno civile e politico</b>, che sono i capisaldi della nostra democrazia e della nostra Costituzione.”.</p>
      <p>“<b>Andate alla manifestazione, dimostrate che avete spirito critico, che pensate con la vostra testa e che non vi piegate alle minacce</b>“. Con questo invito Chiara Puccio, presidente del Coordinamento Uniattiva e primo promotore della mobilitazione delle Sardine a Palermo ha commentato il post pubblicato dal professore di Fiorenzuola. “Si commenta da solo – sottolinea – <b>Non è altro che la diretta conseguenza di quel clima di odio che le Sardine hanno denunciato</b> e che si manifesta anche in questa situazione. I docenti, la scuola, dovrebbero essere i primi a diffondere la cultura, i diritti, a ricordare che <b>grazie ai nostri Padri abbiamo tutti il diritto di manifestare le nostre idee</b>“.</p>
    </article>
  </body>
</html>