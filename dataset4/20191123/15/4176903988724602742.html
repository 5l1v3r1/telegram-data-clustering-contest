<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/saranoviceva-kompanija-o-preuzimanju-krasa/"/>
    <meta property="og:site_name" content="Krstarica"/>
    <meta property="article:published_time" content="2019-11-23T15:18:00+00:00"/>
    <meta property="og:title" content="Šaranovićeva kompanija o preuzimanju Kraša"/>
    <meta property="og:description" content="ZAGREB - Kompanija Kappa Star Limited srpskog biznismena Nebojše Šaranovića saopštila je danas da su potvrđene spekulacije da Mesna industrija Braća Pivac"/>
  </head>
  <body>
    <article>
      <h1>Šaranovićeva kompanija o preuzimanju Kraša</h1>
      <address><time datetime="2019-11-23T15:18:00+00:00">23 Nov 2019, 15:18</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>ZAGREB – Kompanija Kappa Star Limited srpskog biznismena Nebojše Šaranovića saopštila je danas da su potvrđene spekulacije da Mesna industrija Braća Pivac i Kraš Esop pokušavaju da spreče tu kompaniju sa sedištem na Kipru da preuzme hrvatski Kraš.</p>
      <p>„Od početka su nas upozoravali na sinhronizovano delovanje MI Pivac i Kraš Esopa, a ovaj razvoj događaja u potpunosti potvrđuje takve spekulacije, što je i formalno potvrđeno potpisom ugovora“, navodi se u saopštenju, koje prenosi Index.hr.</p>
      <p>Portal je ranije javio da se na radnike „Kraša“ vrši pritisak da ne prodaju deonice Šaranoviću, mada je on dao daleko najbolju ponudu i podigao cenu „Krašovih“ deonica sa 400 kuna (oko 54 evra) na više od 1.000 kuna (oko 134 evra).</p>
      <p>Kappa Star Limited u saopstenju poručuje da je spreman da bude aktivan manjinski deoničar u Krašu, čije će delovanje biti usmereno na dobrobit kompanije i radnika.</p>
      <p>Skupština Kraš Esopa danas je prodala sve svoje deonice „Kraša“ Mesnoj industriji braće Pivac, prenose hrvatski mediji, čime je, kako se navodi, sprečeno da kompaniju preuzme srpski biznismen Nebojša Šaranović.</p>
      <p>Budući da Kraš Esop ima 18 odsto deonica, Mesna industrija braće Pivac će sada imati 49,18 odsto udela i tako postati većinski vlasnik s većinom deonica s pravom glasa.</p>
      <p>Radnicima će Pivac platiti najmanje 860 kuna po deonici, a obavezali su se i da ih neće prodavati trećoj osobi bez garancije radničkih prava, prenosi Index.</p>
      <p>Takođe moraju zadržati sva prava radnika iz kolektivnih ugovora i drugih dokumenata koji se tiču radničkih prava.</p>
      <p>Tako je sprečeno preuzimanje „Kraša“ koje je pokušao biznismen Nebojša Šaranović, koji je, kako se navodi, krenuo u „agresivno“ preuzimanje deonica i sa više od 45 miliona evra došao do 25,7 odsto udela.</p>
      <p>(Tanjug)</p>
    </article>
  </body>
</html>