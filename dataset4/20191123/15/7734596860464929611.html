<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/crete/h-psaria-htan-lagokefalos-10-kilon-1115928"/>
    <meta property="og:site_name" content="Cretalive"/>
    <meta property="article:published_time" content="2019-11-23T15:18:00+00:00"/>
    <meta property="og:title" content="Η ψαριά ήταν... λαγοκέφαλος 10 κιλών!"/>
    <meta property="og:description" content="Ανησυχία και προβληματισμό προκαλεί στους αλιείς η αύξηση του πληθυσμού και του...μεγέθους των λαγοκέφαλων"/>
  </head>
  <body>
    <article>
      <h1>Η ψαριά ήταν... λαγοκέφαλος 10 κιλών!</h1>
      <h2>Ανησυχία και προβληματισμό προκαλεί στους αλιείς η αύξηση του πληθυσμού και του...μεγέθους των λαγοκέφαλων</h2>
      <address>
        <time datetime="2019-11-23T15:18:00+00:00">23 Nov 2019, 15:18</time>
      </address>
      <p>Οι λαγοκέφαλοι όχι απλά εδραιώνουν την παρουσία τους στις θάλασσες μας και αυξάνουν τον πληθυσμό τους, αλλά απ'ότι φαίνεται... κυκλοφορούν και σε μεγέθη που δεν έχουμε φανταστεί.</p>
      <p>Αυτό αποδεικνύει η "ψαριά" του κατοίκου της περιοχής της Δερμάτου Βιάννου, Στέλιου Μανετάκη, ο οποίος στην παραλία του Σκούρου έβγαλε έναν τεράστιο λαγοκέφαλο βάρους 10 κιλών.</p>
      <p>Όπως υποστηρίζουν ψαροντουφεκάδες της περιοχής, έχουν δει αρκετές φορές αντίστοιχου μεγέθους λαγοκεφάλους, ενώ για τον ίδιο το θέαμα δεν είναι πρωτόγνωρο, αφού όπως μας είπε, έχει βγάλει στο παρελθόν ψάρι αυτού του είδους με διπλάσιο βάρος!</p>
      <p>Πιθανότατα πρόκειται για τον μεγαλύτερο λαγοκέφαλο που έχει δει το φως της δημοσιότητας, ενώ τα παράπονα για τη συνεχή αύξηση του πληθυσμού του "εισβολέα" από τον Ινδικό Ωκεανό, όλο και πληθαίνουν, καθώς έχει διαταράξει σε ανησυχητικό βαθμό τις ισορροπίες στη θαλάσσια πανίδα.</p>
      <p>Ο ίδιος ο κ. Μανετάκης, ανέφερε στο <a href="https://www.viannitika.gr/el/lagokefalos-quot-kthnos-quot-sth-bianno">viannitika.gr</a>: "<i>Τα ψάρια αυτά έχουν αλλάξει τη ζωή στο βυθό όπως την είχαμε μάθει από παιδιά. Πέρα από το ότι αυξάνονται επικίνδυνα, μας δημιουργούν κι άλλου είδους προβλήματα αφού μας σκίζουν συνεχώς τα δίχτυα. Πρέπει επιτέλους να βρεθεί μια οριστική λύση, πριν να είναι αργά..</i>."</p>
      <figure>
        <img src="https://cdn.cretalive.gr/_750xAUTO_fit_center-center_86/lago_0.jpg?mtime=20191123151400"/>
      </figure>
    </article>
  </body>
</html>