<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/proizvodjaci-hrane-i-pica-zadovoljni-brojem-posetilaca/"/>
    <meta property="og:site_name" content="Krstarica"/>
    <meta property="article:published_time" content="2019-11-23T15:22:00+00:00"/>
    <meta property="og:title" content="Proizvođači hrane i pića zadovoljni brojem posetilaca"/>
    <meta property="og:description" content="BEOGRAD - Tradicionalni, ručno rađeni prehrambeni proizvodi pretežno od organski gajenih sirovina predstavljeni su na 14. Međunarodnom sajmu etno hrane i"/>
  </head>
  <body>
    <article>
      <h1>Proizvođači hrane i pića zadovoljni brojem posetilaca</h1>
      <address><time datetime="2019-11-23T15:22:00+00:00">23 Nov 2019, 15:22</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521149-750x430.jpg"/>
        <figcaption>Foto: Tanjug</figcaption>
      </figure>
      <p>BEOGRAD – Tradicionalni, ručno rađeni prehrambeni proizvodi pretežno od organski gajenih sirovina predstavljeni su na 14. Međunarodnom sajmu etno hrane i pića, a proizvođači su zadovoljni interesovanjem potrošača prvog dana sajamske manifestacije.</p>
      <p>Na ovogodišnjoj manifestaciji više od 400 učenika predstaviće više od 3.000 različitih proizvoda, a mnogi od njih smatraju se nacionalnim specijalitetima.</p>
      <p>Mađu srpskim proizvođačima je i Miodrag Stojković iz Beograda koji na sajmu predstavlja organski med koji skuplja u Crnoj Travi gde ima imanje.</p>
      <p>Kaže da su za proizvodnju organskog meda potrebni određeni uslovi, a da je ovo godina da učestvuje na sajmu.</p>
      <p>„U odnosu na cenu meda, zadovoljan sam zainteresovanošću posetilaca. Što se toga tiče nije loše, iako bi moglo da bude i bolje kad bi ljudi više znali o organskim proizvodima i o tome šta oni znače“, rekao je Stojković za Tanjug.</p>
      <p>Milan Miletić iz Aleksandrovca na sajmu predstavlja pečene sireve sa domaćom slaninom, goveđom pršutom i sa slaninom mangulice.</p>
      <p>„Aroma je nesvakidašnja zato što sirevi nemaju u sebi veštačke arome dima, već se sir peče sa slaninom, puterom, sa pršutom. Aroma je veoma diskretna i potrebno je da prođe neko vreme da biste osetili šmek“, kaže Miletić za Tanjug.</p>
      <p>Zadovoljan je interesovanjem potrošača.</p>
      <p>„Mnogo ljudi je prošlo, probalo i kupilo sir, tako da je dobar odziv, s ozbirom da je tek prvi dan sajma“, rekao je Miletić.</p>
      <p>Pored učenika iz Srbije, na sajmu svoje proizvode predstavljaju i proizvođači iz Rusije, Grčke, Italije, Crne Gore i BiH.</p>
      <p>Međunarodni sajam etno hrane i pića trajaće do utorka, 26. novembra.</p>
      <p>Sajam se održava u hali tri Beogradskog sajma, pod pokroviteljstvom Grada Beograda i Ministarstva za poljoprivredu, šumarstvo i vodoprivredu.</p>
      <p>Pored očuvanja i zaštite receptura i geografskog porekla, Sajam etno hrane i pića treba da pomogne proizvođačima da svoje visokokvalitetne proizvode na pravi način predstave na tržištu, promovišu i pretvore ih u robne marke.</p>
      <p>Pored hrane i pića, na sajmu je predstavljena i oprema za čuvanje hrane, kao i oprema za zanatsku proizvodnju hrane.</p>
      <p>Ove godine biće dodeljena specijalna priznanja za postignute rezultate iz oblasti usluga, proizvodnje i inovacija, kao i priznanja za poljoprivrednike u oblastima organska proizvodnja, voćarstvo i pčelarstvo.</p>
      <p>Takođe, Grad Beograd dodeliće i priznanje za najlepši štand na sajmu.</p>
      <p>(Tanjug)</p>
    </article>
  </body>
</html>