<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779030/%D8%B1%D9%88%D8%AD%D8%A7%D9%86%DB%8C%D9%88%D9%86-%D8%AE%DB%8C%D8%B1-%D8%AF%D8%B1-%D8%B9%D8%B1%D8%B5%D9%87-%D8%B3%D9%84%D8%A7%D9%85%D8%AA-%D8%AA%D8%AC%D9%84%DB%8C%D9%84-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T15:10:28+00:00"/>
    <meta property="og:title" content="با برگزاری همایشی در قم؛ روحانیون خیر در عرصه سلامت تجلیل می‌شوند"/>
    <meta property="og:description" content="قم - مدیرعامل مجمع خیرین سلامت استان قم با بیان اینکه قم مهد خیرین سلامت در کشور است، گفت: نخستین همایش تجلیل و تکریم از روحانیون خیر در عرصه سلامت در قم برگزار می‌شود."/>
  </head>
  <body>
    <article>
      <h1>با برگزاری همایشی در قم؛ روحانیون خیر در عرصه سلامت تجلیل می‌شوند</h1>
      <address>
        <time datetime="2019-11-23T15:10:28+00:00">23 Nov 2019, 15:10</time>
      </address>
      <p>به گزارش <a href="https://www.mehrnews.com/">خبرنگار مهر</a>، سید محمد جواد آل محمد عصر شنبه در نشست خبری خود با اصحاب رسانه که در سالن امام علی(ع) دانشگاه علوم پزشکی قم برگزار شد، از برگزاری نخستین همایش تجلیل از خیرین روحانیت در عرصه سلامت در قم خبر داد و افزود: این همایش صبح چهارشنبه ۶ آذرماه در سالن همایش‌های شهرداری قم با هدف تکریم از فعالیت‌ها و حضور چشمگیر روحانیت در عرصه سلامت برگزار می‌شود که در این همایش از ۱۴ روحانی خیر سلامت از سراسر کشور تجلیل و تکریم خواهد شد.</p>
      <p>وی با بیان اینکه قم تاریخچه طولانی در زمینه خیرین سلامت به ویژه روحانیون دارد و در این زمینه در کشور پیشتاز است، گفت: فعالیت در امور خیریه در عرصه سلامت به اذن روحانیون و یا با هزینه خود روحانیون بوده است و سال‌ها است که با همت وسیع و مشارکت مالی و معنوی علمای گرانقدر شاهد گام‌های مؤثری در حوزه سلامت هستیم و با گذشت چندین دهه همچنان عامه مردم از این خدمات و برکات بهره‌مند هستند.</p>
      <p>مدیرعامل مجمع خیرین سلامت استان قم تصریح کرد: با توجه به اهمیت حضور و فعالیت چشمگیر قشر روحانیت در عرصه سلامت، بهداشت و درمان، نخستین همایش تجلیل و تکریم خیرین روحانی در قم برگزار و دبیر کل مجمع سلامت کشور در این همایش سخنرانی خواهد کرد.</p>
      <p>به گفته آل احمد، در استان قم ۱۲۰ خیر سلامت فعالیت دارد و همگام و هم سو با نیازهای درمانی استان و با هماهنگی دانشگاه علوم پزشکی استان قم فعالیت خوبی داشته‌اند که امید است فعالیت خیرین سلامت با توجه به فرهنگ‌سازی رسانه‌ها به سویی هدایت شود که در مناطق کم برخوردار هم شاهد حضور آن‌ها باشیم.</p>
    </article>
  </body>
</html>