<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/hirek/2019/11/23/azt-hiszem-van-egy-kis-fejlesztesi-munkank-a-szeriagyartas-elott-mondta-elon-musk/"/>
    <meta property="og:site_name" content="Vezess"/>
    <meta property="article:published_time" content="2019-11-23T15:00:01+00:00"/>
    <meta property="og:title" content="Azt hiszem, van egy kis fejlesztési munkánk a szériagyártás előtt – mondta Elon Musk"/>
    <meta property="og:description" content="Két törött ablakról beszél a világ és Elon Musk bizonyára örül neki. Baklövés ritkán sül el olyan jól, mint a Tesla Cybertruck bemutatóján."/>
  </head>
  <body>
    <article>
      <h1>Azt hiszem, van egy kis fejlesztési munkánk a szériagyártás előtt – mondta Elon Musk</h1>
      <address><time datetime="2019-11-23T15:00:01+00:00">23 Nov 2019, 15:00</time> by <a rel="author" href="https://www.vezess.hu/author/vezess/" target="_blank">Vezess</a></address>
      <p>
        <b>Két törött ablakról beszél a világ és Elon Musk bizonyára örül neki. Baklövés ritkán sül el olyan jól, mint a Tesla Cybertruck bemutatóján.</b>
      </p>
      <p>Az egész internet lázban égett, amikor Elon Musk végre bemutatta a 2021-ben – talán – gyártásba kerülő elektromos pick-upját, a <a href="https://www.vezess.hu/haszongepjarmu/2019/11/22/tesla-cybertruck-2020/">Cybertruck</a>ot, amely, legalábbis szerinte, strapabíróbb volna, mint egy Ford F-150-es és gyorsabb, mint egy Porsche 911-es. Látványos műsor volt a bemutató, amiből egész biztosan egyetlen pillanat maradt meg mindenkinek: amikor a törhetetlen üveget akarták bemutatni és a Tesla fő formatervezője, Franz von Holzhausen acélgolyót dobott az ablaknak.</p>
      <figure>
        <img src="https://vezess2.p3k.hu/app/uploads/2019/11/tzuxcgqnnei6vaybdq2ccygpi4-700x467.jpg"/>
      </figure>
      <p>Ez az ablak pedig csúnyán bepókhálósodott. A kínos pillanatot ráadásul sikerült megismételniük. A Tesla vezére azonban nem esett kétségbe, folytatta a prezentációt. Miért is tett volna másképp, hiszen a Cybertruck körül óriási hírverés alakult ki.</p>
      <figure>
        <img src="https://vezess2.p3k.hu/app/uploads/2019/11/elontruck1-700x467.jpg"/>
      </figure>
      <p>Persze, a bemutató után a Twitterére kiposztolta a próbát, ahol Franz pontosan ugyanazt az autót dobja meg acélgolyóval és az simán lepattan az üvegről. Elon Musk viccesen megjegyezte, hogy “úgy tűnik, némi fejlesztésre van szükség a szériagyártás előtt.”</p>
      <figure>
        <iframe data-src="https://twitter.com/elonmusk/status/1198090787520598016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Forrás: Twitter</footer>
    </article>
  </body>
</html>