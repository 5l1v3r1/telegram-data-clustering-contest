<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/v-bagdade-pokracuju-nepokoje-o-zivot/431867-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T15:00:00+00:00"/>
    <meta property="og:title" content="V Bagdade pokračujú nepokoje, o život prišiel ďalší človek"/>
    <meta property="og:description" content="Protesty proti zhoršovaniu životných podmienok, zvyšujúcej sa nezamestnanosti a korupcii prebiehajú v Iraku od začiatku októbra."/>
  </head>
  <body>
    <article>
      <h1>V Bagdade pokračujú nepokoje, o život prišiel ďalší človek</h1>
      <h2>Protesty proti zhoršovaniu životných podmienok, zvyšujúcej sa nezamestnanosti a korupcii prebiehajú v Iraku od začiatku októbra.</h2>
      <address><time datetime="2019-11-23T15:00:00+00:00">23 Nov 2019, 15:00</time> by <a rel="author">TASR</a></address>
      <p>Bagdad 23. novembra (TASR) - Iracké bezpečnostné sily strieľali v sobotu v centre hlavného mesta Bagdad gumovými projektilmi a hádzali granáty so slzotvorným plynom do davu protivládnych demonštrantov. Pri intenzívnych zrážkach, ktoré pokračovali už tretí deň, prišiel o život ďalší človek. Informovali o tom predstavitelia miestnych bezpečnostných zložiek a nemocníc, píše agentúra AP.</p>
      <p>Príslušné zdroje uviedli, že demonštrant prišiel o život po tom, ako ho zasiahol gumový projektil. Počas bojov medzi vládnymi silami a opozičnými demonštrantami v centre Bagdadu utrpelo zranenia ďalších 12 osôb. Nová vlna násilia si vyžiadala už 15 obetí na životoch a vyše 100 zranených.</p>
      <p>Protesty proti zhoršovaniu životných podmienok, zvyšujúcej sa nezamestnanosti a korupcii prebiehajú v Iraku od začiatku októbra. Mimo hlavného mesta sa rozšírili aj do južných, prevažne šiitských provincií.</p>
      <p>Takmer všade sú tieto demonštrácie sprevádzané násilím a nepokojmi. Nespokojenci požadujú odstúpenie vlády a usporiadanie predčasných parlamentných volieb. Počas protestov prišlo o život už najmenej 341 ľudí vrátane demonštrantov a príslušníkov bezpečnostných síl.</p>
      <p>Násilie opätovne prepuklo vo štvrtok a pokračovalo aj v piatok. Protestujúci obsadili časti troch hlavných mostov v Bagdage -Sinak, Ahrár a Džumhúríja, ktoré vedú k opevnenému sídlu ústrednej irackej vlády - tzv. Zelenej zóne.</p>
      <p>V rámci upokojenia situácie v krajine mali irackí poslanci v sobotu predložiť návrhy reforiem, čo sa však nepodarilo. Ďalšia schôdza by sa mala konať v pondelok.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/americky-viceprezident-pence-pricestova/431856-clanok.html"/>
        <a href="https://www.teraz.sk/zahranicie/irak-pri-zrazkach-s-bezpecnostnymi/431435-clanok.html"/>
        <a href="https://www.teraz.sk/zahranicie/v-severnom-iraku-zbombardovali-vojenske/431253-clanok.html"/>
      </related>
    </article>
  </body>
</html>