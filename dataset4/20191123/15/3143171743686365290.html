<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/atm-4-sindacati-liquidata-per-scelte-scellerate-del-passato.html"/>
    <meta property="og:site_name" content="Tempostretto"/>
    <meta property="article:published_time" content="2019-11-23T15:18:10+00:00"/>
    <meta property="og:title" content="Atm, 4 sindacati: “Liquidata per scelte scellerate del passato”"/>
    <meta property="og:description" content="Cisl-Faisa-Ugl-Orsa ribadiscono: i bilanci erano disastrosi, sono state le scelte delle precedenti gestioni a causare questa situazione"/>
  </head>
  <body>
    <article>
      <h1>Atm, 4 sindacati: “Liquidata per scelte scellerate del passato”</h1>
      <address><time datetime="2019-11-23T15:18:10+00:00">23 Nov 2019, 15:18</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Cisl-Faisa-Ugl-Orsa ribadiscono: i bilanci erano disastrosi, sono state le scelte delle precedenti gestioni a causare questa situazione</i>
      </p>
      <p>E’ ancora scontro tra diverse sigle sindacali sulla gestione Atm. Dopo il documento contrario al Piano industriale di Cgil e Uil si registra la nota delle 4 sigle sindacali <b>Cisl-Faisa-Ugl-Orsa.</b></p>
      <h3>I gufi</h3>
      <p>“<i>Purtroppo- si legge nel documento congiunto- periodicamente siamo chiamati in causa da CGIL e UIL che dopo la “caduta” di Cacciola, Accorinti e Foti, hanno perso di vista la missione statutaria di tutela dei lavoratori e concentrano ogni sforzo per denigrare il resto del sindacato. Sarebbe semplice anche per le scriventi stare al balcone a criticare ogni scelta del “sindaco privatizzatore” <b>gufando per un tracollo generale</b> pur di avere ragione, ma questa non è una gara a chi “ce l’ha più duro”, <b>c’è di mezzo il futuro dei lavoratori e del servizio</b> essenziale. Dopo aver spaccato il fronte sindacale unitario in modo unilaterale e senza confronto, oggi CGIL e UIL invocano unità contro la liquidazione di ATM</i>”.</p>
      <p><b>CISL, FAISA, UGL e ORSA</b> si dicono disponibili al confronto costruttivo a patto che si metta fine, scrivono, alla propaganda e alle fake news volte a seminare terrore fra i dipendenti.</p>
      <h3>Atm liquidata per scelte scellerate</h3>
      <p>“<i>L’Atm è liquidata di fatto per le scellerate gestioni precedenti ma in quella fase parte del sindacato, oggi dedito alla rivoluzione anti-De Luca, era allineato con l’Amministrazione Accorinti e tesseva le lodi del direttore proveniente dal Piemonte, pagato a peso d’oro e assunto senza concorso. Colui che ha portato a Messina i bus torinesi destinati alla rottamazione, oggi inoperosi nella rimessa ATM a spese dei messinesi. E’ solo un esempio delle scelte sciagurate che hanno aggiunto debito su debito e messo l’azienda definitivamente in ginocchio ma al tempo nessuno denunciava, tutt’altro.</i> <i>L’azienda era descritta come fiore all’occhiello, mentre quel management, soffocato dai debiti, continuava a scialacquare, non pagava i contributi previdenziali dei lavoratori e agiva coperto dal silenzio omertoso</i>”</p>
      <p>I 4 sindacati ricordano come l’unità sindacale si ottenne solo contro l’amministrazione Buzzanca ed evidenziano come Cgil e Uil siano contro l’attuale Amministrazione in modo prettamente ideologico.</p>
      <h3>Il bilancio era disastroso</h3>
      <p>“<i>De Luca ha presentato un<b> bilancio aziendale disastroso </b>e, piaccia o no, i bilanci ufficiali con cui confrontarsi sono quelli che presenta l’Amministrazione Comunale. CGIL e UIL dovrebbero ammettere <b>che se per 5 anni l’azienda non ha versato i contributi all’INPS non poteva essere virtuosa come</b> si insiste a millantare. Se oggi i lavoratori prendono lo stipendio tutti i mesi è solo perché il sindacato serio ha accettato il confronto nel tavolo del Salva Messina, fosse rimasto il piano di riequilibrio precedente, oggi la sovvenzione del Comune per ATM sarebbe 9 di milioni l’anno ma solo per pagare gli stipendi servono 1,2 milioni al mese</i>”</p>
    </article>
  </body>
</html>