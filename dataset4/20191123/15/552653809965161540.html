<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058179_schmuck-erzsebet-nem-kell-kapkodni"/>
    <meta property="og:site_name" content="Népszava"/>
    <meta property="article:published_time" content="2019-11-23T15:58:00+00:00"/>
    <meta property="og:title" content="Schmuck Erzsébet: nem kell kapkodni"/>
    <meta property="og:description" content="Jövő nyárig Schmuck Erzsébet lesz az LMP társelnöke. A politikus lapunknak azt mondja, 2022-re a zöldpárt tíz százalék felett lesz."/>
  </head>
  <body>
    <article>
      <h1>Schmuck Erzsébet: nem kell kapkodni</h1>
      <address><time datetime="2019-11-23T15:58:00+00:00">23 Nov 2019, 15:58</time> by <a rel="author" href="https://nepszava.hu/szerzo/zoltai-akos/" target="_blank">Zoltai Ákos</a></address>
      <p>
        <b>Jövő nyárig Schmuck Erzsébet lesz az LMP társelnöke. A politikus lapunknak azt mondja, 2022-re a zöldpárt tíz százalék felett lesz.</b>
      </p>
      <p>
        <b>Lesz más feladata a villany lekapcsolásán kívül?</b>
      </p>
      <p>Képviselni azokat az embereket, akik szerint már rég nem arról kéne vitatkozni, hogy létezik-e a klímaváltozás, hanem cselekedni kell. Magyarországnak szüksége van egy erős zöld pártra, és én azért fogok dolgozni, hogy az LMP megkerülhetetlen legyen. Az LMP 2022-re tíz százalék feletti zöld párt lesz. Nyugat-Európában erős zöldhullám söpört végig, ennek az okai érezhetőek már Magyarországon is. Ausztriában pedig a zöldek vélhetően benne lesznek a kormánykoalícióban, miközben nemrég még kiestek a parlamentből. Példaként hozhatom még a skandináv országokat, Luxemburgot, Franciaországot vagy Hollandiát. Magyarországon az LMP volt az első párt, amely az uniós választási kampányban első helyre tette a klímaváltozás ügyét.</p>
      <p>
        <b>Egy mandátumot sem sikerült szerezniük az EP-választáson, sőt történelmük legrosszabb eredményével zártak.</b>
      </p>
      <p>Még egy év sem telt el azóta, de a fiatalok és az idősebbek tömege áll be az ügy mögé és követelik, hogy komoly lépéseket tegyünk.</p>
      <p><b>Értem, hogy fontos a zöldpolitika, de a tíz százalék lehetetlennek tűnik. Ön indult egyedül női társelnöknek, de nehéz lenne négynél több ismertebb LMP-s politikust mondani. </b>Korábban nem használtuk ki a zöld politizálás lehetőségeit. Mivel most megválasztottak társelnöknek, egyértelműen ezt fogjuk csinálni.</p>
      <p><b>Szél Bernadett, vagy Demeter Márta volt jobb társelnök? </b>Mind a kettőjüknek köszönöm a munkáját, de egyikőjükét sem szeretném minősíteni.</p>
      <p><b>Mi lesz az LMP stratégiája? Összeolvadnak a Momentummal? </b>A koordináció nem lesz megkerülhető 2022-ben. A szövetségi politika, azaz hogy hány lista lesz, még nem dőlt el. Társelnökként az a célom, hogy a jövő év elején kezdjünk el kidolgozni egy zöld kormányzati programot. Ugyanis fontos kérdés a NER leváltása, de az is, hogy kormányzóképességet mutassunk.</p>
      <p><b>Kendernay Jánossal vezeti majd a pártot. Egyikőjük sem számít ismert politikusnak, vagy mondjuk nagy szónoknak. </b>Eddig az LMP második-harmadik vonalában dolgoztam. Most más lesz a szerepem, de alapvetően a hitelességben hiszek. A harsányság maximum pillanatnyi sikereket hozhat, hosszú távúakat semmiképp. 2022-ig még több, mint két év van, ennyi idő alatt Kendernay János és én is megismertethetjük magunkat, a programunkat. Nem kell kapkodni.</p>
      <p><b>A 2018-as választási kampányban felhívta Schmidt Mária. Ön szerint most fog gratulálni a Terror Háza Múzeum főigazgatója</b>?</p>
      <p>Fogalmam sincs, de nem hiszem. Egyetlen egyszer beszéltem vele, de remélem megbocsájtja, ha most nem hívom fel megkérdezni, hogy gratulál-e.   </p>
    </article>
  </body>
</html>