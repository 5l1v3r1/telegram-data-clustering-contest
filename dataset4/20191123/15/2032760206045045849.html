<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90373"/>
    <meta property="og:site_name" content="Denník politika"/>
    <meta property="article:published_time" content="2019-11-23T15:35:10+00:00"/>
    <meta property="og:title" content="Internetom sa po smrti mladej učiteľky angličtiny šíria hoaxy, ich autorom hrozí väzenie"/>
    <meta property="og:description" content="23.11.2019 (Webnoviny.sk) – Polícia Slovenskej republiky zdôrazňuje, že od piatkového večera sa šíria nepravdivé a poplašné správy o tom, že sa v Bratislave stalo niekoľko vrážd žien v súvislosti so smrťou Violy Macákovej. Ako píše polícia na svojom facebookovom účte, prispieva k tomu aj pátranie po mladíkovi, ktorý si bol ráno zabehať pri Dunaji, a po ktorom polícia spustila pátraciu akciu. Autorom statusov šíriacich dezinformácie a paniku môžu hroziť až dva roky za mrežami."/>
  </head>
  <body>
    <article>
      <h1>Internetom sa po smrti mladej učiteľky angličtiny šíria hoaxy, ich autorom hrozí väzenie</h1>
      <address><time datetime="2019-11-23T15:35:10+00:00">23 Nov 2019, 15:35</time> by <a rel="author">Webnoviny</a></address>
      <p>23.11.2019 (Webnoviny.sk) – Polícia Slovenskej republiky zdôrazňuje, že od piatkového večera sa šíria nepravdivé a poplašné správy o tom, že sa v Bratislave stalo niekoľko vrážd žien v súvislosti so smrťou Violy Macákovej. Ako píše polícia na svojom facebookovom účte, prispieva k tomu aj pátranie po mladíkovi, ktorý si bol ráno zabehať pri Dunaji, a po ktorom polícia spustila pátraciu akciu. Autorom statusov šíriacich dezinformácie a paniku môžu hroziť až dva roky za mrežami.</p>
      <h3>Klamstvá o vraždách</h3>
      <p><i>„Akékoľvek správy o tom, že sa v Bratislave rozmohli vraždy alebo že ženám hrozí bezprostredné nebezpečenstvo, sú klamstvom. Ich autori sa odvolávajú na svoje údajné a tajné zdroje z polície. Ďalší ľudia tieto správy bezhlavo šíria ďalej. Naši vlastní známi sa nás súkromne pýtajú, či je to naozaj pravda, lebo aj k nim sa dostali podobné informácie,“</i> objasnila polícia.</p>
      <p>Zároveň priblížila, že nedisponuje žiadnymi informáciami o tom, že by smrť Violy Macákovej mala súvis s vyčíňaním sériového páchateľa.</p>
      <p><i>„Nemáme informácie o počte zvýšených útokov voči obyvateľom Bratislavy, nemáme informácie o zvýšenom počte incidentov. Zdôrazňujeme, že od smrti slečny Violy nedošlo v Bratislave k žiadnej vražde alebo zabitiu. Ak aj bolo nájdené nejaké telo, išlo o prípad, keď k smrti nedošlo cudzím zavineným, teda treťou osobou,“</i> vysvetlila na Facebooku polícia.</p>
      <p>Zároveň uviedla, že zbierajú screenshoty a statusy, ktoré šíria dezinformácie a paniku medzi obyvateľmi Bratislavy. <i>„Kriminálna polícia situáciu analyzuje. V tomto prípade autorom takýchto statusov môže hroziť basa na až dva roky,“</i> píše polícia.</p>
      <h3>Davová psychóza</h3>
      <p>Verejnosť prosí, aby im do správ posielali dezinformácie súvisiace s touto témou, a to najlepšie tie, z ktorých bude zrejmé určiť ich autorov a hlavne ich pôvodcov, teda tých, ktorí ich napísali ako prví.</p>
      <p><i>„Davová psychóza, hystéria a panika môže mať obzvlášť pri tejto téme fatálne následky a nie je vylúčené, že na autorov týchto statusov by sa mohli vzťahovať aj ďalšie paragrafy a možné väzobné tresty,“</i> dodala polícia.</p>
      <p>Mladú učiteľku angličtiny Violu Macákovú našli 11. novembra v areáli bratislavského prístavu dobitú a podchladenú. Privolaní záchranári u nej zistili viaceré vážne zranenia vrátane zlomeného stavca.</p>
      <p>Pri prevoze do nemocnice svojim zraneniam podľahla. Poznatky získané doterajším vyšetrovaním smrti mladej učiteľky podľa polície jednoznačne nepreukázali aktivitu recidivistu alebo sériového páchateľa.</p>
      <p>Viac k témam: <a href="https://www.webnoviny.sk/tag/dezinformacia/"><u>dezinformácia</u></a>, <a href="https://www.webnoviny.sk/tag/hoax/"><u>hoax</u></a>, <a href="https://www.webnoviny.sk/tag/vrazda/"><u>vražda</u></a><br/>Zdroj: Webnoviny.sk – <a href="https://www.webnoviny.sk/internetom-sa-po-smrti-mladej-ucitelky-anglictiny-siria-hoaxy-ich-autorom-hrozi-vazenie/"><u>Internetom sa po smrti mladej učiteľky angličtiny šíria hoaxy, ich autorom hrozí väzenie</u></a> © SITA Všetky práva vyhradené.</p>
    </article>
  </body>
</html>