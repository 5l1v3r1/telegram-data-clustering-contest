<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/23/sasht-se-otkazvat-ot-blizkiia-iztok-franciia-se-raztrevoji.430584"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T15:58:00+00:00"/>
    <meta property="og:title" content="САЩ се отказват от Близкия изток, Франция се разтревожи"/>
    <meta property="og:description" content="Междувременно напрежението в региона расте | Dnes.bg"/>
  </head>
  <body>
    <article>
      <h1>САЩ се отказват от Близкия изток, Франция се разтревожи</h1>
      <h2>Междувременно напрежението в региона расте</h2>
      <address><time datetime="2019-11-23T15:58:00+00:00">23 Nov 2019, 15:58</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Френският министър на отбраната Флоранс Парли изрази днес в Бахрейн безпокойство от "постепенното дезангажиране на САЩ в Близкия изток" и липсата на американска реакция след нападенията неотдавна в Персийския залив, смятани за дело на Иран, предаде Франс прес.</p>
      <p>От май насам напрежението в Залива растеше с атаките на петролни танкери, свалянето на американски дрон и ударите срещу важни петролни инсталации в Саудитска Арабия. Вината за тези актове беше хвърлена върху Иран, но Техеран отрече обвиненията. Вашингтон не предприе ответни наказателни атаки, а ден след унищожаването на американския дрон президентът Доналд Тръмп каза, че е отменил удари срещу Иран в последната минута, пише БТА.</p>
      <p>Свидетели сме на постепенно и целенасочено дезангажиране на САЩ, заяви Парли на 15-то издание на годишната конференция по сигурността в бахрейнската столица Манама.<br/>"След като нападението срещу кораби остана без отговор, беше свален дрон. След като и тогава не последваха ответни действия, бяха бомбардирани важни петролни инсталации.</p>
      <p>Къде свършва това? Къде са стабилизиращите фактори?", запита министърката.<br/>Близкият изток е свикнал с приливите и отливите в ангажираността на САЩ, но този път нещата изглежда са сериозни, допълни тя.</p>
      <p>Тя все пак отбеляза, че американското оттегляне постепенно и отбеляза пристигането в Залива на американски самолетоносач.</p>
      <p>Тази седмица самолетоносачът "Ейбрахам Линкълн" премина през Ормузкия проток, за да демонстрира, според Пентагона, ангажимента на САЩ по отношение на свободата на корабоплаването.</p>
      <related>
        <h4>Още по темата</h4>
        <a href="https://www.dnes.bg/blizak-iztok/2019/10/13/turskoto-nahluvane-v-siriia-sytreseniia-i-posledici.425931"/>
        <a href="https://www.dnes.bg/blizak-iztok/2019/10/11/sasht-se-iztegliat-ot-siriia-kiurdite-pak-se-chuvstvat-izostaveni.425449"/>
      </related>
    </article>
  </body>
</html>