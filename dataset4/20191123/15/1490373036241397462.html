<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/komentare/top-09-jiri-pospisil-marketa-pekarova-adamova-miroslav-kalousek_1911231529_gak"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T15:29:00+00:00"/>
    <meta property="og:title" content="Udržet ‚Topku‘ na hladině"/>
    <meta property="og:description" content="Posledních šest let je „Topka“, jak se straně říkává, neoddiskutovatelně jakoby bez života a vykazuje v preferenčních průzkumech vrávorání na hranici povinných 5 procent."/>
  </head>
  <body>
    <article>
      <h1>Udržet ‚Topku‘ na hladině</h1>
      <address><time datetime="2019-11-23T15:29:00+00:00">23 Nov 2019, 15:29</time> by <a rel="author">Ondřej Konrád</a></address>
      <p>
        <b>Strana TOP 09 vstoupila na scénu bouřlivého roku 2009, kdy nedočkavý Paroubek shodil Topolánkovu vládu, ale předčasné volby Ústavní soud zatrhl a konaly se až následující jaro. Nový subjekt matadorského tandemu Schwarzenberg – Kalousek utrhl skoro 17 %. Počátkem roku 2013 předseda Schwarzenberg absolvoval spanilou jízdu finálového prezidentského kandidáta, ale jeho prohra jako by předznamenala nastávající sestup.</b>
      </p>
      <p>Krátce na to ztroskotal také Nečasův kabinet a od té doby se TOP 09 nejen nevrátila do vlády, ale postupně ztrácela body. I když ji nadále bylo vidět jak skrze šarmantního knížete, tak hlavně kvůli bytostnému politikovi Kalouskovi i s jeho pohotovým sarkasmem. Kdo by si například nepamatoval onu „šavli“, která se podle Kalouska druhdy málem zařadila mezi korunovační klenoty?</p>
      <figure>
        <audio src="https://www.irozhlas.cz/sites/default/files/audios/c44a09944d6c2720ed3f29d68036b14f.mp3"/>
        <figcaption>Poslechněte si celý komentář Ondřeje Konráda</figcaption>
      </figure>
      <p>Nicméně posledních šest let je „Topka“, jak se straně říkává, neoddiskutovatelně jakoby bez života a vykazuje v preferenčních průzkumech vrávorání na hranici povinných 5 procent. Roku 2017 ji nakonec těsně překročila na poslední chvíli, jakoby zázrakem. A Schwarzenbergův nástupce v šéfovském křesle Kalousek z toho vyvodil logickou rezignaci, byť je stále veřejnosti na očích coby předseda sněmovní frakce i výtečný řečník.</p>
      <p>Předsednický post zaujal někdejší ministr spravedlnosti v barvách ODS Jiří Pospíšil. Zároveň ovšem europoslanec a po pražských volbách se dost angažuje na vedení města, i když v radě nesedí. Stejně jako ostatní šéfové koaličních subjektů. Pospíšil se navíc věnuje galerii Medy Mládkové na Kampě. A upřímně řečeno, není příliš populární. Zkrátka – usoudil, že na probíhajícím dvoudenním sněmu funkci obhajovat nebude.</p>
      <p>Rozhodovat by se tedy mělo mezi donedávna skoro neznámým senátorem Tomášem Czerninem a naopak delší dobu viditelnou, neboť druhé období ve sněmovně poslancující Markétou Pekarovou Adamovou, už teď první místopředsedkyní. A například v poslední době na sebe upozorňuje výpady vůči ministryni Maláčové. Jako kdyby sociální oblast byla hlavně dámským jevištěm, na kterém má ještě svůj úsporný part i šéfová státní kasy Schillerová.</p>
      <h3>Výjimka rodu ženského</h3>
      <p>Šarmantní černovlásku Pekarovou Adamovou si jistě lze představit coby zásadovou předsedkyni, i jako sběračku hlasů. A po těch se musí TOP 09 do příštích voleb urgentně poptávat. Věděl by Czernin, kde je brát? Zatím je sám skoro neviditelný. Duo zakladatelů by si ovšem přálo v čele jeho coby záruku výchozí konzervativnosti, na které ale dnešnímu voliči zas až tak nezáleží.</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/plus_170417-070443_ace.png?itok=Kv0QNtNC"/>
      </figure>
      <p>A těm, kteří se těší na Babišův odchod, začíná být už také jasné to, o čem hovoří spolek Milion chvilek pro demokracii: že je třeba vytvářet volební koalice. Kupříkladu TOP 09 by měla automaticky inklinovat k ODS, vždyť druhdy vznikla jako jakési „béčko“ občanských demokratů.</p>
      <p>Takže na sněmu možná půjde hlavně o to, kdo z kandidátů se jeví nakloněnější vůči úzké spolupráci v pravicovém sektoru, a také akceptovatelnější dalšími subjekty. A určitě i o to, že by se po dlouhé době mohla v čele parlamentní strany zase objevit žena. Moc jich o něco podobného obecně nestojí. Když se tedy jedna už docela zkušená hlásí, mohlo by se to využít.     </p>
      <p>
        <i>Autor je komentátor Českého rozhlasu</i>
      </p>
      <related>
        <h4>Související články</h4>
        <a href="https://www.irozhlas.cz/zpravy-domov/miroslav-kalousek-letna-milion-chvilek-pro-demokracii-andrej-babis-interview_1911191557_dok"/>
        <a href="https://www.irozhlas.cz/zpravy-domov/pruzkum-volebni-model-preference-median-rijen-2019_1910291114_miz"/>
        <a href="https://www.irozhlas.cz/zpravy-domov/prazska-organizace-top-09-jiri-pospisil-poslanec-snem_1910121533_jgr"/>
      </related>
    </article>
  </body>
</html>