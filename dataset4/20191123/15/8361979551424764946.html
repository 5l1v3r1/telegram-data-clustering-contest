<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/lyudojidstvo-pid-chas-golodomoru-istorichni-fakti-novini-ukrajini-50055304.html"/>
    <meta property="og:site_name" content="НВ"/>
    <meta property="article:published_time" content="2019-11-23T15:08:00+00:00"/>
    <meta property="og:title" content="«Людоїдство переходить у звичку»: що чекісти звітували про Голодомор"/>
    <meta property="og:description" content="Дехто й нині вважає, що під час Голодомору селяни покірно давали себе вбити. Це не так."/>
  </head>
  <body>
    <article>
      <h1>«Людоїдство переходить у звичку»: що чекісти звітували про Голодомор</h1>
      <h2>Дехто й нині вважає, що під час Голодомору селяни покірно давали себе вбити. Це не так.</h2>
      <address>
        <time datetime="2019-11-23T15:08:00+00:00">23 Nov 2019, 15:08</time>
      </address>
      <p>Дехто й нині вважає, що під час Голодомору селяни покірно давали себе вбити. Це не так.</p>
      <p>Розсекречені документи ОГПУ дають виразну картину того, що насправді відбувалося в українських селах у 1932−1933 роках — заклики не віддавати хліб і бити комуністів, бригади озброєних реквізиторів, втечі селян, оперативні заслони, риторика влади про «сільську контрреволюцію», «іноземних шпигунів» і на фоні мільйонів померлих з голоду Всесоюзний з'їзд колгоспників-ударників у Москві.</p>
      <h3>Сім-десять озброєних чоловіків</h3>
      <p>Ще 1931-го Сталін, говорячи про Україну, сказав: «Низка врожайних районів опинилася в стані розорення й голоду». Такими були практичні результати пришвидшеної сталінської колективізації на селі та нав’язування неймовірно завищених планів здачі збіжжя державі.</p>
      <ul>
        <li>
          <a href="https://www.bbc.com/ukrainian/blog-history-46276618?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Блог історика: чи справді світ не знав про Голодомор?</a>
        </li>
        <li>
          <a href="https://www.bbc.com/ukrainian/features-46259430?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Мерці та канібалізм: як 1934-го парламент Британії обговорював Голодомор</a>
        </li>
        <li>
          <a href="https://www.bbc.com/ukrainian/features-38069137?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">10 книг про Голодомор</a>
        </li>
      </ul>
      <p>3 січня 1932-го політбюро ЦК КП (б)У ухвалило: «Вимагаємо від уповноважених ЦК, всіх парторганізацій і всіх членів партії негайного вжиття таких заходів, що забезпечили б Україні виконання цілком і безумовно рішення Жовтневого пленуму ЦК ВКП (б) про хліб».</p>
      <p>Згаданий пленум, що відбувся в жовтні 1931-го в Москві, затвердив остаточний план на наступний рік, за яким Україна мала здати державі 510 млн пудів зерна.</p>
      <p>Понад 80 керівників України негайно виїхали в колгоспи провадити «лінію партії». За кілька місяців, навесні, в селах з’явилася велика кількість голодуючих.</p>
      <p>Влітку 1932-го В’ячеслав Молотов — друга людина після Сталіна — взяв участь у роботі ІІІ конференції КП (б)У в Харкові. Після повернення до Москви констатував на засіданні політбюро ЦК ВКП (б): «Ми стоїмо справді перед привидом голоду, до того ж у заможних хлібних районах».</p>
      <p>Але політбюро ухвалило «будь-якою ціною виконувати затверджений план хлібозаготівлі».</p>
      <p>Газета «Комуніст» повідомила 3 серпня 1932-го: Харківська область виконала план лише на 4,8%, Дніпропетровська — на 8,5%, Одеська — на 25,8%. А 5 вересня газета «Радянське село» подала дані по Київщині - 2,3%.</p>
      <p>По хатах почали ходити бригади реквізиторів, створені сільрадами з місцевих активістів. Бригада налічувала сім-десять озброєних чоловіків. Робили обшуки, вилучали збіжжя — в тому числі, насіннєвий матеріал і зерно, що призначалося для родини. Забирали також корову, свиней, птицю.</p>
      <h3>«Та сама панщина…»</h3>
      <p>Про неминучий голод селяни говорили відкрито. І не збиралися з цим миритися.</p>
      <p>Голова колгоспу «Ударник» (Одеська область) Іван Малиновський заявив привселюдно на зборах: «Не давайте вивозити хліб, нам доведеться голодувати. В нас ніхто не має права силоміць забирати хліб».</p>
      <p>Лаврентій Грицин (голова колгоспу села Ставчинець на Вінниччині), коли приїхали машини для вивозу хліба, заборонив їх вантажити, а колгоспникам пояснив: «У нас забирають весь хліб, і ви залишитися голодними».</p>
      <ul>
        <li>
          <a href="https://www.bbc.com/ukrainian/features-50200358?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Історія Гарета Джонса, який розповів світу про Голодомор і надихнув Орвелла</a>
        </li>
        <li>
          <a href="https://www.bbc.com/ukrainian/news-50476204?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Скільки українців вважають Голодомор геноцидом? Нове опитування</a>
        </li>
      </ul>
      <p>Радикальніше міркував бригадир колгоспу «Велетень», що на Дніпропетровщині, Петро Пойда: «Необхідно організуватися нам, селянам — брати палиці, бити комуністів, бо вони з нас знущаються. Колгоспи — це та сама панщина, тільки в іншій формі».</p>
      <p>В колгоспі села Головини у Київській області голова Кирило Краснобокий на зборах сказав, вказуючи на представника райкому: «Цей чоловік хоче забрати в нас хліб, щоб ми голодували, вимагайте, щоб він негайно залишив наше село». Після цього з ОГПу приїхали арештувати Краснобокого, проте колгоспники чинили опір.</p>
      <p>Траплялося, в «проблемні» господарства влада надсилала, замість незговірливого голови, свою людину. Наприклад, у колгосп села Бармашівка на Вінниччині. Але селяни заявили: «Нам не треба чужого!», — і вигнали нового керівника.</p>
      <h3>Місцеве начальство</h3>
      <p>Серед районної номенклатури, яка мала виконувати вказівки Кремля на місцях, траплялися й порядні люди.</p>
      <p>Наприклад, заступник голови Старобільського райвиконкому (Донеччина) Недельченко сказав: «План надійшов, заберуть усе, в країні нема правди, а у нас в районі - тим більше. Піду з партії та повернуся назад на виробництво».</p>
      <p>Аналогічно міркував уповноважений райвиконкому Бодяга (Дніпропетровська область): «Хай у мене заберуть партквиток, хай мене повісять, але колгоспників я в жодному разі без хліба не залишу».</p>
      <p>Але більшість місцевих керівників поводилися інакше.</p>
      <p>У селі Бранцовка на Харківщині голова сільради Зубаха і його заступник Вишневий прийшли до селянина Шевченка, який не виконував план хлібозаготівлі, забрали чотири вози хліба в снопах, два лантухи зі збіжжям, вигнали чоловіка з хати і зламали дах.</p>
      <p>На хуторі Веселівці тієї ж області запідозрили, що селянин Васюков ховає хліб. У нього забрали 20 пудів жита, а його самого замкнули в коморі сільради. Туди прийшов сільський голова й залізною палицею почав лупцювати Васюкова по голові.</p>
      <h3>Людолови</h3>
      <p>В лютому 1933-го ОГПУ фіксує таке: «В січні ц.р. у деяких селах певних районів України зареєстровані продовольчі труднощі. В 4-х районах Київської, в 2-х районах Вінницької, 4 районах Дніпропетровської і в 2-х районах Донецької області має місце вживання в їжу різних сурогатів, шлункові захворювання, набрякання і окремі випадки голодної смерті».</p>
      <p>Побачивши безвихідь, селяни почали тікати. З довідки ОГПУ «Про масові виїзди з сіл України і оперативні заходи боротьби з ними» від 2 лютого 1933-го: «Зареєстровані села, з яких втекли всі дорослі й працездатні чоловіки».</p>
      <p>В тому ж документі відзначено: «З метою припинення виїздів із сіл органами ГПУ прийнято рішучі заходи, які полягають: в категоричній забороні сільрадам видавати будь-які довідки на виїзд; мобілізації агентури і сільського активу на виявлення організаторів виїздів; створення по лінії транспортних органів ГПУ і по районах оперативних заслонів; арештів організаторів і учасників утечі».</p>
      <p>Тих, кого ловили, переважно повертали назад — вмирати у своєму селі. Певну частину кидали за ґрати, а декого висилали до Казахстану.</p>
      <p>Про масштаби втечі з села свідчить, наприклад, така цифра: лише протягом п’яти днів — з 6 по 10 лютого 1933 року — в Україні спіймали 5913 осіб. А загалом на той момент було затримано 29 406 втікачів.</p>
      <h3>Привид збройного повстання</h3>
      <p>Трагічну ситуацію, що склалася на селі, влада пояснювала не власними діями, а нібито перекиданням в Україну з-за кордону міфічних «десятків петлюрівських емісарів» і наявністю «організованого контрреволюційного повстанського підпілля, пов’язаного з іноземними розвідками, головним чином польським генштабом».</p>
      <p>Подібну маячню не варто було би згадувати, якби вона не була підставою для подальшого «закручування гайок» на селі.</p>
      <p>З оперативного наказу особливо уповноваженого по Україні Всеволода Балицького (він же заступник голови ОГПУ СРСР) 13 лютого 1933 року: «Перед органами ГПУ України поставлена головна задача — негайного прориву, виявлення і розгрому контрреволюційного повстанського підпілля і нанесення рішучого удару по всіх кулацько-петлюрівських елементах… Ми зіткнулися з єдиним, добре розробленим планом організації збройного повстання на Україні весною 1933 року з метою повалення радянської влади».</p>
      <p>І почалися арешти. Вироки — переважно розстріл або концтабір.</p>
      <h3>«Не знайдете жодного колгоспника…»</h3>
      <p>Тим часом влада влаштовує в Москві пишний 1-й Всесоюзний з'їзд колгоспників-ударників і звозить на нього 1400 учасників.</p>
      <p>З'їзд відкрився 15 лютого 1933-го.</p>
      <p>В президії - Сталін (його вітають стоячи) та інші кремлівські небожителі, а також колгоспники, серед яких троє з України: Посмітний з колгоспу ім. Будьонного (Одеська область), Сеницький з колгоспу «Червоне село» (Харківська область) і Шейгаст з колгоспу «3-й, вирішальний» (Київська область).</p>
      <p>Рапорт від селян України оголосив конюх артілі «Червоний прогрес» (Харківська область) Гаркавенко.</p>
      <p>Під час 5-хвилинної промови він п’ять разів згадав Сталіна («наш любимый вождь»), розповів про «тисячі колгоспів України, які достроково виконали і перевиконали план хлібозаготівлі» і пообіцяв «спільними зусиллями добити куркуля, очистити наші ряди від ледарів і рвачів, злодіїв, підняти трудову дисципліну, мобілізувати актив на боротьбу за високу врожайність, за повне і своєчасне виконання своїх зобов’язань перед пролетарською державою».</p>
      <p>Це — з трибуни. А в кулуарах, повідомили інформатори ОГПУ, хтось з України зізнався: «У нас погане становище: хліба немає, на ринках все дорого, картопля коштує пуд 100 рублів».</p>
      <p>В останній день з'їзду, 19 лютого, виступив Сталін.</p>
      <p>«Ми домоглися того, що у більшості колгоспників вже є по корові на двір, — збрехав він під оплески. — Мине ще рік-два, і ви не знайдете жодного колгоспника, у якого не було б своєї корови».</p>
      <p>Не знайдете жодного колгоспника… Тобто, у всіх буде по корові? Чи фізично знищать тих, хто корови не має?</p>
      <p>Сталін полюбляв отакі двозначні формулювання. А що він насправді мав на увазі, хтозна. Адже про реальний стан справ його постійно інформувало ОГПУ.</p>
      <h3>Березень 1933-го</h3>
      <p>Проглядати доповідні записки обласних начальників ГПУ моторошно. В них подробиці, які вивертають душу.</p>
      <p>«В Ново-Василівському районі відбувається торгівля трупами кішок, собак і м’ясом полеглих коней з боку спекулятивних елементів серед селян. Продажна ціна собаки в середньому 12 руб., м’ясо полеглого коня — 6−8 руб. кг. Розплата в більшості випадків проводиться речами (килимами, одягом та інше)» (Дніпропетровський облвідділ, 5 березня 1933-го).</p>
      <p>«На ґрунті голоду відзначено 6 випадків людоїдства. Є випадки свідомого умертвіння батьком своїх двох дітей через те, що останніх не було чим годувати» (Вінницький облвідділ, 9 березня).</p>
      <p>«За останній час ми відзначаємо значне зростання трупоїдства і людоїдства. Щодня з районів отримую 10 і більше повідомлень. У ряді випадків людоїдство переходить навіть у звичку» (Київський облвідділ, 12 березня).</p>
      <p>Від промови Сталіна минуло кілька тижнів…</p>
      <h3>Війна розростається</h3>
      <p>«Війна голодного населення за хліб розростається», — під таким заголовком подала інформацію з України американська газета «Свобода» 12 травня 1933 року.</p>
      <p>Газета пише, що голодні маси здійснюють «розгроми харчових радянських складів, грабування харчових транспортів», «все це набрало такого масового характеру, що влада вже не в стані боротися з такими явищами збройною силою».</p>
      <p>Картина дещо перебільшена, але відбиває певні реалії опору.</p>
      <p>Видання зробило висновок: «Населення не хоче тепер умирати так спокійно, як умирало в 1921 і 1922 році».</p>
      <p><i>Хочете отримувати найважливіші новини в месенджер? Підписуйтеся на наш </i><a href="https://t.me/bbcukrainian">Telegram</a> або <a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber</a> !</p>
    </article>
  </body>
</html>