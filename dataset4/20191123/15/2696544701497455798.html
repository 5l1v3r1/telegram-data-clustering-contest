<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191123_duro_dora_tankotelezettseg_17_eves_kor_mi_hazank"/>
    <meta property="og:site_name" content="HVG.hu"/>
    <meta property="article:published_time" content="2019-11-23T15:45:00+00:00"/>
    <meta property="og:title" content="Dúró Dóra: 17 éves korig tartson a tankötelezettség"/>
    <meta property="og:description" content="A Mi Hazánk politikusa szerint a továbbtanulás minden fiatal és család saját döntése kell, hogy legyen."/>
  </head>
  <body>
    <article>
      <h1>Dúró Dóra: 17 éves korig tartson a tankötelezettség</h1>
      <address><time datetime="2019-11-23T15:45:00+00:00">23 Nov 2019, 15:45</time> by <a rel="author">MTI</a></address>
      <p>
        <b>A Mi Hazánk politikusa szerint a továbbtanulás minden fiatal és család saját döntése kell, hogy legyen.</b>
      </p>
      <p>A Mi Hazánk Mozgalom 17 évben állapítaná meg a tankötelezettség korhatárát - közölte a párt elnökhelyettese szombati budapesti sajtótájékoztatóján.</p>
      <p>Dúró Dóra szerint a hároméves szakiskolai képzést figyelembe véve a 17 éves kor az első olyan életkor, amikor piacképes szakmát tud szerezni egy fiatal. Ezt követően a továbbtanulás minden egyes fiatal és család saját döntése kell, hogy legyen - tette hozzá.</p>
      <p>Úgy fogalmazott: a tankötelezettségről folytatott "álvita" helyett érdemi megoldásra van szükség az oktatásban a lemorzsolódás visszaszorítása és a felzárkóztatás hatékonnyá tétele érdekében.</p>
      <blockquote>Ugyanis a Fidesz által bevezetett 16, illetve a szocialisták által preferált 18 éves korig tartó tankötelezettség sem csökkentette a lemorzsolódást az oktatásban</blockquote>
      <p>- mondta. Ezért a tankötelezettség korhatárának 18 évre való emeléséért indított és több ellenzéki párt által támogatott aláírásgyűjtést is "álvitának", "álkérdésnek" nevezte a Mi Hazánk elnökhelyettese.</p>
      <p>Dúró Dóra arról is beszélt: sok család kényszerül arra, hogy a gyermekét másik településre, vagy egy távolabbi iskolába járassa, hogy "normális körülmények közt" tudjon tanulni. Szerinte ki kell mondani azt, vannak olyan esetek, amikor a szegregáció mindenkinek jobb, és az integráció mindenáron való erőltetése megbukott az elmúlt harminc évben.</p>
      <p>Az ellenzéki politikust kérdezték arról, hogy a szocialista Korózs Lajos egy tévéinterjúban a Fidesz támogatottságát Adolf Hitler támogatottságához hasonlította. Válaszában úgy fogalmazott: szólásszabadság van. "Ha egy politikus butaságot beszél, az nyilván az ő felelőssége és őt minősíti leginkább" - mondta.</p>
      <p>Dúró Dóra annak kapcsán, hogy Kocsis-Cake Olivio, a Párbeszéd politikusa bevonná a szomszédos országokat a trianoni békeszerződés százéves évfordulójára rendezett megemlékezés-sorozatba, elképesztőnek nevezte, hogy "a Párbeszéd és a Momentum politikusai is olyan, az SZDSZ-t idéző nyilatkozatokra képesek a határon túli magyarokkal kapcsolatban, amelyek nemzetellenesek".</p>
      <related>
        <a href="https://hvg.hu/itthon/20180126_Hiaba_tankoteles_nincs_aki_fejlesztene_a_fogyatekos_maglodi_kisfiut"/>
        <a href="https://hvg.hu/itthon/20150224_Nem_is_tervezi_a_kormany_a_tankoteles_kor"/>
      </related>
    </article>
  </body>
</html>