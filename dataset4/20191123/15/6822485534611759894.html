<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902103.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T15:28:00+00:00"/>
    <meta property="og:title" content="فروش گوشی در اروپا رکورد زد"/>
    <meta property="og:description" content="به گزارش ایسنا، تازه‌ترین آمار و گزارش‌های منتشر شده از سوی کارشناسان فعال در موسسه تحقیقاتی کانالیز نشان می دهد که میزان فروش گوشی‌های هوشمند در بازار اروپا رکورد جدیدی را برای سال ۲۰۱۹ میلادی به ثبت رسانده و در این بازه زمانی شاهد بیشترین میزان فروش در جهان بوده است."/>
  </head>
  <body>
    <article>
      <h1>فروش گوشی در اروپا رکورد زد</h1>
      <address>
        <time datetime="2019-11-23T15:28:00+00:00">23 Nov 2019, 15:28</time>
      </address>
      <p>آمارها حاکی است که اروپا شاهد بیشترین افزایش میزان فروش گوشی‌های هوشمند در سه ماهه سوم سال جاری میلادی بوده است.</p>
      <p>به گزارش ایسنا، تازه‌ترین آمار و گزارش‌های منتشر شده از سوی کارشناسان فعال در موسسه تحقیقاتی کانالیز نشان می دهد که میزان فروش گوشی‌های هوشمند در بازار اروپا رکورد جدیدی را برای سال ۲۰۱۹ میلادی به ثبت رسانده و در این بازه زمانی شاهد بیشترین میزان فروش در جهان بوده است.</p>
      <p>در سومین فصل از سال جاری میلادی سهم فروش گوشی‌های هوشمند سامسونگ در بازار اروپا در سه ماهه سوم سال قبل ۳۰.۴ درصد و ۱۴.۸ میلیون دستگاه بوده است  این در حالیست که سهم آن از این بازار ۳۵.۷ درصد معادل ۱۸.۷ میلیون دستگاه گزارش و اعلام شده است. این بدان معناست که این شرکت کره ای موفق شده است به رشد و افزایش ۲۶ درصدی نسبت به سال قبل دست پیدا کند. </p>
      <p>همچنین سامسونگ صدرنشین جدول پرفروش ترین گوشی های هوشمند بازار اروپا شده و هواوی نیز به عنوان دومین شرکت بزرگ تولیدکننده موبایل در جهان، موفق شده علی رغم تحریم و محدودیت های دولت آمریکا، در سه ماهه سوم سال جاری میلادی ۱۱.۶ میلیون دستگاه بفروشد که در مقایسه با سه ماهه دوم سال که ۱۱.۷ میلیون دستگاه و ۲۳.۹ درصد بود، رشد و پیشرفت چشمگیری را تجربه نکرده است.</p>
      <p>سهم این شرکت چینی که در بازار اروپا نیز تلاش کرده بعد از سامسونگ قرار بگیرد، ۲۲.۲ درصد گزارش شده است.</p>
      <p>اپل نیز در این بازه زمانی به عنوان سومین شرکت فعال در بازار اروپا با فروش ۹.۸ میلیون دستگاه سهمی معادل۱۸.۶ درصد از بازار این قاره سبز را به خود اختصاص داده است و نسبت به مدت مشابه سال قبل با کاهشی چهار درصدی مواجه شده است. این شرکت در سه ماهه سوم سال ۲۰۱۸ میلادی، ۱۰.۲ میلیون دستگاه فروخته و سهم خود را به  ۲۰.۸ درصد رسانده بود. </p>
      <p>شرکت نوظهور و نوپای شیائومی نیز در این فهرست چهارمین شرکتی بوده که توانسته بعد از اپل، سهم قابل توجهی از فروش گوشی های هوشمند در  کشورهای اروپایی را به خود اختصاص دهد. این شرکت چینی موفق شده است در سه ماهه سوم سال جاری میلادی در مقایسه با مدت مشابه سال گذشته، ۷۳ درصد رشد و افزایش در میزان فروش خود را تجربه کند. شیائومی که به تازگی از سایر رقبای هموطن خود سبقت گرفته و با غول‌های تکنولوژی و برندهای برتر تولیدکننده گجت‌ها و گوشی‌های هوشمند به رقابت تنگاتنگی پرداخته است، سعی دارد سهم خود را از بازار محصولات فناوری در جهان توسعه دهد.</p>
      <p>بعد از شیائومی نیز شرکت اچ‌ام‌دی گلوبال به عنوان دارنده حق امتیاز فروش گوشی های برند نوکیا با سهم ۱.۸ درصدی و فروش ۰.۹ میلیون دستگاه قرار گرفته است که در مقایسه با مدت مشابه سال گذشته که ۲.۴ درصد و میزان فروش ۱.۲ میلیون دستگاه را در اختیار داشت، با کاهشی ۲۴ درصدی مواجه شده است. </p>
      <p>جدول زیر که در وب سایت gsmarena آمده است، به اختصار میزان فروش گوشی های توسعه داده شده توسط برندهای مختلف را ذکر کرده است:</p>
      <figure>
        <img src="https://cdn.isna.ir/d/2019/11/23/3/61492200.jpg"/>
      </figure>
    </article>
  </body>
</html>