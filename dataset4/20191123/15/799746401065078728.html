<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/23/7103412/"/>
    <meta property="og:site_name" content="Європейська правда"/>
    <meta property="article:published_time" content="2019-11-23T15:41:12+00:00"/>
    <meta property="og:title" content="Держдеп США пов'язав Голодомор і агресію РФ: Москва приречена на провал"/>
    <meta property="og:description" content="Держдеп США у своїй заяві щодо вшанування жертво Голодомору в Україні пов’язав дії радянського режиму проти українців із сучасною агресією РФ."/>
  </head>
  <body>
    <article>
      <h1>Держдеп США пов'язав Голодомор і агресію РФ: Москва приречена на провал</h1>
      <address>
        <time datetime="2019-11-23T15:41:12+00:00">23 Nov 2019, 15:41</time>
      </address>
      <p>Держдеп США у своїй заяві щодо вшанування жертво Голодомору в Україні пов’язав дії радянського режиму проти українців із сучасною агресією РФ.</p>
      <p>Як повідомляє "Європейська правда", про це йдеться у відеозверненні речниці Державного департаменту Морган Ортагус, яке поширило посольство США у Києві.</p>
      <p>"Цього листопада ми вшановуємо та згадуємо мільйони українців, які загинули 86 років тому під час Голодомору, жахливого голоду, створеного варварською політикою сталінського режиму", - заявила Ортагус.</p>
      <p>Вона зазначила, що шляхом навмисного захоплення української землі і врожаю та примусової колективізації Радянський союз спричинив масовий голод, загибель і надзвичайні людські страждання. </p>
      <p>"Хоч ця жахлива трагедія була однією з найжорстокіших подій ХХ століття, Радянському союзу не вдалося зламати дух українського народу", - підкреслила речниця Державного департаменту США.</p>
      <p>Згадуючи про кампанію СРСР проти українців, вона підкреслила, що Москва і нині не полишає спроб руйнувати прагнення українського народу, проте, на переконання Вашингтона, вони не матимуть успіху.</p>
      <p>"Тепер Україна знову зазнала нападу. Окупація Криму Росією та її поточна агресія на сході України призвели до близько 13 тисяч загиблих. Навіть зараз Москва намагається маніпулювати і нищити прагнення народу України. Але у своїй підступній кампанії Росія недооцінює стійкість українців їх прагнення кращого майбутнього. Ця кампанія приречена на провал", - заявила Ортагус.</p>
      <figure>
        <iframe data-src="https://twitter.com/USEmbassyKyiv/status/1198230670058950656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Вона підкреслила, що США підтверджують свою підтримку Україні.</p>
      <p>"У день, коли весь світ згадує невинних жертв Голодомору, США вчергове засвідчують свою підтримку демократичній та успішній Україні, захищеній у межах міжнародно визнаних кордонів, вільній у визначенні власної долі", - додала речниця.</p>
      <p>Нагадаємо, прем'єр-міністр Канади Джастін Трюдо виступив із <a href="https://www.eurointegration.com.ua/news/2019/11/23/7103410/"><b>потужною заявою</b></a>, закликавши всіх канадців вшанувати жертв Голодомору в Україні 1932-1933 років.</p>
      <related>
        <a href="https://www.eurointegration.com.ua/news/2019/11/23/7103410/"/>
      </related>
    </article>
  </body>
</html>