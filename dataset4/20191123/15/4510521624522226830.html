<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/life-style/moda/Tinutele-purtate-timpul-calatoriei-avionul-fita-confort-scurta-incursiune-privind-moda-aeroport-1_5dd93fc45163ec42715373fe/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T15:24:23+00:00"/>
    <meta property="og:title" content="Ţinutele purtate în timpul călătoriei cu avionul, între fiţă şi confort: scurtă incursiune privind moda de aeroport"/>
    <meta property="og:description" content="Cum bat la uşă târgurile de Crăciun din Europa, perfecte pentru un city break, este oportună o scurtă incursiune prin garderoba de aeroport."/>
  </head>
  <body>
    <article>
      <h1>Ţinutele purtate în timpul călătoriei cu avionul, între fiţă şi confort: scurtă incursiune privind moda de aeroport</h1>
      <address><time datetime="2019-11-23T15:24:23+00:00">23 Nov 2019, 15:24</time> by <a rel="author">Oana Bâltoc</a></address>
      <h4>Cum bat la uşă târgurile de Crăciun din Europa, perfecte pentru un city break, este oportună o scurtă incursiune prin garderoba de aeroport.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/life-style/moda/show-ul-anual-sarbatori-victorias-secret-s-a-anulat-motivele-1_5dd919a35163ec427151f2ad/index.html"/>
        <a href="https://adevarul.ro/life-style/moda/designerul-creat-fracul-purtat-klaus-iohannis-banchetul-imperial-japonia-am-lucrat-150-ore-intreaga-tinuta-1_5db03017892c0bb0c6d6ff69/index.html"/>
        <a href="https://adevarul.ro/life-style/moda/ralph-lauren-lansat-colectie-haine-inspirata-serialul-friends-arata-pret-articolele-vestimentare-1_5d84ee6f892c0bb0c6c957f3/index.html"/>
      </related>
      <p>Călătoria cu avionul a dobândit încă din anii ’50 o latură aspiraţională, care poate fi realizată chiar dacă nu eşti o celebritate. Dacă în anii ’50 şi ’60, în Epoca de Aur a Hollywood-ului, era un spectacol în sine să o urmăreşti pe Marilyn Monroe coborând scările avionului îmbrăcată după ultima modă, astăzi acest fenomen fashion a luat avânt şi datorită reţelelor sociale. </p>
      <p>În vremea în care accesul la o călătorie cu avionul era un lux, atât din cauza preţului prohibitiv, cât şi a faptului că nu existau atât de multe zboruri ca în ziua de astăzi, o astfel de ocazie devenea un moment de etalare personală. La acel moment, era de neconceput să zbori cu avionul fără o ţinută şic, elegantă, asortată cu pantofi cu toc, ochelari de soare, mănuşi şi o coafură special realizată pentru un astfel de eveniment. În cazul vedetelor, această latură fashion era de la sine înţeleasă, ţinând cont că era obişnuit ca fotografii şi jurnaliştii să le aştepte la scara avionului. </p>
      <h3>Catwalk pe pista de decolare </h3>
      <p>„Pentru celebrităţi ca Sophia Loren şi Elizabeth Taylor, vestimentaţia de aeroport era echivalentul defilării pe covorul roşu în timpul zilei. Să nu uităm că asta se întampla cu mult înainte de apariţia unor concepte vestimentare cum este athleisure. Astfel de călătorii erau perfecte pentru a etala bijuterii, blănuri şi alte obiecte vestimentare de lux. Devenise o altă modalitate de a construi imginea celor bogaţi şi celebri. Şi chiar dacă acum zborul cu avionul a devenit o obişnuinţă, ideea de exclusivism s-a transformat în aceea de a avea cât mai multe destinaţii trecute în paşaport. Există persoane care au reuşit, în era tehnologiei, să-şi facă o carieră din a călători şi a promova haine cu stil. Este vorba despre influencerii social media şi despre influenceri fashion, iar reţele ca Instagram au dus această modă la un alt nivel“, a subliniat editorul de modă al ziarului britanic The Telegraph, Bethan Holt. </p>
      <p>Nu întâmplător, creatoarea de modă Victoria Beckham a declarat în repetate rânduri că aeroportul este pentru ea un catwalk, după cum notează ediţia britanică a revistei Vogue, şi ca atare fiecare apariţie a sa în această ipostază este o declaraţie de stil.</p>
      <h3>Călătoriile şi oamenii care influenţează moda pe Instagram </h3>
      <p>Adesea, influencerii din zona de travel ajung să călătorească la business class doar pentru că filmează aproape tot ceea ce fac, reuşind astfel să justifice costuri de zeci de mii de dolari pentru un bilet de avion. Un exemplu este vloggerul american Casey Neistat, care a călătorit la first class fără să scoată un ban din buzunar, în condiţiile în care un bilet a costat şi 21.000 de dolari. Alţii influenceri fashion, ca franţuzoaicele Jeanne Damas şi Camille Charrière, şi-au dedicat conturile de Instagram vestimentaţiei de călătorie, iar fotografiile postate le înfăţişează adesea pregătind ţinute pentru destinaţii ca Maroc şi Milano, unde, de altfel, au loc şi adevărat şedinţe foto. Şi influenceri fashion români – cum sunt Carmen Grebenişan şi Alina Ceuşan – promovează un anumit stil vestimentar de călătorie, iar destinaţiile exotice în care ajung devin decoruri spectaculoase pentru promovarea de haine. </p>
      <p>Fascinaţia pentru călătorii şi vedete este la fel de prezentă şi astăzi ca în urmă cu zeci de ani, chiar dacă multe dintre celebrităţile din prezent încearcă să aleagă ţinute comode, potrivite pentru zboruri lungi, dar în acelaşi timp trendy şi elegante. Fie că optează pentru stilul sport, fie pentru cel casual sau elegant, persoanele publice promoveză în continuare vestimentaţia de aeroport, iar iubitorii de modă şi de călătorii se lasă inspiraţi de ceea ce văd. </p>
      <h3>Piese esenţiale pentru un zbor cu stil </h3>
      <p>Ideea de bază a unei ţinute de zbor cu avionul este să fie confortabilă, dar mai ales şic, şi să o poţi adapta cât mai uşor la condiţiile de călătorie. Ideale sunt materialele care nu se şifonează, pentru că în orele lungi în care stai aşezat sau în care aţipeşti nu vrei să porţi materiale pretenţioase. Hainele trebuie să fie, de asemenea, multifuncţionale, astfel încât să poată fi folosite ca pături sau perne. De exemplu, un palton sau un cardigan lung şi călduros din lână, dar şi un hanorac sau o geacă lungă de fâş sunt ideale pentru a ne înfăşura în ele pe timpul zborului.</p>
      <figure>
        <img src="https://adevarul.ro/assets/adevarul.ro/MRImage/2019/11/23/5dd94a385163ec427153c174/627x0.jpg"/>
      </figure>
      <p>
        <i>Elle Macperson poartă în aeroport pardesiu negru şi ochelari de soare cu lentile mari FOTO Guliver/Getty Images</i>
      </p>
      <p>La fel de practice sunt şi piesele vestimentare din caşmir şi cele mai largi. O pălărie, o şapcă sau o căciulă, în funcţie de ţinuta aleasă, nu va avea doar rolul de a ne feri de aerul condiţionat din avion, adesea deranjant, dar va putea masca şi o coafură ciufulită după un drum lung. </p>
      <figure>
        <img src="https://adevarul.ro/assets/adevarul.ro/MRImage/2019/11/23/5dd949df5163ec427153bfe4/627x0.jpg"/>
      </figure>
      <p>
        <i>Cher poartă în timpul călătoriei cu avionul pălărie cu boruri mari şi ochelari de soare FOTO Guliver/Getty Images</i>
      </p>
      <p>Indispensabili sunt şi ochelarii de soare cu lentile închise la culoare, pentru a ascunde în spatele lor oboseala acumulată pe zborurile lungi, precum şi o geantă de călătorie încăpătoare, în care să-ţi păstrezi alte accesorii de călătorie necesare. Colanţii, puloverele supradimensionate şi cele pe gât, treningurile comode, jeanşii boyfriend cu croială lejeră, pardesiele lungi, hainele din blană sau jachetele din denim ori salopetele cu fermoar sau nasturi, care se pot deschide uşor, balerinii sau sandalele cu talpa joasă sunt tot atâtea variante pe care le putem combina după dorinţă şi plăcere. </p>
      <figure>
        <img src="https://adevarul.ro/assets/adevarul.ro/MRImage/2019/11/23/5dd949125163ec427153bbaa/627x0.jpg"/>
      </figure>
      <p>
        <i>Lady Gaga poartă o ţinută extravagantă, formată din salopetă bufantă şi ghete cu toc înalt şi ochelari de soare FOTO Guliver/Getty Images</i>
      </p>
      <p>Bineînţeles, vedetele sunt conştiente că notorietatea şi moda cer adesea sacrificii, astfel că piese vestimentare cum ar fi jeanşii mulaţi, bustierele sau pantofii cu toc înalt sunt alese în detrimentul hainelor şi pantofilor sport, mult mai comode.</p>
      <figure>
        <img src="https://adevarul.ro/assets/adevarul.ro/MRImage/2019/11/23/5dd9486f5163ec427153b7f5/627x0.jpg"/>
      </figure>
      <p>
        <i>Georgia May Jagger poartă în aeroport bustieră şi jeanşi mulaţi FOTO Guliver/Getty Images</i>
      </p>
      <h3>Ceva scump, ceva no name</h3>
      <p>Actuala modă de aeroport promovată de multe dintre vedetele internaţionale a devenit accesibilă maselor şi prin faptul că sunt combinate piese vestimentare de designer cu unele care nu au preţuri prea piperate, pe care le poţi cumpăra din orice magazin. Actriţa Jennifer Aniston a fost deseori surprinsă în timp ce purta, la coborârea din avion, o pereche de sneakers de 40 de dolari şi o geantă de 2.000 de dolari – la fel şi modelul Kendall Jenner. Mai exact, moda de aeroport este atractivă pentru că, deşi nu te poţi apropia de ţinuta pe care o vedetă o va purta pe covorul roşu de la gala Oscar, cu siguranţă ai mari şanse să copiezi ţinuta în care o celebritate apare atunci când zboară cu avionul, chiar dacă o face la business class. </p>
      <h3>Mallul duty free: raiul hainelor de brand</h3>
      <p>Nu în ultimul rând, moda de aeroport este influenţată într-o anumită măsură şi de existenţa conceptului duty free, iar aeroporturile au devenit din ce în ce mai mult nişte malluri uriaşe unde hainele de brand sunt intens promovate. Aeroportul s-a transformat, prin urmare, în locul de unde poţi să-ţi achiziţionezi piese vestimentare adesea văzute în timp ce stai pe Facebook şi Instagram între două escale şi admiri ţinutele vedetelor care călătoresc, la rândul lor, cu avionul.  </p>
      <p>Există până şi topuri ale celor mai bine îmbrăcate vedete pe drumurile cu avionul, iar regine neîncoronate ale stilului de aeroport sunt: cântăreaţa Rihanna, modelele Gigi şi Bella Hadid, Kendall Jenner, cântăreaţa Dua Lipa, topmodelele Heidi Klum şi Rosie Huntington-Whiteley, actriţele Kate Hudson, Blake Lively, Kristen Stewart, Kirsten Dunst şi Eva Longoria, dar şi vedeta americană de televiziune Kim Kardashian.</p>
      <figure>
        <img src="https://adevarul.ro/assets/adevarul.ro/MRImage/2019/11/23/5dd94acb5163ec427153c51d/627x0.jpg"/>
      </figure>
      <p>
        <i>Rosie Huntington-Whiteley FOTO Guliver/Getty Images</i>
      </p>
      <hr/>
    </article>
  </body>
</html>