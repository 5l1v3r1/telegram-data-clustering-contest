<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1656266552_Holivudski_aktyori_vav_videoigri_Ne_e_vapros_samo_na_pari"/>
    <meta property="og:site_name" content="webcafé"/>
    <meta property="article:published_time" content="2019-11-23T15:41:00+00:00"/>
    <meta property="og:title" content="Холивудски актьори във видеоигри: Не е въпрос само на пари"/>
    <meta property="og:description" content="Киану Рийвс далеч не е единственият"/>
  </head>
  <body>
    <article>
      <h1>Холивудски актьори във видеоигри: Не е въпрос само на пари</h1>
      <address><time datetime="2019-11-23T15:41:00+00:00">23 Nov 2019, 15:41</time> by <a rel="author" href="https://www.webcafe.bg/author/id_26_Filmcafe" target="_blank">Filmcafe</a></address>
      <figure>
        <img src="https://images.webcafe.bg/2019/11/23/topga1/1170x620.jpg"/>
        <figcaption>Добри сценарии, нюансирани герои и реалистични техники за улавяне на движение карат актьори като Киану Рийвс да опитват роли в игри. Вижте примерите:</figcaption>
      </figure>
      <figure>
        <img src="https://images.webcafe.bg/2019/06/10/keanu1006/1170x631.jpg"/>
        <figcaption><b>Cyberpunk 2077</b> - CD Projekt Red, 16 април 2020 г.<br/><br/>Киану Рийвс изпълнява ролята на Джони Силвърхенд, влиятелен музикант и псевдо-гид на геймърите. Заглавието несъмнено е най-очакваната гейминг премиера на 2020 г.</figcaption>
      </figure>
      <figure>
        <img src="https://images.webcafe.bg/2019/04/15/jedifallenorder2/1170x658.jpg"/>
        <figcaption><b>Star Wars: Jedi Fallen Order</b> - Respawn Entertainment, 15 ноември 2019 г.<br/><br/>Камерън Монахан изпълнява ролята на Кал Кестис, млад джедай. Играта се надява да надмине по успех Star Wars Battlefront II (2017), която въпреки че бе продадена в над 9 млн. копия, не оправда очакванията.</figcaption>
      </figure>
      <figure>
        <img src="https://images.webcafe.bg/2016/06/19/93178/618x345.jpg"/>
        <figcaption><b>Death Stranding</b> - Kojima Productions, 8 ноември 2019 г.<br/><br/>Норман Рийдъс изпълнява ролята на Сам Портър Бриджис, куриер в постапокалиптична версия на Америка. Последната игра на Коджима — Metal Gear Solid V: The Phantom Pain (2015), бе продадена в повече от 6 млн. копия.</figcaption>
      </figure>
      <figure>
        <img src="https://images.webcafe.bg/2017/05/14/116753/1170x658.png"/>
        <figcaption>В играта на Хидео Коджима роля има и Мадс Микелсен ("Ханибал").</figcaption>
      </figure>
      <figure>
        <img src="https://images.webcafe.bg/2019/11/23/ghostrecon/1170x823.jpg"/>
        <figcaption><b>Ghost Recon Breakpoint</b> - Ubisoft, 4 октомври 2019 г.<br/><br/>Джон Бернтал изпълнява ролята на полковник Коул Д. Уокър, злодей. Въпреки като цяло доброто й представяне, изпълнителният директор на Ubisoft Ив Гийемо определи премиерата на играта като "разочарование", тъй като до момента продажбите не оправдаха очакванията.</figcaption>
      </figure>
      <p>Хиляди фенове на видеоигри, събрали се в Microsoft Theater в Лос Анджелис на 9 юни, избухнаха в аплодисменти, когато полското студио CD Projekt Red показа трейлър за новото си заглавие Cyberpunk 2077.</p>
      <p>Тази реакция обаче беше само въведение към разкриването на голямата звезда: Киану Рийвс. Актьорът бързо се превърна в една от най-обсъжданите теми в социалните медии, след като дигитална версия на неговото небръснато лице се появи по екраните около сцената. Недопускащ да бъде изместен от виртуален двойник, самият Рийвс се появи на сцената и беше погълнат от вълната от аплодисменти.</p>
      <p>
        <b>Този момент вероятно бележи забележима промяна в гейминга – опитът на един бранш, печелещ вече 43 млрд. долара годишно, да се наложи сред утвърдени медийни жанрове като кино и телевизия, привличайки актьори-суперзвезди.</b>
      </p>
      <p>А актьорът от “Джон Уик” далеч не е единствен.</p>
      <p>"Никога не съм си представял, че ще нося костюм за улавяне на движение с велкро навсякъде по мен", казва Норман Рийдъс, по-известен с ролята на Дарил в хитовия сериал на AMC “Живите мъртви” (The Walking Dead). Рийдъс е работил в бранша на игрите и преди, като в различни проекти е озвучавал ролята, с която се прочу по телевизията, но работата му за последния проект на уважавания автор на видеоигри Хидео Коджима — Death Stranding (дебютирала на 8 ноември), е различна.</p>
      <p>Близкият приятел на Рийдъс – носителят на “Оскар” Гийермо дел Торо, пръв му казва да очаква обаждане от Коджима. "Довери ми се, просто кажи да", спомня си Рийдъс думите на режисьора. Актьорът приема предложението на Коджима (което по това време е било за напълно различен проект, нова версия на хорър поредицата Silent Hill) и в последните три години е бил записван в студиа по цял свят, докато е носил плътно покриващ тялото му костюм от ликра, покрит с гумени топки.</p>
      <p>Рийдъс има причини да бъде уверен, че играта ще е хит. Death Stranding беше вероятно най-очакваната игра на годината - първата, дебютирала под собствения продуцентски бранд на Коджима, Kojima Productions, след раздялата му с японската компания за игри Konami през 2015 г. Това партньорство се оказва доста плодовито, тъй като Metal Gear поредицата на Коджима (издавана от Konami) се е продала в над 49 млн. копия след дебюта си през 1987 г., превърнала е създателя си в звезда и го е утвърдила като един от най-енигматичните хора в гейминг бранша.</p>
      <p>За първите седмици след излизането си Death Stranding обаче привлича разнообразни реакции – от възхищение до нескрито разочарование.</p>
      <p>Самият Рийдъс не е "голям геймър", но други холивудски звезди проявяват интерес към бранша от години. Джеръми Дейвис, който спечели награда BAFTA Games през април за изпълнението си в God of War (2018), коментира, че от доста време се опитва да пробие в жанра на игрите. Приключенското заглавие God of War, което спечели най-ценената награда на миналогодишните Game Awards, беше първия опт на Дейвис в гейминга, след близо три десетилетия участия в холивудски проекти като “Спасяването на редник Райън”, “Изгубени” и “Праведен”.</p>
      <p>Възможността да представят комплексни, изпипани в детайли герои е относително нова за звездите, получаващи предложения за участие във видеоигри.</p>
      <p>
        <b>Агентът Майкъл Бланк отбелязва, че "технологията за улавяне на движение е стигнала до етапа, в който [актьорите] не само озвучават героя, но и играят роля във видеоигра”. “Това е много важно от гледна точка на таланта", посочва Бланк.</b>
      </p>
      <p>Думите на актьорите го потвърждават. Анджела Сарафян, известна с ролята на Клемънтайн в сериала “Западен свят” (Westworld), коментира, че е станала актриса, „защото обичам разказването на истории". Тя участва в сюжетната игра-мистерия Telling Lies на Сам Барлоу и Annapurna Interactive.</p>
      <p>"За мен това е съвсем ново нещо и то включва това членовете на аудиторията не само да го изживеят, но и да бъдат активни участници", допълва тя. Разказва, че никога не е имала възможност да работи в игра преди на бюрото й да попадне сценарият на Барлоу (който е повече от 220 страници, доста повече от традиционните сценарии на филми).</p>
      <p>Сценарият на Telling Lies не е необичаен по продължителността си. Игрите обикновено надминават 10 часа съдържание, като някои достигат дори до 80 часа или повече (например Red Dead Redemption 2 (2018), която включваше повече от 500 000 реда диалог). Ангажиментите за участие в снимки варират, но Трой Бейкър — един от най-активните актьори във видеоигри, участвал и в The Last of Us и Metal Gear Solid, казва, че като цяло "снимате веднъж, може би два пъти месечно, в продължение на два-три дни, в рамките на две години".</p>
      <p>За заглавия като Death Stranding и Red Dead обаче този период е варирал между три и пет години снимки. Снимките обикновено се случват в големи студиа в Ню Йорк, Лос Анджелис, Токио и Лондон, където актьорите обличат костюми от ликра и разнасят масивно снимачно оборудване на гърба си.</p>
      <p>
        <b>Често сравнение от страна на актьорите е с театър тип черна кутия - на практика празна сцена с минимален или никакъв реквизит, върху която те изпълняват ролите си.</b>
      </p>
      <p>Джон Бернтал (сериалът The Punisher), който изпълнява ролята на основния злодей в Tom Clancy's Ghost Recon Breakpoint на Ubisoft, казва, че не е знаел какво да очаква, когато е навлязъл в гейминга. "Стремиш се към един перфектен дубъл в помещение, пълно с около 800 камери, работещи едновременно", споделя Бернтал по време на снимки.</p>
      <p>Емили Шуебър, кастинг режисьор със собствен офис в Лос Анджелис, основно е работила за филмови и телевизионни проекти, преди да се заеме с кастинга на игри като Star Wars Battlefront II, Call of Duty: Infinite Warfare и Wolfenstein II: The New Colossus. В последните години тя казва, че е забелязала ръст на броя утвърдени актьори, избирани за роли във видеоигри.</p>
      <p>"Преди 5-6 години обяснявах на всеки агент и мениджър защо това е отлична идея", обяснява Шуебър. Сега "тези сценарии са толкова добре написани, че не включват само изричане от актьорите на реплики като 'Залегни!' - и това също е вълнуващо за актьорите", допълва тя.</p>
      <p>По отношение на заплащането, по данни от миналия юли, членовете на гилдията SAG-AFTRA получават поне 825 долара на ден за работа пред камера, и 3150 долара седмично за игри, сравнено с 5258 долара седмично за половинчасово TV шоу или 8413 долара за едночасово шоу. (Големите звезди могат да преговарят за много повече от минимума, естествено.)</p>
      <p>Заплащането за филми междувременно варира от поне 125 долара на ден за нискобюджетни проекти и късометражни филми до 1005 долара на ден за базови проекти.</p>
      <p>
        <b>"Мисля, че парите са много привлекателен фактор за големите звезди", казва актьорът Кланси Браун, който има солиден набор от участия от началото на 80-те години насам с изяви в “Изкуплението Шоушенк”, “Карнавал” и “Спондж Боб квадратни гащи”.</b>
      </p>
      <p>"Игрите са интересни за много от младите актьори в момента, които искат да използват тази медия по начин, който не е бил правен досега", коментира Камерън Монахан, който изпълнява ролята на главния герой Кал Кестис в предстоящия Star Wars: Jedi Fallen Order на Respawn Entertainment. Играта е първа за Монахан (актьорът е известен с ролите си в “Безсрамници” на Showtime и “Готъм” на Fox), но казва, че е бил на прослушвания за два други проекта за видеоигри.</p>
      <figure>
        <img src="https://images.webcafe.bg/2019/04/15/jedifallenorder/618x341.jpeg"/>
        <figcaption>Персонажът на Монахан в Star Wars Jedi: Fallen Order (2019)</figcaption>
      </figure>
      <p>Джанина Гаванкар („Истинска кръв”) отбелязва обаче, че „много студиа за игри не искат да работят с 'телевизионни актьори', защото те са свикнали да играят само с очи". Гаванкар вече е играла в Star Wars Battlefront II (2017). Посочва, че за онези актьори, които имат театрална подготовка, работата в игри е много по-лесна, защото те вече са наясно с изразните средства, необходими при улавянето на движение.</p>
      <p>"Забавно е да видим актьор, който толкова е свикнал да разчита на филмови техники, че подхожда със 'Сега ще ви погледна с погледа, който всички обожават", казва Трой Бейкър. По думите му този поглед практически не показва нищо в улавянето на движение.</p>
      <p>„Трябва да видя какво като актьор знаете за този герой, не какво като актьор знаете за актьорската игра. И човек като Норман Рийдъс идва, носи уменията си на истинска звезда и резултатите го показват”, отбелязва той.</p>
      <p>
        <b>Бланк от CAA заявява, че "не само актьори и актриси, но и сценаристи, шоурънъри и режисьори все повече се ангажират в бранша на видеоигрите."</b>
      </p>
      <p>Много елитни холивудски творци са започнали да прохождат в гейминг бранша. Миналия юни Джей Джей Абрамс създаде Bad Robot Games с китайския медиен гигант Tencent; Единият от създателите на “Рик и Морти” Джъстин Ройланд пусна приключенската игра Trover Saves the Universe за PlayStation 4 през своето студио Squanch Games през юни; шефът на Annapurna Меган Елисън публикува награждавани независими игри чрез продуцентския си бранд Annapurna Interactive от 2017 г. насам.</p>
      <p>Докато звезди като Рийвс, Рийдъс, Идрис Елба, Бернтал и Мадс Микелсен навлизат в тази ниша, конкуренцията за роли може да изглежда малко по-оспорвана за по-слабоизвестните таланти. Бейкър обаче не изглежда стреснат и на мнение, че щом досега е получавал такива роли, значи има причина и настъпването на звездите в бранша няма да му попречи.</p>
      <p>А други актьори, участвали в игри, вече виждат и техния по-голям потенциал – това повече продуцентски компании да създават подразделения за игри, както и повече хора да осъзнаят, че видеоигрите понякога имат сценарий, „достоен за Оскар”.</p>
      <p>
        <b>"Все повече се размиват границите между това какво е филм и какво е игра. Следващият Спилбърг сега играе видеоигри. Когато той или тя порасне, коя медия смятате, че ще избере, за да разкаже история? Той ще го стори чрез игри”, коментира Гаванкар.</b>
      </p>
      <related>
        <a href="https://www.webcafe.bg/id_1360803900"/>
        <a href="https://www.webcafe.bg/mobilecafe/review/id_122472304_Novata_rolya_na_Kianu_Riyvs_-_roker_s_metalna_raka_v_igrata_Cyberpunk_2077"/>
      </related>
    </article>
  </body>
</html>