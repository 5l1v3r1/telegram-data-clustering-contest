<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/pariz-protest-protiv-porodicnog-nasilja-nad-zenama/"/>
    <meta property="og:site_name" content="Krstarica"/>
    <meta property="article:published_time" content="2019-11-23T15:51:00+00:00"/>
    <meta property="og:title" content="Pariz: Protest protiv porodičnog nasilja nad ženama"/>
    <meta property="og:description" content="PARIZ - Nekoliko hiljada ljudi prošlo je danas ulicama Pariza zahtevajući veća ulaganja vlade u prevenciju smrtonosnog porodičnog nasilja protiv žena, što"/>
  </head>
  <body>
    <article>
      <h1>Pariz: Protest protiv porodičnog nasilja nad ženama</h1>
      <address><time datetime="2019-11-23T15:51:00+00:00">23 Nov 2019, 15:51</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>PARIZ – Nekoliko hiljada ljudi prošlo je danas ulicama Pariza zahtevajući veća ulaganja vlade u prevenciju smrtonosnog porodičnog nasilja protiv žena, što je problem koji je predsednik Emanuel Makron nazvao „sramotom Francuske“.</p>
      <p>Od palate Republike, kroz istočni deo Pariza vijorile su se ljubičaste zastave i simboli u obliku zmije u znak osude nasilja nad ženama.</p>
      <p>Demonstranti su odali počast za 130 žena za koje aktivisti tvrde da su ih u Francuskoj ove godine ubili sadašnji ili bivši partneri, što je jedna žrtva na svaka dva ili tri dana, prenosi AP.</p>
      <p>Francuske filmske i televizijske zvezde priključile su se tokom marša žrtvama nasilja i aktivistima, pozivajući na zaustavljanje „femicida“. Mnogi su nosili transparente na kojima je pisalo „Muka nam je od silovanja“.</p>
      <p>Protest je održan na Međunarodni dan borbe protiv nasilja nad ženama sa ciljem da se izvrši pritisak na francusku vladu pre nego što u ponedeljak usvoji nove mere za rešavanje tog problema.</p>
      <p>Očekuje se da će među merama biti zaplena vatrenog oružja od ljudi osumnjičenih za porodično nasilje i prioritetan trening za policajce kako oni ne bi odbacivali pritužbe žena kao ličnu stvar.</p>
      <p>Iako Francuska ima reputaciju progresivne zemlje i zalaže se za poštovanje ludskih prava širom sveta, ta zemlja ima jednu od najvećih stopa porodičnog nasilja u Evropi, delom i zbog loših reakcija policje na izveštaje o zlostavljanju.</p>
      <p>(Tanjug)</p>
    </article>
  </body>
</html>