<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082131-tvoye-vkno-cogo-dnya-ne-zalishitsya-porozhnm-kremenchuzhan-zaklikayut-zapaliti-svchku.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-23T15:27:00+00:00"/>
    <meta property="og:title" content="«Твоє вікно цього дня не залишиться порожнім»: кременчужан закликають запалити свічку"/>
    <meta property="og:description" content=" Постав запалену свічу у вікні своєї оселі на знак ушанування виморених голодною смертю... Щорічно у четверту суботу листопада Україна вшановує загиблих від Голодомору 1932–1933 років. Цього року"/>
  </head>
  <body>
    <article>
      <h1>«Твоє вікно цього дня не залишиться порожнім»: кременчужан закликають запалити свічку</h1>
      <address><time datetime="2019-11-23T15:27:00+00:00">23 Nov 2019, 15:27</time> by <a rel="author">Руслана Горгола</a></address>
      <figure>
        <img src="https://www.telegraf.in.ua/uploads/posts/2019-11/1574509909_zapali-svchku.jpeg"/>
      </figure>
      <p>
        <b>Постав запалену свічу у вікні своєї оселі на знак ушанування виморених голодною смертю...</b>
      </p>
      <p>Щорічно у четверту суботу листопада Україна вшановує загиблих від Голодомору 1932–1933 років. Цього року День пам’яті жертв голодоморів припадає на 23 листопада. О 16.00 відбудеться загальнонаціональна хвилина мовчання та старт акції «Зпали свічку пам’яті».</p>
      <p>Український інститут національної пам’яті до роковин Голодомору підготував низку тематичних відеороликів, знятих у 2018 році Young&amp;Hungry Production.</p>
      <figure>
        <iframe src="https://www.youtube.com/embed/q1lj7ujqthc" width="640" height="360" data-service="Youtube" scrolling="no"/>
      </figure>
      <p>Загальнонаціональну традицію ставити запалену свічу у вікні своїх осель на знак ушанування виморених голодною смертю ініціював історик, політолог, дослідник Голодомору Джеймс Мейс. Джеймс Мейс переїхав жити в Україну, де зокрема написав:</p>
      <blockquote>«Я ж хочу запропонувати лише акт національної пам’яті, доступний кожному: визначити час, коли кожен член цієї нації, де майже кожна родина втратила когось із близьких, запалить у своєму вікні свічку в пам’ять про померлих».</blockquote>
      <figure>
        <iframe src="https://www.youtube.com/embed/RTJN2OgWqek" width="640" height="360" data-service="Youtube" scrolling="no"/>
      </figure>
      <p>Тендітна дівчинка серед хлібного поля. Тулить до грудей колоски. «Тобі не холодно?» — питає хлопчик-ровесник із сьогодення. «Ні. Бо ти прийшов. Ти приніс мені яблуко? Люди завжди приносять мені яблука» — довірливо відповідає дівчинка. А за кілька секунд це яблуко посеред вогників свічок лягає до ніг бронзової дівчинки з колосками – пам’ятника усім дітям, які загинули в роки Голодомору. «У цей день вони чекають на тебе».</p>
      <figure>
        <iframe src="https://www.youtube.com/embed/mbSW6coXosk" width="640" height="360" data-service="Youtube" scrolling="no"/>
      </figure>
      <p>Вшанування пам’яті жертв Голодомору – це справа честі усіх українців: і цивільних, і тих, хто несе бойову службу в небі, на морі і на суші, захищаючи наші домівки від агресора. Саме тому 23 листопада о 16.00 в окопах і штабах, на кораблях і винищувачах українські військові долучаються до загальнонаціональної акції «Запали свічку пам'яті». Бо армія і народ – єдині.</p>
      <figure>
        <iframe src="https://www.youtube.com/embed/1BZjg-FUs8Q" width="640" height="360" data-service="Youtube" scrolling="no"/>
      </figure>
      <p>Як пояснює автор ідеї і сценарист відеороботи «Де б ти не був» Омелян Ощудляк: «Важливо підтримувати традицію пам'яті і тому основне завдання цього ролика – показати модель поведінки, як кожен може долучитися до вшанування пам’яті жертв Голодомору. Ми хочемо, щоб люди подумали: «О, до речі, а ми ж теж так можемо робити!». У відео задіяні всі роди військ, включно із авіацією, морським флотом (сцени знімалися в Одесі на українському фрегаті «Гетьман Сагайдачний»). Також у зйомках був задіяний Президентський полк. У багатьох масових сценах знімалися військові, які проходили підготовку на Яворівському полігоні, ветерани АТО. Також у ролику можна побачити відомого психолога і військового капелана Андрія Зелінського.</p>
      <blockquote>У кремлівській в'язниці, шкільному класі, в лікарняній палаті, на футбольному полі, у майстерні взуття чи за кермом автівки – де би ти не був 23 листопада о 16:00 – вшануй запаленою свічкою пам’яті тих, кого убив Голодомор 1932–1933 років.</blockquote>
      <p>Автор: <a href="https://www.telegraf.in.ua/user/%D0%F3%F1%EB%E0%ED%E0+%C3%EE%F0%E3%EE%EB%E0/">Руслана Горгола</a></p>
    </article>
  </body>
</html>