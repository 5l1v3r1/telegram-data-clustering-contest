<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622972/%D9%84%D8%A7%D9%88%D8%B1%D9%88%D9%81-%D8%A7%D8%A6%D8%AA%D9%84%D8%A7%D9%81-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7-%DA%98%D8%A7%D9%BE%D9%86-%D8%A7%D8%B2-%D9%86%D8%B8%D8%B1-%D8%B1%D9%88%D8%B3%DB%8C%D9%87-%D9%85%D8%B4%DA%A9%D9%84-%D8%A7%D8%B3%D8%AA-%DA%98%D8%A7%D9%BE%D9%86-%D8%A8%D8%A7%DB%8C%D8%AF-%D8%AD%D8%A7%DA%A9%D9%85%DB%8C%D8%AA-%D9%85%D8%A7-%D8%A8%D8%B1-%DA%A9%D9%88%D8%B1%DB%8C%D9%84-%D8%B1%D8%A7-%D8%A8%D9%BE%D8%B0%DB%8C%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T15:26:00+00:00"/>
    <meta property="og:title" content="لاوروف: ائتلاف نظامی آمریکا- ژاپن از نظر روسیه مشکل است/ ژاپن باید حاکمیت ما بر کوریل را بپذیرد"/>
    <meta property="og:description" content="وزیر خارجه روسیه امروز (شنبه) گفت، ژاپن باید حق حاکمیت روسیه بر جزایر کوریل جنوبی را به رسمیت بشناسد تا دو کشور بتوانند به سمت امضای یک توافق صلح پیش بروند. او همچنین ائتلاف امنیتی آمریکا- ژاپن را مشکلی در روابط روسیه- ژاپن و مانعی در مذاکرات معاهده صلح دانست."/>
  </head>
  <body>
    <article>
      <h1>لاوروف: ائتلاف نظامی آمریکا- ژاپن از نظر روسیه مشکل است/ ژاپن باید حاکمیت ما بر کوریل را بپذیرد</h1>
      <address>
        <time datetime="2019-11-23T15:26:00+00:00">23 Nov 2019, 15:26</time>
      </address>
      <p>
        <i>وزیر خارجه روسیه امروز (شنبه) گفت، ژاپن باید حق حاکمیت روسیه بر جزایر کوریل جنوبی را به رسمیت بشناسد تا دو کشور بتوانند به سمت امضای یک توافق صلح پیش بروند. او همچنین ائتلاف امنیتی آمریکا- ژاپن را مشکلی در روابط روسیه- ژاپن و مانعی در مذاکرات معاهده صلح دانست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> سرگئی لاوروف، وزیر خارجه روسیه در پی اظهارنظرهای یوشیهیده سوگا، دبیر کابینه ژاپن که گفته بود دولت توکیو به مذاکرات با روسیه برای دستیابی به یک پیمان صلح ادامه می دهد، گفت: به دبیر کابینه ژاپن احترام می گذاریم و به دنبال توافقنامه‌هایی هستیم که در سطح عالی بین رئیس جمهوری روسیه و نخست وزیر ژاپن به دست آمده است. آنها توافق کردند تا به بررسی مشکلاتی که هنوز پابرجاست، بپردازند.</p>
      <p>به گزارش خبرگزاری تاس، وزیر خارجه روسیه همچنین گفت: دولت توکیو باید حق حاکمیت روسیه بر جزایر کوریل را به رسمیت بشناسد. ائتلاف سیاسی- نظامی ژاپن و آمریکا موانعی را برای امضای توافق صلح با مسکو به وجود آورده است. ائتلاف نظامی با آمریکا خودش یک مشکل است؛ این باعث شده تا سطح دیگری از روابط بین روسیه و ژاپن به وجود آید و من به شما یادآور می شوم تنها با پیش شرط توقف حضور نظامی آمریکا در قلمروی ژاپن، این اعلامیه کاملاً تحقق می‌یابد.</p>
      <p>وزیر خارجه روسیه همچنین ادامه داد: همتایان ژاپنی ما فهرستی از نگرانی‌های امنیتی ویژه روسیه را دریافت کرده‌اند که علتش ائتلاف نظامی و سیاسی رو به تقویت و گسترش آمریکا و ژاپن است. همتایان ژاپنی ما قول داده‌اند تا به نگرانی‌های ما پاسخ دهند. ما منتظر واکنش آنها هستیم و به گفتگوها ادامه می‌دهیم.</p>
      <p>لاوروف همچنین توجه ژاپن را به این حقیقت معطوف کرد که واشنگتن، مسکو را تهدید می‌داند و ائتلاف نظامی و سیاسی آمریکا و ژاپن بر آن استوار است. او ادامه داد: ما به دنبال این تضمین از رهبری ژاپن هستیم که این ائتلاف نظامی-سیاسی علیه مسکو نباشد.</p>
      <p>لاوروف همچنین گفت: با توجه به رفتار آمریکا در سطح جهانی شامل منطقه آسیا-اقیانوسیه و با توجه به روابط این کشور با ژاپن، ایالات متحده تردیدی در به رسمیت شناختن این مساله ندارد که روسیه و چین تهدید اصلی برای این کشور محسوب می‌شوند و تمامی ائتلاف‌های نظامی آمریکا با ژاپن، استرالیا و کره‌جنوبی با توجه به این مساله ایجاد شده است. ما در نشست وزرای خارجه گروه ۲۰ به وزیر خارجه ژاپن به این مساله اشاره کردیم که باید دولت توکیو این تضمین را به ما بدهد که ائتلاف نظامی- سیاسی میان واشنگتن و توکیو علیه فدراسیون روسیه نیست و گفتگوها و مذاکرات با ژاپن در این باره ادامه می‌یابد.</p>
      <p>وی ادامه داد: وزیر خارجه ژاپن قرار است در نخستین سفر خود به زودی و در دسامبر به روسیه بیاید و این مساله در این سفر مورد بررسی قرار می‌گیرد.</p>
      <p>وزرای خارجه روسیه و ژاپن مذاکرات خود را ۲۲ نوامبر برگزار کردند.</p>
    </article>
  </body>
</html>