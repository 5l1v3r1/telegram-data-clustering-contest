<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/mike-pencein-irak-ziyaretinde-dikkat-ceken-detay"/>
    <meta property="og:site_name" content="CNN Türk"/>
    <meta property="article:published_time" content="2019-11-23T15:42:20+00:00"/>
    <meta property="og:title" content="Mike Pence'in Irak ziyaretinde dikkat çeken detay"/>
    <meta property="og:description" content="ABD Başkan Yardımcısı Mike Pence, sürpriz bir..."/>
  </head>
  <body>
    <article>
      <h1>Mike Pence'in Irak ziyaretinde dikkat çeken detay</h1>
      <h2>ABD Başkan Yardımcısı Mike Pence, sürpriz bir şekilde geldiği Irak'ta ABD'li askerleri ziyaret ettikten sonra Irak Kürt Bölgesel Yönetimi (IKBY) Başkanı Neçirvan Barzani ve Başbakan Mesrur Barzani ile görüştü ancak Irak merkezi hükümeti yetkilileriyle bir araya gelmedi.</h2>
      <address><time datetime="2019-11-23T15:42:20+00:00">23 Nov 2019, 15:42</time> by <a rel="author">AA</a></address>
      <p><a href="https://www.cnnturk.com/haberleri/irak">Irak</a> Başbakanlık Ofisinden yapılan açıklamada, Pence'in, Irak güvenlik güçlerine terör örgütü <a href="https://www.cnnturk.com/haberleri/deas">DEAŞ</a> ile mücadelede destek veren Enbar'ın batısındaki Aynu'l Esad Üssü'nde bulunan <a href="https://www.cnnturk.com/haberleri/abd">ABD</a>'li askerleri <a href="https://www.cnnturk.com/haberleri/ziyaret">ziyaret</a> ettiği belirtildi. </p>
      <p>Pence'in, Enbar'dan sonra Erbil'e geçtiği, Irak Başbakanı Adil Abdulmehdi ile de telefonla görüştüğü ifade edildi. </p>
      <p>Açıklamada, Pence ile Abdulmehdi'nin <a href="https://www.cnnturk.com/haberleri/telefon">telefon</a> görüşmesinde, iki ülke arasındaki ilişkiler ve dayanışmanın güçlendirilmesinin yanı sıra Irak'taki hükümet karşıtı gösterilerde dile getirilen reform taleplerine karşılık verilmesi için gerçekleştirilen icraatlar ve reformların ele alındığı bildirildi. </p>
      <p>Abdulmehdi'nin, Irak'ın egemenlik ve istikrarının önemi, Irak'taki tüm unsurların çıkarlarının korunmasıyla silahın devletin elinde olmasına vurgu yaptığı belirtildi. </p>
      <p>Pence de <a href="https://www.cnnturk.com/haberleri/twitter">Twitter</a> hesabı üzerinden askeri üste eşi Karen Pence ile çektirdiği fotoğrafları paylaşarak, Şükran Günü için Irak'ta olmaktan gurur duyduğunu ifade etti.</p>
      <p>
        <b>Pence, Erbil'de <a href="https://www.cnnturk.com/haberleri/barzani">Barzani</a> ile görüştü </b>
      </p>
      <p>IKBY medyasında yer alan haberlere göre Pence, Enbar'daki ABD askerlerini ziyaret ettikten sonra Erbil Uluslararası Havalimanı'nda IKBY Başkanı Neçirvan Barzani ve Başbakan Mesrur Barzani ile bir araya geldi. </p>
      <p>
        <b>Trump da sadece ABD askerlerini ziyaret etmişti </b>
      </p>
      <p>ABD Başkanı Trump da 26 Aralık 2018'de Irak'a sürpriz bir ziyaret gerçekleştirerek, herhangi bir Iraklı yetkiliyle görüşmeden Aynu'l Esad Askeri Üssü'ne gitmişti. </p>
      <p>Iraklı siyasiler ve <a href="https://www.cnnturk.com/haberleri/iran">İran</a>'a yakın milis güçleri, Trump'ın geçen yıl yaptığı ziyarete büyük tepki göstermiş ve Irak'ın egemenliğinin ihlal edildiğini savunmuştu.</p>
      <p>Saddam Hüseyin rejimini devirmek için Mart 2003'te Irak'ı işgal eden ABD'nin bu ülkede bilinen 9 askeri üssü var. ABD, 2011'de Irak'tan çekilse de buradaki varlığını bu üslerle güçlendirdi. ABD'nin Irak'ta halihazırda yaklaşık 5 bin askeri bulunuyor.</p>
      <related>
        <h4>ilgili haberler</h4>
        <a href="https://www.cnnturk.com/turkiye/msbden-mutabakat-aciklamasi"/>
        <a href="https://www.cnnturk.com/dunya/trumpa-milyarder-rakip-2020-icin-adayligini-acikladi"/>
        <a href="https://www.cnnturk.com/video/dunya/dunyayi-ilk-kez-renkli-gordu"/>
      </related>
    </article>
  </body>
</html>