<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Kolovratnik-ANO-Zpozdeni-vystavby-dopravnich-staveb-kvuli-nedostatku-penez-nehrozi-604426"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T15:50:00+00:00"/>
    <meta property="og:title" content="Kolovratník (ANO): Zpoždění výstavby dopravních staveb kvůli nedostatku peněz nehrozí"/>
    <meta property="og:description" content="Budeme mít dostatek zdrojů na výstavbu dopravních staveb i v následujících letech? Tak s touhle otázkou se v posledních týdnech setkávám docela často. Nebudu Vás napínat. Věřím, že budeme a že nehrozí, případné zpoždění již připravených staveb."/>
  </head>
  <body>
    <article>
      <h1>Kolovratník (ANO): Zpoždění výstavby dopravních staveb kvůli nedostatku peněz nehrozí</h1>
      <address>
        <time datetime="2019-11-23T15:50:00+00:00">23 Nov 2019, 15:50</time>
      </address>
      <p>
        <b>Budeme mít dostatek zdrojů na výstavbu dopravních staveb i v následujících letech? Tak s touhle otázkou se v posledních týdnech setkávám docela často. Nebudu Vás napínat. Věřím, že budeme a že nehrozí, případné zpoždění již připravených staveb.</b>
      </p>
      <p>V příštím roce půjde na výstavbu a údržbu silnic, železnic a dalších infrastrukturních staveb v roce 2020 z národních zdrojů celkem 70,2 miliardy korun! Samozřejmě to ale není všechno. Musíme k tomu ještě připočítat finance z evropských fondů. Bavíme se tak o částce minimálně 87,3 miliard korun, kterou bude mít Státní fond dopravní infrastruktury (SFDI) připravenou nejen k investicím, ale také k provozu a údržbě české dopravní sítě.</p>
      <p>Při pohledu na velmi úspěšný stav přípravy velkých staveb však musím otevřeně identifikovat možná rizika. Je téměř jisté, že v nejbližším období budeme velmi úspěšní při zahajování nových staveb. A s jistotou víme, že nastane situace, kdy SFDI bude potřebovat rozpočet výrazně navýšit. Tato situace by ale nebyla nijak výjimečná.</p>
      <p>I v minulých letech totiž docházelo podle aktuálních potřeb k navýšení rozpočtu. Jen v letošním roce to bylo navýšení o téměř 15 mld korun – a letošní aktuální hodnota celkového rozpočtu je tak na výši cca 102 mld korun! Proto ani zmíněných 87,3 mld. korun nemohu považovat za konečnou sumu, která půjde příští rok do výstavby a rekonstrukcí dopravní infrastruktury a jsem si jist, že resort dopravy dokáže postupně ve spolupráci s ministerstvem financí celkovou sumu peněz pro dopravu navyšovat.</p>
      <p>Pokud ale chceme co nejdříve dostavět naši páteřní dálniční síť, budeme na to potřebovat skutečně velké množství peněz nejen v příštím roce, ale i v letech následujících. Navíc brzy dojde k postupnému útlumu evropských zdrojů. Do budoucna nemůžeme být závislí pouze na národních zdrojích. Jsem rád, že ministerstvo dopravy proto zřídilo pracovní skupinu, která se touto otázkou zabývá.</p>
      <p>Ministerstvo dopravy spočítá, jakou sumu potřebujeme na výstavbu prioritních staveb (dostavba dálniční sítě, obchvaty měst, modernizace železnice, opravy nádražních budov apod.) a na základě toho vznikne ideální finanční model, který zohlední možnosti státního rozpočtu, fondů EU a dalších finančních nástrojů.</p>
      <p>Navíc nezapomínejme, že v současné době již běží PPP projekt na výstavbu dálnice D4 mezi Příbramí a Pískem. PPP projekty jsou osvědčeným modelem v mnoha evropských zemích. Na základě zkušeností s výstavbou úseku D4 ho do budoucna chceme uplatňovat i u dalších staveb. Jednáme i s Evropskou investiční bankou, se kterou řešíme hlavně parametry úvěrů na rozvoj moderních a bezpečných železnic. Úvěr ve výši několika miliard korun bychom mohli čerpat již roku 2020.</p>
      <p>Součástí nových forem financování dopravní infrastruktury je i transformace Ředitelství silnic a dálnic-ŘSD na akciovou společnost s vyšší organizační flexibilitou a podstatně nižší finanční závislostí na státním rozpočtu.</p>
      <p>Martin Kolovratník</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Kamiony-mohou-mit-v-zime-zakazano-predjizdet-na-dvou-usecich-D1-604379"/>
        <a href="https://www.parlamentnilisty.cz/politika/politici-volicum/Ministr-Kremlik-Nove-dalnice-v-roce-2019-Celkem-34-2-kilometru-603493"/>
        <a href="https://www.parlamentnilisty.cz/politika/politici-volicum/Kolovratnik-ANO-Vystavba-dopravni-infrastruktury-je-i-cesta-do-minulosti-602936"/>
        <a href="https://www.parlamentnilisty.cz/arena/monitor/Dopravci-budou-muset-zajistit-aby-ridici-dodrzovali-prestavky-Vlada-je-k-tomu-donuti-zakonem-601959"/>
      </related>
    </article>
  </body>
</html>