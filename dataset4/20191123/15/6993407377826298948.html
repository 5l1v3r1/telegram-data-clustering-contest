<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-mvf-zavershennya-roboty-misii/30288313.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T15:07:33+00:00"/>
    <meta property="og:title" content="У МВФ заявили про «істотний прогрес» у реформах після завершення роботи місії в України"/>
    <meta property="og:description" content="Місія Міжнародного валютного фонду заявляє про прогрес у дискусіях з українською владою щодо нової програми. Звернення голови місії Рона ван Родена пресслужба представництва МВФ в Україні поширила 23"/>
  </head>
  <body>
    <article>
      <h1>У МВФ заявили про «істотний прогрес» у реформах після завершення роботи місії в України</h1>
      <address>
        <time datetime="2019-11-23T15:07:33+00:00">23 Nov 2019, 15:07</time>
      </address>
      <p>Місія Міжнародного валютного фонду заявляє про прогрес у дискусіях з українською владою щодо нової програми. Звернення голови місії Рона ван Родена пресслужба представництва МВФ в Україні поширила 23 листопада з нагоди завершення роботи місії напередодні.</p>
      <p>За повідомленням, представники МВФ мали «конструктивні та плідні обговорення» з представниками влади України.</p>
      <p>
        <b>Читайте також: <a href="https://www.radiosvoboda.org/a/news-imf-ukrainian-government/30275409.html">Гончарук та Маркарова зустрілися з місією МВФ</a></b>
      </p>
      <p>«Місія МВФ віддала належне істотному прогресу, що його було досягнуто в останні кілька місяців на шляху поступу реформ та дотримання виваженої економічної політики. Місія досягла помітного подальшого просування у дискусіях щодо заходів та реформ, що могли би лягти в основу нової програми, підтриманої МВФ. Серед таких кроків – заходи у грошово-кредитному, податково-бюджетному та фінансовому секторах, так само як і реформи, спрямовані на поліпшення бізнес-середовища, посилення верховенства права і нарощування економічного зростання», – мовиться в заяві.</p>
      <p>
        <b>Читайте також: <a href="https://www.radiosvoboda.org/a/30276312.html">Найбільше МВФ заважає олігарху Ігорю Коломойському (огляд преси)​</a></b>
      </p>
      <p>У представництві додали, що «дискусії триватимуть» протягом наступних тижнів.</p>
      <p>При цьому в заяві немає жодного слова з приводу можливості досягнення попередньої домовленості про фінансування, так званої staff level agreement, на яку сподівалися і зараз, і під час попереднього візиту місії в вересні.</p>
      <p>Місія Міжнародного валютного фонду <a href="https://www.radiosvoboda.org/a/news-mvf-kyjiv-misija/30266479.html">розпочала роботу</a> в Києві 14 листопада. Згідно із базовим прогнозом Національного банку, за новою програмою співпраці з МВФ, якщо Україна отримає її, вона може отримати два мільярди доларів від фонду у 2019 році і ще по два мільярди у 2020 й 2021 роках.</p>
    </article>
  </body>
</html>