<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109418-Borisov-i-Tramp-shte-govoryat-za-energiynata-diversifikaciya"/>
    <meta property="og:site_name" content="Канал 3"/>
    <meta property="article:published_time" content="2019-11-23T15:33:00+00:00"/>
    <meta property="og:title" content="Борисов и Тръмп ще говорят за енергийната диверсификация"/>
    <meta property="og:description" content="Премиерът ще проведе и среща с представители на американския бизнес в сградата на Американската търговско-промишлена палата"/>
  </head>
  <body>
    <article>
      <h1>Борисов и Тръмп ще говорят за енергийната диверсификация</h1>
      <h2>Премиерът ще проведе и среща с представители на американския бизнес в сградата на Американската търговско-промишлена палата</h2>
      <address>
        <time datetime="2019-11-23T15:33:00+00:00">23 Nov 2019, 15:33</time>
      </address>
      <p><b>Министър-председателят Бойко Борисов ще бъде на официално посещение в Съединените американски щати, където ще се срещне с президента на САЩ Доналд Тръмп на 25 ноември в столицата Вашингтон.<br/></b> </p>
      <p>В рамките на разговора им в Белия дом, премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ.</p>
      <p> <br/> </p>
      <p>Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми.</p>
      <p> </p>
      <p>По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк "Арлингтън".</p>
      <p> </p>
      <p>Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян.</p>
      <p> </p>
      <p>Премиерът Борисов ще проведе и среща с представители на американския бизнес в сградата на Американската търговско-промишлена палата.</p>
      <p> </p>
      <p>В ръководената от министър-председателя Бойко Борисов официална делегация във Вашингтон ще участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов, информираха от правителствената информационна служба.</p>
      <related>
        <h4>Още по темата</h4>
        <a href="http://kanal3.bg/news/bulgaria/economy/109409-Vrachiha-zlaten-smesitel-na-Boyko-Borisov-v-obnoven-zavod-v-Sevlievo"/>
        <a href="http://kanal3.bg/news/bulgaria/parlamentarni-novini/109366-Ninova-kam-Borisov-v-NS%253A-Iskahte-da-ovladeete-BSP-s-nyakolko-biznesmeni-%2528VIDEO%2529"/>
        <a href="http://kanal3.bg/news/bulgaria/politics/109357-Poslanikat-na-SASht%253A-Vyarvam%252C-che-sreshtata-Tramp---Borisov-shte-e-polodzitelna-i-plodotvorna"/>
      </related>
    </article>
  </body>
</html>