<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562975/tragwdia-sti-gallia-dyo-nekra-paidia-apo-pyrkagia-se-spiti"/>
    <meta property="og:site_name" content="NOOZ."/>
    <meta property="article:published_time" content="2019-11-23T15:54:00+00:00"/>
    <meta property="og:title" content="Τραγωδία στη Γαλλία: Δύο νεκρά παιδιά από πυρκαγιά σε σπίτι"/>
    <meta property="og:description" content="Μια απίστευτη τραγωδία σημειώθηκε στη βορειοανατολική Γαλλία, όταν δύο αδέλφια ηλικίας 4 και 15 ετών έχασαν την ζωή τους από πυρκαγιά που ξέσπασε σε σπίτι."/>
  </head>
  <body>
    <article>
      <h1>Τραγωδία στη Γαλλία: Δύο νεκρά παιδιά από πυρκαγιά σε σπίτι</h1>
      <address>
        <time datetime="2019-11-23T15:54:00+00:00">23 Nov 2019, 15:54</time>
      </address>
      <p>
        <b>Μια απίστευτη τραγωδία σημειώθηκε στη βορειοανατολική Γαλλία, όταν δύο αδέλφια ηλικίας 4 και 15 ετών έχασαν την ζωή τους από πυρκαγιά που ξέσπασε σε σπίτι.</b>
      </p>
      <p>Πλην των δύο άτυχων παιδιών, η γιαγιά τους τραυματίστηκε σοβαρά έχοντας υποστεί εγκαύματα στα πόδια και την πλάτη, ενώ ένας 25χρονος άνδρας τραυματίστηκε ελαφρά, έχοντας εισπνεύσει καπνό που είχε κατακλύσει το διώροφο σπίτι, δήλωσε στο Γαλλικό Πρακτορείο ο αντιπύραρχος Μισέλ Σμιτ.</p>
      <p>Ένας άνδρας που συμμετείχε στην επιχείρηση διάσωσης τραυματίστηκε στα χέρια, προτού φθάσουν οι πυροσβεστικές δυνάμεις, συμπλήρωσε ο αξιωματικός.</p>
      <p>''Ο 15χρονος εγκλωβίστηκε από τις φλόγες στον πρώτο όροφο'' εξήγησε ο αντιπύραρχος, προσθέτοντας ότι οι σκάλες του κτιρίου κατέρρευσαν, ενώ δήλωσε πως βρίσκονταν 9 άτομα στο κτίριο όταν ξέσπασε η πυρκαγιά.</p>
      <p>Τα αίτια της πυρκαγιάς δεν έχουν αποσαφηνιστεί.</p>
    </article>
  </body>
</html>