<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/karayancheva-podkrepi-izbora-na-valeri-simeonov-za-nein-zamestnik.html"/>
    <meta property="og:site_name" content="News.bg"/>
    <meta property="article:published_time" content="2019-11-23T15:39:11+00:00"/>
    <meta property="og:title" content="Караянчева подкрепи избора на Валери Симеонов за неин заместник"/>
    <meta property="og:description" content="Не знаела какво влагат протестиращите в личността на Симеонов"/>
  </head>
  <body>
    <article>
      <h1>Караянчева подкрепи избора на Валери Симеонов за неин заместник</h1>
      <address>
        <time datetime="2019-11-23T15:39:11+00:00">23 Nov 2019, 15:39</time>
      </address>
      <p>Председателят на Народното събрание Цвета <b>Караянчева подкрепи избора на Валери Симеонов</b> за неин заместник. </p>
      <p>В Златоград Караянчева коментира <b><a href="https://news.bg/society/maykite-na-detsa-s-uvrezhdaniya-iskat-fizionomiyata-na-simeonov-van-ot-politikata.html">протестите по този повод на майките на деца с увреждания</a></b> и исканата от тях оставка на Симеонов.</p>
      <p>"По правилник всяка парламентарна група има право да посочи заместник-председател. Г-н Валери Симеонов е един от ръководителите на един от коалиционните партньори, така че <b>няма нищо чудно в това. За думите си като вицепремиер той понесе своя кръст, подаде оставка</b>", заяви Караянчева, цитирана от БГНЕС.</p>
      <p>"Той е избран като народен представител и мисля, че <b>няма нищо лошо в това неговата парламентарна група да го предложи на този пост. Не знам какво влагат протестиращите в личността на г-н Валери Симеонов. За мен той приключи с предния период и като народен представител има право да бъде избран</b>", продължи председателят на Народното събрание.</p>
      <p>По повод поисканата от лидера на БСП Корнелия Нинова оставка на премиера Бойко Борисов, председателят на парламента каза: "Разбирам, че госпожа Нинова иска да управлява, но <b>все пак българският народ избира кой да управлява и за колко време</b>."</p>
    </article>
  </body>
</html>