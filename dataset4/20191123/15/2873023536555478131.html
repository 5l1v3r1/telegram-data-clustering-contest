<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/tehnes/sinema/220206_kai-toy-hronoy-me-yperohes-tainies"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T15:29:27+00:00"/>
    <meta property="og:title" content="Και του χρόνου, με υπέροχες ταινίες!"/>
    <meta property="og:description" content="Η «Εφημερίδα των Συντακτών», η εφημερίδα μας, με αφορμή και τα 7α γενέθλιά της, δημιούργησε αυτό που ξέρει να κάνει καλύτερα: ακόμη μια κοινότητα. Κοινότητα αλληλεγγύης, ομορφιάς, αλήθειας, συνεργατικότητας, ανεξαρτησίας και δημιουργικότητας."/>
  </head>
  <body>
    <article>
      <h1>Και του χρόνου, με υπέροχες ταινίες!</h1>
      <address><time datetime="2019-11-23T15:29:27+00:00">23 Nov 2019, 15:29</time> by <a rel="author">Νόρα Ράλλη</a></address>
      <p>Η «Εφημερίδα των Συντακτών», η εφημερίδα μας, με αφορμή και τα 7α γενέθλιά της, δημιούργησε αυτό που ξέρει να κάνει καλύτερα: ακόμη μια κοινότητα. Κοινότητα αλληλεγγύης, ομορφιάς, αλήθειας, συνεργατικότητας, ανεξαρτησίας και δημιουργικότητας.</p>
      <p>Αυτή τη φορά όχι μόνο μεταξύ συνεταιριστών/συνεργατών και αναγνωστών, αλλά και μεταξύ καλλιτεχνών, σκηνοθετών, ηθοποιών, μουσικών, παραγωγών, επιστημόνων, ακτιβιστών και κινηματογραφόφιλου κοινού.</p>
      <p>Η δημιουργία αυτής της νέας κοινότητας, με αφορμή το EFSYNEMA, το 1ο Κινηματογραφικό Φεστιβάλ της «Εφ.Συν.», είναι ένα συγκλονιστικό γεγονός από μόνο του. Και μόνο ευγνωμοσύνη και φυσικά χαρά μπορούμε να αισθανόμαστε γι' αυτό.</p>
      <blockquote><b>EFSYNEMA</b>, το 1ο Κινηματογραφικό Φεστιβάλ της «Εφ.Συν.»</blockquote>
      <p>Ευγνωμοσύνη και χαρά γιατί σπουδαίοι δημιουργοί αποδέχθηκαν με ενθουσιασμό να συμμετάσχουν στο 1ο EFSYNEMA, που διήρκεσε 7 μέρες (14-20/11), στον Κινηματογράφο Μικρόκοσμος. Τους ευχαριστούμε όλους μαζί και καθέναν ξεχωριστά:</p>
      <p>■ Τη σκηνοθέτρια Μαριάννα Οικονόμου και την εταιρεία παραγωγής ΑΜΕΝΟΝ για την προβολή του βραβευμένου ντοκιμαντέρ «Οταν ο Βάγκνερ συνάντησε τις ντομάτες». Η ταινία, που είναι και η επίσημη πρόταση της Ελλάδας για τα επικείμενα Οσκαρ, «άνοιξε» το EFSYNEMA. Η ίδια η σκηνοθέτρια ήταν παρούσα και συγκινήθηκε με την ανταπόκριση των θεατών.</p>
      <p>■ Την κ. Βάσω Κανελλοπούλου που μίλησε εκ μέρους της εναλλακτικής κοινότητας παραδοσιακών σπόρων ΠΕΛΙΤΙ, ξεκαθαρίζοντας πόσο σχεδόν επαναστατικό είναι το να διατηρούνται παραδοσιακές ποικιλίες σπόρων, κάποιες από τις οποίες μοιράστηκαν στο κοινό.</p>
      <p>■ Τους Experimemto και συγκεκριμένα τους Μελαχρινό Βελέντζα και Γιώργο Δρίβα, οι οποίοι παρουσίασαν συνοδεία ζωντανής μουσικής ένα κομμάτι από την παράσταση «Lemon» που δίνουν στο Μπάγκειον... πετώντας, στο τέλος, λεμόνια στο κοινό.</p>
      <figure>
        <img src="https://www.efsyn.gr/sites/default/files/images/2019/11/efsynema.jpg"/>
        <figcaption>ΜΑΡΙΟΣ ΒΑΛΑΣΟΠΟΥΛΟΣ</figcaption>
      </figure>
      <p>■ Τις κυρίες Στεφανία, Αννα και Λαμπρινή, που με τις υπέροχες σπιτικές δημιουργίες τους «στήριξαν» γαστριμαργικά το EFSYNEMA, ώστε τις δύο πρώτες βραδιές του οι θεατές να μπορούν να απολαύσουν νόστιμα εδέσματα μαζί με ένα ποτήρι κρασί από τους Οίνους Αδάμ ή μια μπίρα ΝΗΣΟΣ - δύο εκλεκτές ελληνικές εταιρείες που στήριξαν το φεστιβάλ μας.</p>
      <p>■ Τη Μαρίνα Δανέζη, συνεργάτιδα και σύντροφο του αείμνηστου Νίκου Τριανταφυλλίδη, του οποίου προβλήθηκε το μουσικό ντοκιμαντέρ «Screamin' Jay Hawkins: I Put a Spell on Me». Η ίδια, φανερά συγκινημένη, μίλησε για τις περιπέτειες της ταινίας και σόκαρε με τη δήλωσή της πως όταν το 1999 ο Τριανταφυλλίδης υπέβαλε την ταινία τους στο Κέντρο Κινηματογράφου, η απάντηση ήταν: «Δεν θα δώσουμε λεφτά για να γίνει μια ταινία για έναν μαύρο»!</p>
      <p>■ Τους ταλαντούχους Γιώργο Κυβερνήτη, Νεφέλη Οικονόμου-Πάντζου, Μαρία Σιδηροπούλου και Αλέξη Χατζηγιάννη που μας ταξίδεψαν στον κόσμο του Βαγγέλη Γερμανού με την ταινία τους «Μέσα μου βλέπω μονάχα θάλασσα». Ο ίδιος ο αγαπημένος μουσικός ήταν παρών και έπαιξε ζωντανά. Ζωντανά ερμήνευσε τα υπέροχα κομμάτια της και η 24χρονη SmaRagDa, η οποία εντυπωσίασε με τη φωνή και τη ζωντάνια της!</p>
      <p>■ Τις Βίκυ Χασάνδρα, Ευαγγελία Κουλιζάκη, Μαρία Γιακανίκη, που μαζί με τον σκηνοθέτη Δημήτρη Παναγιωτάτο μίλησαν για τη «Γυναίκα στο φιλμ νουάρ» τη μέρα του αντίστοιχου αφιερώματος.</p>
      <p>■ Τον καθηγητή, σκηνοθέτη Θανάση Βασιλείου, που ταξίδεψε από τη Γαλλία για την προβολή της ταινίας του «Ιχνη» τη μέρα του «Πολιτικού Κινηματογράφου», και τους Αγγελο Κοβότσο, Καλλιόπη Λεγάκη, Μαρούλα Γεντέκου (σκηνοθέτες και παραγωγό της ταινίας «Καιρός για ήρωες») και Ελισάβετ Λαλουδάκη και Μάσιμο Πιτσόκαρο (σκηνοθέτες του «Living in interesting times»), που έμειναν και συνομίλησαν, και τους διόλου λίγους θεατές, οι οποίοι ανήμερα της επετείου του Πολυτεχνείου αψήφησαν τη βροχή και τον ασφυκτικό αστυνομικό κλοιό και ήρθαν στο EFSYNEMA.</p>
      <p>■ Τις νεαρές σκηνοθέτριες Νικολέττα Λεούση, Αναστασία Κρατίδη, Ιφιγένεια Κοτσώνη, Ασημίνα Προέδρου, Δέσποινα Κούρτη, Αρτέμιδα Αναστασιάδου και Βούλα Γερμανάκου-Κοψίνη, αλλά και τον σκηνοθέτη και σύντροφο της Φρίντας Λιάππα, Κυριάκο Αγγελάκο, για την παρουσία τους τη μέρα προβολής «7+1 ταινιών μικρού μήκους Ελληνίδων σκηνοθετριών». Η βραδιά έγινε με τη συνεργασία του Φεστιβάλ Δράμας.</p>
      <p>■ Τους σκηνοθέτες Μύρνα Τσάπα, Χαρά Καλλιοντζή, Ιωάννα Παπαϊωάννου, Διώνη Τέγου, Δήμητρα Τσαλκιτζόγλου, Βασίλη Κεκάτο, Παναγιώτη Ευαγγελίδη, που ήρθαν, μίλησαν, έως αργά μάλιστα, μετά από απαίτηση του κοινού, τη μέρα των «Ανθρώπινων Δικαιωμάτων», και τις Ζωή Κόκαλου (μέλος της Πρωτοβουλίας Justice for Zak/Zackie) και Ελενα - Ολγα Χρηστίδη (ψυχολόγος, επιστημονικά υπεύθυνη του φορέα Orlando LGBT+), καθώς η βραδιά ήταν αφιερωμένη στον Ζακ Κωστόπουλο.</p>
      <p>■ Τους Μαρί-Λουίζ Βαρθολομαίου και Συμεών Νικολαΐδη, χάρη στους οποίους για πρώτη φορά προβλήθηκαν σε αποκατεστημένες κόπιες και οι δύο ταινίες του Τάκη Σπυριδάκη, την τελευταία μέρα.</p>
      <p>■ Η βραδιά έκλεισε με προβολή από φιλμ: Τα «4 μαύρα κοστούμια» του Ρένου Χαραλαμπίδη ενθουσίασαν το κοινό, με τον ίδιο να συγκινείται όπως όλοι μας, καθώς το φεστιβάλ ολοκληρώθηκε με μια βραδιά αφιερωμένη στον Τάκη Σπυριδάκη. Και δεν θα μπορούσε να γίνει αλλιώς, ούτε να έχουμε καλύτερο φινάλε... έως του χρόνου, με ακόμη ένα EFSYNEMA!</p>
      <related>
        <h4>Σχετικά Άρθρα</h4>
        <a href="https://www.efsyn.gr/tehnes/sinema/219711_afieroma-ston-taki-spyridaki"/>
        <a href="https://www.efsyn.gr/tehnes/sinema/219461_ena-gemato-sabbatokyriako"/>
        <a href="https://www.efsyn.gr/node/219228"/>
        <a href="https://www.efsyn.gr/tehnes/sinema/219065_xekinise-proto-mas-kinimatografiko-festibal"/>
        <a href="https://www.efsyn.gr/tehnes/sinema/218964_kraygi-sti-nyhta"/>
        <a href="https://www.efsyn.gr/tehnes/sinema/218917_tainia-ekplixi"/>
      </related>
    </article>
  </body>
</html>