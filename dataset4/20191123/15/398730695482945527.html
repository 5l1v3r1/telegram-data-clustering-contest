<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/shiffrin-slog-ett-av-stenmarks-rekord/"/>
    <meta property="og:site_name" content="DN.SE"/>
    <meta property="article:published_time" content="2019-11-23T15:11:31+00:00"/>
    <meta property="og:title" content="Shiffrin slog ett av Stenmarks rekord"/>
    <meta property="og:description" content="Mikaela Shiffrin höll för favorittrycket. Ännu en gång."/>
  </head>
  <body>
    <article>
      <h1>Shiffrin slog ett av Stenmarks rekord</h1>
      <address><time datetime="2019-11-23T15:11:31+00:00">23 Nov 2019, 15:11</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Mikaela Shiffrin höll för favorittrycket. Ännu en gång.<br/>Amerikanskan tog sin 41:a slalomseger i världscupen och slog därmed ett av Ingemar Stenmarks rekord.<br/>– Jag kunde inte ens ha drömt om det här när jag var liten, säger Shiffrin till TT.</b>
      </p>
      <p>Det är rekord efter rekord som ryker i Mikaela Shiffrins framfart i världscupen. Den 24-åriga amerikanskan vann 17 världscuptävlingar förra säsongen – flest hittills i alpinhistorien.</p>
      <p>Nu har hon slagit ytterligare ett rekord, Ingemark Stenmarks notering på 40 slalomsegrar i världscupen.</p>
      <p><b>Shiffrin tangerade</b> visserligen svenskens rekord redan förra säsongen, men att faktiskt passera legendaren är en speciell känsla, konstaterar hon.</p>
      <p>– På ett sätt är det en seger till. En väldigt bra dag, men inte annorlunda än någon annan seger, säger hon.</p>
      <p>– Men, när jag tittar tillbaka på karriären och nu har 41 slalomsegrar, det trodde jag aldrig att jag skulle kunna klara. Jag ville bli bäst i världen när jag var liten, men kunde inte ens drömma om något sådant här.</p>
      <p>Ingemar Stenmark kom totalt upp i 86 världscupsegrar, tack vare sin dominans även i storslalom. Det såg länge ut som att Lindsey Vonn skulle slå det rekordet, innan amerikanskan lade fartskidorna på hyllan efter VM i Åre – efter totalt 82 världscupsegrar. Även österrikiske giganten Marcel Hirscher har slutat till denna säsong – på 67 segrar.</p>
      <p><b>Men att Stenmarks rekord</b> skulle klara sig även för Mikaela Shiffrin är högst osannolikt. Amerikanskan, född 1995, är efter segern i Levis slalompremiär uppe i 61 segrar. Hittills.</p>
      <p>Och slalomrekordet är som sagt redan förpassat till historien.</p>
      <p>– Det var skönt att ingen frågade mig om det mellan åken. Jag försökte bara tänka på min åkning och ville ge lite mer i andra åket, säger Shiffrin.</p>
      <p>– Jag glömde av rekordet lite, vilket var rätt skönt, för jag ville bara fokusera på att göra mitt bästa.</p>
      <p><a href="https://www.dn.se/sport/swenn-larsson-har-pallkanning-i-premiaren/">Läs mer: Swenn-Larsson nöjd fyra i alpina premiären</a> </p>
    </article>
  </body>
</html>