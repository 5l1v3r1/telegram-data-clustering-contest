<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/daydzhest/ofitsert-velizar-peev-obidil-ferdinand-no-preobrnal-istoriyata-na-blgariya-snimki_news710962.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-23T15:56:00+00:00"/>
    <meta property="og:title" content="Офицерът Велизар Пеев обидил Фердинанд, но преобърнал историята на България СНИМКИ"/>
    <meta property="og:description" content="Историята на вкусния млечен шоколад у нас е повече от любопитна, а в основата й е именно гордият военен"/>
  </head>
  <body>
    <article>
      <h1>Офицерът Велизар Пеев обидил Фердинанд, но преобърнал историята на България СНИМКИ</h1>
      <h2>Историята на вкусния млечен шоколад у нас е повече от любопитна, а в основата й е именно гордият военен</h2>
      <address>
        <time datetime="2019-11-23T15:56:00+00:00">23 Nov 2019, 15:56</time>
      </address>
      <p>https://blitz.bg/daydzhest/ofitsert-velizar-peev-obidil-ferdinand-no-preobrnal-istoriyata-na-blgariya-snimki_news710962.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574503247-33-1-4.jpg"/>
      </figure>
      <p>
        <b>Историята на вкусния млечен шоколад у нас е повече от любопитна. Един уволнен от княз Фердинанд български полковник – Велизар Пеев, прави първата фабрика за шоколад в София, която след време е пренесена в Своге.</b>
      </p>
      <figure>
        <img src="https://static.blitz.bg/documents/thumbnails/520/201911/1574503247-33-1-4.jpg"/>
      </figure>
      <p>
        <i>
          <b>Велизар Пеев</b>
        </i>
      </p>
      <p>Пеев е роден през 1859 г. в Чирпан, учи Военно училище в София и Военна академия в Санкт Петербург. Канят го да остане на работа в руската армия, но той предпочита де се върне у нас. Оглавява Шуменския гарнизон.<br/><br/>През 1884 г. е командирован в Тула, за да се усъвършенства в оръжейното дело. Връща се в родината по спешност – започнала е Сръбско-българската война и той се бие в защитата на Видинския край.</p>
      <p>Точно на Коледа 1885 г. отново е пратен в оръжейните заводи в Тула, за да достави оръжие. След 5 години министър-председателят Константин Стоилов го командирова в австрийския град Щайер, за да оцени и приеме манлихеровите пушки за българската армия.<br/><br/>Пред младия полковник се открива блестяща военна кариера – става началник на софийския арсенал, а по-късно – командир на Първи артилерийски полк в Севлиево.</p>
      <figure>
        <img src="https://trud.bg/wp-content/uploads/2019/11/33-4-300x200.jpg"/>
      </figure>
      <p>
        <b>Следва неочакван поврат в биографията му</b>
        <br/>
        <br/>
        <i>
          <b>Княз </b>
        </i>
        <i>
          <b>Фердинанд несправедливо обидил Велизар Пеев</b>
        </i>
      </p>
      <p>На един тържествен парад княз Фердинанд отправя обидна забележка към полка и командира му. Велизар Пеев не е от мълчаливите. Възразява директно в очите на монарха: „Ваше величество, не забравяйте, че разговаряте с български офицер!“.<br/><br/>Князът сумти, гневи се и не след дълго праща младия полковник в запаса.</p>
      <p>Велизар Пеев е на 38 години, когато остава без работа. Трябва да си храни семейството. Решава да използва уменията си по фортификация, придобити във Военната академия в Петербург.</p>
      <p>Става предприемач на строящата се по онова време южнобългарска паралелна линия от селата Герен, Пловдивско, до днешното Опълченец, Старозагорско. След като проектът е спрян, започва да прави мостове и пътища. В строителния бизнес обаче не му потръгва.</p>
      <p>Тогава сменя категорично професията си. На столичната ул. „Ломска“ 14 отваря пекарна, където освен луксозни хлебчета,</p>
      <p>
        <b>започва да произвежда бисквити, локум и вафли</b>
      </p>
      <p>До това време на пазара на сладкиши доминират бозата, салепът, баклавата, шекерът и бялото сладко с вода. Заради локума, вафлите и бисквитите Велизар Пеев често пътува из Европа – запознава се с рецепти, технологии и оборудване.<br/><br/>Така попада и във фабрики за шоколад. И решава, че именно това производство може да се превърне в доходен бизнес в България.</p>
      <p>През 1900 г. напуска пекарната в София и се цани за работник в шоколадовата фабрика „Сави Жан Жан“ в Париж. Целта му е да изучи занаята. На следващата година се връща у нас с намерението да построи шоколадова фабрика.<br/><br/>Тръгва по банките с молба да му отпуснат кредит, а банкерите го гледат с насмешка. Но упоритият предприемач все пак получава някакъв кредит, зарязва малката пекарна и прави фабрика на кръстовището на днешните улици „Екзарх Йосиф“ и „Вашингтон“. Тя е открита на 7 ноември 1901 г. Срещу прилично заплащане кани от Париж майстор от фабриката „Сави Жан Жан“.</p>
      <p>Първите шоколадови изделия на Велизар Пеев <b>всяват смут сред обикновените хора.</b></p>
      <p>Фабрикантът получава писмо от провинциален учител, който го пита как трябва да консумира шоколада – с лъскавата хартийка или без нея. Селски свещеник го моли в писмо: „Ако шоколадът е течност, пратете ни една бутилка, та да го опитаме“.</p>
      <figure>
        <img src="https://trud.bg/wp-content/uploads/2019/11/33-2-3-300x212.jpg"/>
      </figure>
      <p>С много усилия Велизар Пеев успява да развие и наложи бизнеса си. На него принадлежи новаторската за времето маркетингова идея да пусне на пазара малки шоколадчета, във всяко от които е вложил знамена на различни държави. И обявил във вестниците: „Който събере цялата колекция, печели 1 килограм чист шоколад!“.<br/><br/>Започва да изпълнява и специални поръчки. Една от тях е бонбониера в луксозна дървена кутия, наречена „Царска“. И несправедливо обиденият от княз Фердинанд офицер става доставчик на шоколадови бонбони за Двореца!<br/><br/><i><b>Така са изглеждали производствените площи преди три десетилетия</b></i></p>
      <p>Велизар Пеев открива два представителни магазина – единият до Централни хали, а другият – до „Юнион клуб“.</p>
      <p>Построява си разкошна къща с огромен салон за гости срещу днешния стадион „Васил Левски“. През 1936-а  в нея е гостувал и легендарният бас Фьодор Шаляпин.</p>
      <p>През 1922 г. София вече се оказва тясна за нарастващото шоколадово производство. Пеев купува в Своге малка фабрика за преработка на захар и прилежащия към нея двор. Там прави модерно предприятие. След две години го превръща в семейно акционерно дружество, в което влизат двамата му сина – Велизар и Боян, и трите му дъщери – Евгения, Луиза и Маня.</p>
      <p>Велизар Пеев, подобно на баща си, е завършил Военната академия в Санкт Петербург и командва българския флот в пристанището на Дедеагач, днес Александруполис. Като поема управлението на семейния бизнес, той построява и цехове за карбамид, нишесте и глюкоза. Избиран е за председател на Съюза на индустриалците и на Българската стопанска камара.<br/><br/>И третият Велизар, внукът, навлиза в семейния бизнес. Той завършва машинно инженерство в Дрезден и става производствен директор. Едва 26-годишен, го сварва национализацията.</p>
      <figure>
        <img src="https://trud.bg/wp-content/uploads/2019/11/33-3-3-300x233.jpg"/>
      </figure>
      <p>Настъпва обрат в семейния бизнес и в живота на фамилията. Годината е 1947-а. Фабриката е преименувана на „Република“. Пееви са <b>изгонени без право на обезщетение.</b><br/><br/><i><b>Кутиите с бонбони на фабриката преди 9 септември 1944 г. са ефектни и красиви</b></i></p>
      <p>Редят се с купони по опашки, за да си купят елементарни хранителни продукти, но не губят присъствие на духа. Изграденото от тях остава непроменено. До 1989 г. фабриката в Своге работи с машините, купени през 1924 г.</p>
      <p>Историята има любопитно продължение в годините на демокрацията.<br/><br/>Братът на третия Велизар Пеев, Александър, емигрира в Канада. След 1992 г. той започва кореспонденция с швейцарска компания с идеята да я привлече за съдружник. В края на краищата швейцарците купуват фабриката, а за сделката Александър идва в Своге от далечния канадски град Сарния.<br/><br/>Дълбоко развълнуван, той разпознава много от работниците, които при емигрирането му са били още деца.<br/><br/>Източник: в. <a href="https://trud.bg/%d0%be%d0%b1%d0%b8%d0%b4%d0%b5%d0%bd-%d0%be%d1%82-%d1%84%d0%b5%d1%80%d0%b4%d0%b8%d0%bd%d0%b0%d0%bd%d0%b4-%d0%be%d1%84%d0%b8%d1%86%d0%b5%d1%80-%d0%b2%d0%bd%d0%b0%d1%81%d1%8f-%d1%88%d0%be/">Труд</a></p>
    </article>
  </body>
</html>