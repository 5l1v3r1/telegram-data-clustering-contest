<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198365/syriza-o-fovos-ton-prooron-eklogon-kai-i-maxi-toy-facebook"/>
    <meta property="og:site_name" content="CNN.gr"/>
    <meta property="article:published_time" content="2019-11-23T15:28:09+00:00"/>
    <meta property="og:title" content="ΣΥΡΙΖΑ: Ο φόβος των πρόωρων εκλογών και η μάχη του Facebook"/>
    <meta property="og:description" content="Στον ΣΥΡΙΖΑ εντείνονται οι προετοιμασίες για το 3 ο Συνέδριο του κόμματος που θα σηματοδοτήσει τη μετεξέλιξή του."/>
  </head>
  <body>
    <article>
      <h1>ΣΥΡΙΖΑ: Ο φόβος των πρόωρων εκλογών και η μάχη του Facebook</h1>
      <h2>Στον ΣΥΡΙΖΑ εντείνονται οι προετοιμασίες για το 3ο Συνέδριο του κόμματος που θα σηματοδοτήσει τη μετεξέλιξή του.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Αλμπάνης Γιάννης, CNN Greece 17:28 , 23 November 2019</p>
      <p>Αν συνεχιστούν οι εγγραφές με τον σημερινό ρυθμό, το τελικό αποτέλεσμα θα είναι να έχει ο <b>ΣΥΡΙΖΑ</b> κάπου μεταξύ 50.000 και 60.000 μελών. Αυτό σημαίνει διπλασιασμό του δυναμικού, αλλά απέχει πολύ από τους στόχους που είχαν τεθεί αρχικά. Η γενική εικόνα από την πολιτική και κοινωνική ταυτότητα των νέων μελών είναι ότι πρόκειται για πολίτες πάνω από την ηλικία των 45 που στο παρελθόν είχαν οργανωτική σχέση με τα αριστερά κόμματα ή ανάλογη οικογενειακή παράδοση. Νεολαίοι είναι περίπου το 10% των νέων εγγραφών.</p>
      <h3>Η Πολιτική Γραμματεία</h3>
      <p>Χτες συνεδρίασε η <a href="https://www.cnn.gr/eidhseis/tag/21186/politikh-grammateia-syriza"><b>Πολιτική Γραμματεία του ΣΥΡΙΖΑ</b> </a>υπό την προεδρία του <a href="https://www.cnn.gr/eidhseis/tag/5/tsipras"><b>Αλέξη Τσίπρα</b></a>. Αντικείμενο της συνεδρίασης ήταν η πορεία προς το συνέδριο. Στη συζήτηση επαναλήφθηκαν οι γνωστές θέσεις των κορυφαίων στελεχών και οι εξίσου γνωστές κριτικές για τη ζητήματα της «ανοιχτότητας» και της «δημοκρατίας». Μάλιστα, όσο και αν ακούγεται παράξενο, μεγάλο μέρος της συνεδρίασης αναλώθηκε σε συζήτηση επί συγκεκριμένων «περιστατικών» στις διαδικασίες εγγραφής.</p>
      <p>Η Πολιτική Γραμματεία αποφάσισε ότι η<b> Κεντρική Επιτροπή Ανασυγκρότησης</b> θα είναι ένα πολυπληθές όργανο στο οποίο θα συμμετέχουν τα μέλη της <b>ΚΕ του ΣΥΡΙΖΑ</b> και οι Γραμματείς των Νομαρχιακών Οργανώσεων, στελέχη του κόμματος που αυτή τη στιγμή δεν έχουν κάποια κομματική «χρέωση», πρώην βουλευτές, πρόσωπα που βρέθηκαν σε θέσεις ευθύνης κατά τη διακυβέρνηση του<b> ΣΥΡΙΖΑ</b>, στελέχη της <a href="https://www.cnn.gr/eidhseis/tag/69638/proodeytikh-symmaxia"><b>Προοδευτικής Συμμαχίας</b></a> και προσωπικότητες από τον ευρύτερο προοδευτικό χώρο. Η σύνθεση της ΚΕΑ αναμένεται να ανακοινωθεί μέσα στην ερχόμενη εβδομάδα. Το νέο όργανο το οποίο δεν θα έχει την ευθύνη της καθοδήγησης των κομματικών θα συνεδριάσει το επόμενο Σαββατοκύριακο, 30 Νοεμβρίου και 1η Δεκεμβρίου.</p>
      <p>Έχει ιδιαίτερο ενδιαφέρον ότι η Πολιτική Γραμματεία αποφάσισε τη διοργάνωση ειδικής συνεδρίας της Κεντρικής Επιτροπής του ΣΥΡΙΖΑ για την αποτίμηση του κυβερνητικού έργου.</p>
      <h3>Οι 53 και το Facebook</h3>
      <p>Τις μέρες που προηγήθηκαν της συνεδρίασης της ΠΓ διεξήχθη μια ιδιότυπη εσωκομματική μάχη στο Facebook. Επίδικο της σύγκρουσης ήταν το δημόσιο κείμενο των <b>53+</b> με τίτλο «Ένας οδικός χάρτης προς το 3<sup>ο</sup> συνέδριο του ΣΥΡΙΖΑ». Το κείμενο επαναλαμβάνει τις γνωστές θέσεις της τάσης για «ισχυρή αριστερή ταυτότητα» και αποτίμηση των κυβερνητικών πεπραγμένων. Από την πλευρά της προεδρικής «Κίνησης Μελών» («καραβελιστές») εξαπολύθηκαν βολές με αναρτήσεις περί «υπονόμευσης του Αλέξη Τσίπρα» οι οποίες ανταπαντήθηκαν με κατηγορίες για «υπονόμευση της εσωκομματικής δημοκρατίας». Παρά τη σκληρότητα των εκφράσεων που χρησιμοποιήθηκαν, οι πιο προσεκτικοί παρατηρητές σημείωσαν ότι στη διαδικτυακή αναμέτρηση δεν ενεπλάκησαν τα κεντρικά στελέχη του κόμματος.</p>
      <h3>Ο φόβος των εκλογών</h3>
      <p>Το ότι η εσωκομματική μάχη γίνεται δια αντιπροσώπων και κρατιέται εντός ορίων, δεν σχετίζεται μόνο με την κοινή πεποίθηση των τάσεων του ΣΥΡΙΖΑ ότι θα πορευτούν μαζί. Απορρέει επίσης από το φόβο ότι η κυβέρνηση θα πάει σε <b>διπλές πρόωρες εκλογές</b> (οι πρώτες με απλή αναλογική και οι δεύτερες με ενισχυμένη) την ερχόμενη άνοιξη, πριν φθαρεί από την οικονομική πολιτική της. Το συμπέρασμα που βγάζουν τα στελέχη του ΣΥΡΙΖΑ είναι ότι το κόμμα πρέπει να βρίσκεται σε διαρκή εκλογική ετοιμότητα και να μη στέλνει μηνύματα εσωτερικού διχασμού.</p>
      <p>Στο θέμα των διπλών πρόωρων εκλογών αναφέρθηκε και ο <a href="https://www.cnn.gr/eidhseis/tag/5/tsipras"><b>Αλέξης Τσίπρας</b></a> στην ομιλία του στη Νίκαια «Δεν ξέρω αν ισχύει, αλλά αν ισχύει , αν ισχύουν αυτές οι γίνονται γιατί μάλλον οι άνθρωποι έχουν επίγνωση ότι έχουν κατασκευάσει μια φούσκα επικοινωνιακή. Αυτή η φούσκα «πουσάρεται από τα Μέσα Ενημέρωσης που τους στηρίζουν και όπως όλες οι φούσκες, όσο κι αν πουσάρονται, κάποια στιγμή σκάνε».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198389/dimoskopisi-megali-diafora-tis-nd-enanti-toy-syriza">Δημοσκόπηση: Μεγάλη διαφορά της ΝΔ έναντι του ΣΥΡΙΖΑ</a>
        </li>
        <li>
          <a href="https://www.cnn.gr/news/politiki/story/198387/gennimata-apo-to-synedrio-toy-pasok-mideniki-anoxi-se-esostrefeia-kai-yponomeyseis">Γεννηματά από το Συνέδριο του ΠΑΣΟΚ: Μηδενική ανοχή σε εσωστρέφεια και υπονομεύσεις</a>
        </li>
        <li>
          <a href="https://www.cnn.gr/news/politiki/story/198367/axtsiogloy-gia-nees-eisfores-h-apolyti-exapatisi-tis-mesaias-taxis">Αχτσιόγλου για νέες εισφορές: Η απόλυτη εξαπάτηση της μεσαίας τάξης</a>
        </li>
      </ul>
      <p>
        <a href="http://www.facebook.com/sharer.php?u=https%3A%2F%2Fwww.cnn.gr%2Fnews%2Fpolitiki%2Fstory%2F198365%2Fsyriza-o-fovos-ton-prooron-eklogon-kai-i-maxi-toy-facebook">42</a>
      </p>
      <ul>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/69638/proodeytikh-symmaxia">ΠΡΟΟΔΕΥΤΙΚΗ ΣΥΜΜΑΧΙΑ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/21186/politikh-grammateia-syriza">ΠΟΛΙΤΙΚΗ ΓΡΑΜΜΑΤΕΙΑ ΣΥΡΙΖΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/24/198410/snapshot/topaloudi.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198408/snapshot/vouli.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198395/snapshot/2730912.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198325/snapshot/AP_19274272159042.jpg"/>
      </figure>
    </article>
  </body>
</html>