<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39814/%D9%85%D8%AF%DB%8C%D8%B1-%D8%A8%D8%A7%DB%8C%D8%AF-%D8%A8%D8%B1%D9%86%D8%A7%D9%85%D9%87-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-23T15:12:00+00:00"/>
    <meta property="og:title" content="مدیر باید برنامه داشته باشد"/>
    <meta property="og:description" content="سرپرست امور فرهنگی وزارت نیرو با بیان اینکه برنامه‌های مدیریتی و توانمندی‌های فردی دو رکن موفقیت هستند، گفت: مدیر باید برنامه داشته باشد، چراکه روزمرگی آفت مدیریت است."/>
  </head>
  <body>
    <article>
      <h1>مدیر باید برنامه داشته باشد</h1>
      <address><time datetime="2019-11-23T15:12:00+00:00">23 Nov 2019, 15:12</time> by <a rel="author">پایگاه خبری صنعت برق - برق نیوز BarghNews</a></address>
      <p><i>سرپرست امور فرهنگی وزارت نیرو با بیان اینکه برنامه‌های مدیریتی و توانمندی‌های فردی دو رکن موفقیت هستند، گفت: مدیر باید برنامه داشته باشد، چراکه روزمرگی آفت مدیریت است. </i>به گزارش <a href="https://barghnews.com/">برق نیوز</a>،حسین قرنفولی در نشست هم اندیشی و تجلیل از فعالان فرهنگی وخادمان نماز صنعت آب و برق استان همدان ضمن تبریک به این مجموعه برای دریافت رتبه شایسته تقدیر ویژه در ارزیابی عملکرد‌ها اظهار داشت: حفظ رتبه‌ها نشان می‌دهد که کسب رتبه با برنامه ریزی دقیق همراه بوده است.<br/><br/>سرپرست امور فرهنگی وزارت نیرو با اشاره به تفاوت معنایی دو کلمه کبیر و عظیم ابراز داشت: عظیم یعنی رفتاری که در فرد ملکه شده است.<br/><br/>وی با بیان اینکه با اخلاق می‌شود مردم و جوانان را جذب کرد، تصریح کرد: شفاعت نیز از دیگر ویژگی‌های پیامبر اسلام (ص) بود.<br/><br/>قرنفولی با اشاره به اهمیت اخلاق ادامه داد: مشکل امروز بشر از قبیل جنگ، تعدی، اقناع نکردن به حق خود و... از علم و صنعت و اقتصاد نیست بلکه به دلیل عدم وجود اخلاق است چراکه اگر اخلاق باشد رابطه مردم و دولت نیز درست می‌شود.<br/><br/>وی با بیان اینکه دو رکن در موفقیت وجود دارد، عنوان کرد: مدیر باید برنامه داشته باشد چه کوتاه مدت، چه میان مدت و چه بلند مدت؛ چراکه روزمرگی آفت مدیریت است.<br/><br/>سرپرست امور فرهنگی وزارت نیرو یادآور شد: رکن دیگر نیز این است که در حوزه فردی و اخلاقی موفق، شجاع، راستگو و صادق باشد و زمانی که برنامه‌های مدیریتی و توانمندی‌های فردی در کنار هم قرار گیرد مجموعه منحصر به فرد خواهد شد.<br/><br/>وی با بیان اینکه یک هزار و ۲۰۰ مسئول فرهنگی و ائمه جماعات در وزارت نیرو فعالیت دارند، گفت: ما در طول سال برای مسئولین فرهنگی، ائمه جماعات، کارکنان و خانواده‌های آنان در مجموعه وزارت نیرو برنامه‌های فرهنگی خوبی پیش بینی و اجرایی می‌کنیم.<br/><br/>دبیر شورای فرهنگی صنعت آب و برق استان همدان نیز در این مراسم با اشاره به فرا رسیدن هفته بسیج و تبریک آن اظهار داشت: صنعت آب و برق استان علاوه بر کار‌های خدمات رسانی در فعالیت‌های فرهنگی نیز حرف اول را می‌زنند و همواره در این عرصه پیش قدم هستند.<br/><br/>ابراهیم بهرامی فر با اشاره به عملکرد شورای فرهنگی صنعت آب و برق استان همدان افزود: دیدار با نماینده ولی فقیه در استان، برگزاری محفل انس با قرآن، گردهمایی مشترک ائمه جماعات و مسئولین فرهنگی، همایش طلایه داران تبلیغ و جشن تکلیف فرزندان کارکنان از اقدامات انجام شده است.<br/><br/>وی برگزاری کارگاه آموزشی مدیریت مصرف با حضور روحانیون جوان و مؤثر، مسابقات قرآنی در سه مرحله، جلسه توجیهی و آموزشی اعضای شورای امر به معروف و نهی از منکر، اعزام فرزندان به اردو‌های استانی و زیارتی و... را نیز از دیگر اقدامات اجرایی شورای فرهنگی صنعت آب و برق استان همدان برشمرد.</p>
    </article>
  </body>
</html>