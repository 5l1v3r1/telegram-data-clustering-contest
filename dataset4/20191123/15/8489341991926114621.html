<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806874/%D8%AA%D9%88%D8%B6%DB%8C%D8%AD%D8%A7%D8%AA-%D9%87%D9%85%D8%AA%DB%8C-%D8%AF%D8%B1%D8%A8%D8%A7%D8%B1%D9%87-%D9%86%D9%88%D8%B3%D8%A7%D9%86%D8%A7%D8%AA-%D8%A7%D8%B1%D8%B2%DB%8C-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T15:37:00+00:00"/>
    <meta property="og:title" content="توضیحات همتی درباره نوسانات ارزی در کشور"/>
    <meta property="og:description" content="رئیس کل بانک مرکزی گفت:نگرانی‌ها از نوسانات ارزی بیش از آنچه ریشه در متغیر‌های واقعی اقتصاد داشته باشد ناشی از تحلیل‌های اشتباه و بدون آگاهی از وضعیت بانک مرکزی و قدرت بازارسازی آن بوده است."/>
  </head>
  <body>
    <article>
      <h1>توضیحات همتی درباره نوسانات ارزی در کشور</h1>
      <h2>رئیس کل بانک مرکزی گفت:نگرانی‌ها از نوسانات ارزی بیش از آنچه ریشه در متغیر‌های واقعی اقتصاد داشته باشد ناشی از تحلیل‌های اشتباه و بدون آگاهی از وضعیت بانک مرکزی و قدرت بازارسازی آن بوده است.</h2>
      <address>
        <time datetime="2019-11-23T15:37:00+00:00">23 Nov 2019, 15:37</time>
      </address>
      <p>به گزارش گروه اقتصادی خبرگزاری دانشجو، عبدالناصر همتی با انتشار پیامی در صفحه اینستاگرام خود درباره نوسانات ارزی کشور در یک هفته اخیر نوشت: در یک هفته گذشته نوسانات بازار ارز که از قبل پیش بینی می‌شد و در دو نوشته قبلی خود اشاره کرده بودم نگرانی‌هایی را برای مردم عزیز پیش آورد. این نگرانی‌ها بیشتر از آنچه ریشه در متغیر‌های واقعی اقتصاد داشته باشد ناشی از تحلیل‌های اشتباه و بدون آگاهی از وضعیت بانک مرکزی و قدرت بازارسازی آن بوده است.<br/><br/>وی همچنین نوشت: آنچه که در شرایط امروز کشور توجه به آن لازم است تکیه بر منطق علمی اقتصاد، جلوگیری از بروز التهابات ناشی از تغییر انتظارات و نیز تلاش برای حرکت به سوی تداوم ثبات اقتصادی است.<br/><br/>رئیس کل بانک مرکزی تاکید کرد: مردم عزیز ایران که همواره نقطه اتکای بانک مرکزی و نیز دولت در ساماندهی وضعیت اقتصادی کشور بوده اند همچنان نقطه اتکای بنده در عمل به تعهدات بانک مرکزی بوده و خواهند بود. قطعا ملت بزرگ ایران با استعانت از خداوند متعال از این برهه سخت و حساس نیز عبور خواهد کرد.</p>
      <figure>
        <img src="https://snn.ir/files/fa/news/1398/9/2/846821_962.jpg"/>
      </figure>
    </article>
  </body>
</html>