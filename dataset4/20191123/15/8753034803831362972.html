<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/0nz47o/frode-berg-moeter-eos-utvalget-tirsdag"/>
    <meta property="og:site_name" content="Aftenbladet"/>
    <meta property="article:published_time" content="2019-11-23T15:47:01+00:00"/>
    <meta property="og:title" content="Frode Berg møter EOS-utvalget tirsdag"/>
    <meta property="og:description" content="Frode Berg møter tirsdag EOS-utvalget, som er Etterretningstjenestens kontrollorgan på Stortinget."/>
  </head>
  <body>
    <article>
      <h1>Frode Berg møter EOS-utvalget tirsdag</h1>
      <h2>Frode Berg møter tirsdag EOS-utvalget, som er Etterretningstjenestens kontrollorgan på Stortinget.</h2>
      <address><time datetime="2019-11-23T15:47:01+00:00">23 Nov 2019, 15:47</time> by <a rel="author">NTB</a></address>
      <p>– Vi har avtalt å møte i EOS-utvalget på tirsdag, sier Frode Bergs advokat Brynjulf Risnes til NTB.</p>
      <p>– Vi vet foreløpig ikke hvor lang tid Frode Berg vil bruke i EOS-utvalget. Vi har foreløpig satt av tirsdagen, men det kan også hende at han må møte onsdag, sier Risnes.</p>
      <p>EOS-utvalget ønsket fredag ikke å kommentere saken overfor NTB, men viste til uttalelser utvalgsleder Svein Grønnern tidligere har kommet med. Han bekreftet sist helg overfor NRK at utvalget i flere måneder har jobbet med Bergs sak.</p>
      <p>– Vi vil se om enkeltpersoners rettigheter er krenket og om E-tjenesten har opptrådt innenfor loven, sa Grønnern.</p>
      <p>– EOS-utvalget har lav terskel for å undersøke saker som for eksempel norske medier skriver om når det gjelder norske tjenester. Det var derfor helt naturlig å gå inn i denne saken etter dekningen den har fått, sa han.</p>
      <p>Berg ble i vår dømt til 14 års fengsel for spionasje i Russland, men etter to år i fengsel i Moskva kom han nylig tilbake til Norge. En spionutveksling mellom Litauen og Russland, som Berg ble en del av, åpnet for benådning og løslatelse av nordmannen.</p>
    </article>
  </body>
</html>