<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aksam.com.tr/dunya/yahudiler-sare-bayrami-nedeniyle-haremi-ibrahim-camisine-baskin-duzenledi/haber-1024451"/>
    <meta property="og:site_name" content="Akşam"/>
    <meta property="article:published_time" content="2019-11-23T15:34:00+00:00"/>
    <meta property="og:title" content="Yahudiler 'Sare Bayramı' nedeniyle Harem-i İbrahim Camisi'ne baskın düzenledi"/>
    <meta property="og:description" content="İsrail, Yahudilerin kutladığı &quot;Sare Bayramı&quot; sebebiyle işgal altındaki Batı Şeria'nın El-Halil kentindeki Harem-i İbrahim Camisi'ne baskın yaptı."/>
  </head>
  <body>
    <article>
      <h1>Yahudiler 'Sare Bayramı' nedeniyle Harem-i İbrahim Camisi'ne baskın düzenledi</h1>
      <h2>İsrail, Yahudilerin kutladığı "Sare Bayramı" sebebiyle işgal altındaki Batı Şeria'nın El-Halil kentindeki Harem-i İbrahim Camisi'ne baskın yaptı.</h2>
      <address>
        <time datetime="2019-11-23T15:34:00+00:00">23 Nov 2019, 15:34</time>
      </address>
      <p>Yahudilerce, Hazreti İbrahim'in eşi Hazreti Sare'nin defnedildiği mağarayı satın almasının yıl dönümü kabul edilen "Sare Bayramı" sebebiyle binlerce Yahudi yerleşimci, İsrail askerlerinin koruması altında mağaranın üzerine inşa edildiğine inandıkları Harem-i İbrahim Camisi'ne girdi.</p>
      <p>Müslümanların girişine kapatılan ve ezan okunmasına da izin verilmeyen camide toplanan Yahudi yerleşimciler, çevredeki Filistinlilere de saldırdı.</p>
      <p>Yahudilerin Filistinlilere ait ikametlere de saldırması sebebiyle evlerden kadın ve çocuk çığlıkları yükseldi.</p>
      <p>İsrail askerleri ise cami etrafındaki esnafı iş yerlerini kapatmaya zorladı ve Filistinlilerin cami çevresine yaklaşmasına izin vermedi.</p>
      <p>Yahudi yerleşimciler, geceyi geçirmek için caminin avlusunda çadır kurdu ve yüksek sesle müzik dinledi.</p>
      <p>Yahudi inanışına göre Hazreti İbrahim, eşi Hazreti Sare'nin ve onların soyundan gelen peygamberlerin defnedildiği ve sonradan üzerine Harem-i İbrahim Camisi'nin yapıldığı mağarayı satın aldı. Yahudiler bugünü "Sare Bayramı" olarak kutluyor.  (AA)</p>
    </article>
  </body>
</html>