<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23509339-sts-sistemele-tehnice-pentru-alegerile-din-turul-sunt-pregatite-functioneaza-cele-mai-bune-conditii.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T15:09:00+00:00"/>
    <meta property="og:title" content="STS: Sistemele tehnice pentru alegerile din turul II sunt pregătite și funcționează în cele mai bune condiții"/>
    <meta property="og:description" content="STS anunță că sistemele tehnice pentru alegerile din turul II sunt pregătite și funcționează în cele mai bune condiții, fiind disponibili pentru sprijin peste 1.600 de angajați ai Serviciului."/>
  </head>
  <body>
    <article>
      <h1>STS: Sistemele tehnice pentru alegerile din turul II sunt pregătite și funcționează în cele mai bune condiții</h1>
      <address><time datetime="2019-11-23T15:09:00+00:00">23 Nov 2019, 15:09</time> by <a rel="author">Redactia</a></address>
      <p><b>STS anunță că sistemele tehnice pentru alegerile din turul II sunt pregătite și funcționează în cele mai bune condiții, fiind disponibili pentru sprijin peste 1.600 de angajați ai Serviciului. În țară și străinătate au fost distribuite peste 25.000 de tablete, însă există și dispozitive de rezervă.</b><br/><br/>”La nivelul Serviciului de Telecomunicații Speciale, în toată această perioadă, este asigurată permanența personalului, 24 de ore din 24, în centrele de preluare a apelurilor. Suntem pregătiți să acordăm asistență tehnică acolo unde se impune. Un aspect pozitiv confirmat în primul tur îl reprezintă semnătura preluată în format digital la secțiile de votare din străinătate, pentru că astfel s-a redus considerabil timpul de preluare a datelor alegătorilor. Avem, de asemenea, o colaborare directă cu Autoritatea Electorală Permanentă pentru a le semnala de urgență orice posibilă disfuncționalitate și pentru a lua măsurile adecvate.” a declarat prim-adjunctul directorului STS, general de brigadă ing. Ionel-Sorin Bălan.<br/><br/>Echipamentele centrale de comunicații și tehnologia informației instalate pentru acest proces electoral sunt funcționale și au o disponibilitate de 100% din momentul punerii în funcțiune și până în prezent, mai arată comunicatul Serviciului. <br/><br/>Personalul specializat al STS asigură asistență tehnică pentru utilizarea echipamentelor din secțiile de votare și consiliază operatorii de calculator cu privire la utilizarea tabletelor și aplicația pentru verificarea dreptului de vot. În acest sens, au fost operaționalizate 41 de centre de preluare a apelurilor, câte unul în fiecare județ și unul pentru București-lfov și străinătate, care funcționează 24 de ore din 24. <br/><br/>În Centrul de preluare a apelurilor al STS din București sunt peste 100 de operatori telefonici pregătiți să acorde asistență tehnică pentru operatorii de calculator și președinții secțiilor de votare din Capitală și din străinătate. Astfel, un operator de calculator sau un președinte al unei secții de votare poate suna la Centrul de preluare a apelurilor al STS pentru a primi detalii tehnice despre funcționalitatea aplicațiilor sau pentru a lămuri aspecte legislative la nivelul birourilor electorale din țară sau străinătate. <br/><br/>„Pentru buna desfășurare a procesului electoral, STS a configurat și distribuit peste 25.300 de tablete atât în țară, cât și în străinătate. De asemenea, există și o rezervă pe care o putem utiliza la nevoie. În străinătate sunt suficiente tablete, au fost distribuite între 4 și 11 tablete pentru o secție de votare”, mai precizează sursa citată.</p>
    </article>
  </body>
</html>