<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/microplastice-in-noua-fluvii-europene-dezvaluie-fundatia-tara-oc-an-1922401323002019111519178397"/>
    <meta property="og:site_name" content="News.ro"/>
    <meta property="article:published_time" content="2019-11-23T15:13:00+00:00"/>
    <meta property="og:title" content="Microplastice în nouă fluvii europene, dezvăluie Fundaţia Tara Océan"/>
    <meta property="og:description" content="Fundaţia Tara Océan a dezvăluit sâmbătă primele concluzii cu privire la omniprezenţa microplasticelor, adevăraţi ”bureţi de puluanţi” şi o sursă majoră de poluare, după ce a străbătut timp de şase luni nouă fluvii europene, relatează AFP."/>
  </head>
  <body>
    <article>
      <h1>Microplastice în nouă fluvii europene, dezvăluie Fundaţia Tara Océan</h1>
      <address><time datetime="2019-11-23T15:13:00+00:00">23 Nov 2019, 15:13</time> by <a rel="author">Valentin Vidu</a></address>
      <p>
        <b>Fundaţia Tara Océan a dezvăluit sâmbătă primele concluzii cu privire la omniprezenţa microplasticelor, adevăraţi ”bureţi de puluanţi” şi o sursă majoră de poluare, după ce a străbătut timp de şase luni nouă fluvii europene, relatează AFP.</b>
      </p>
      <p>Oameni de ştiinţă au prelevat eşantioane din Tamisa, Elba, Rin, Sena, Ebru, Ron, Tibru, Garonne şi Loara din mai în noiembrie, ”în largul celor nouă estuare, la guri, în aval şi în amonte de primul mare oraş cu populaţie importantă situat pe fluvii”, anunţă într-un comunicat de presă fundaţia.</p>
      <figure>
        <img src="https://i0.1616.ro/media/2/2701/33639/19178397/2/tara-oceans-tw.png?width=540"/>
      </figure>
      <p>”100% dintre prelevările de apă efectuate în cele nouă fluvii europene conţineau microplastice”, anunţă Fundaţia Tara Océan. Plasticele, care provin de pe uscat, se descompun rapid în fluvii, înainte să ajungă în larg. Între aceste microplastice se află microbile prezente în anumite cosmetice şipaste de dinţi, dar mai ales fragmente minuscule de până în cinci milimetri.</p>
      <p>”Aceste microplastice reprezintă peste 90% din cele 5.000 de miliarde de plastice plutitoare la suprafaţa oceanelor noastre”, apreciază Tara Océan, care a colaborat în această misiune cu 17 laboratoare de cercetare, sub egida CNRS.</p>
      <p>Oamenii de ştiinţă au observat, de asemenea, că aceste microplastice sunt toxice.</p>
      <p>”Anumite materii plastice eliberează aditivi (perturbatori endocrini ca bisfenoli A şi ftalaţi)”, aminteşte fundaţia.</p>
      <p>Şi mai îngrijorător este faptul că alte plastice ”s-au dovedit a fi «bureţi poluanţi»”. Aceste resturi mici acumulează ”poluanţi prezenţi în fluvii (pesticide, didrocarburi, metale grele) şi pot avea efecte toxice asupra organismelor care le ingeră, încetinindu-le creşterea, reproducerea, perturbându-le metabolismul şi sistemul hormonal”, potrivit analizei ştiinţifice.</p>
      <p>Aceste prelevări urmează să fie atent analizate timp de 12-18 luni în laborator, într-o încercare de a afla de unde provin aceste plastice sau de a identifica bacteriile şi microorganismele care participă la fragmentarea lor.</p>
      <p>Omniprezenţa acestor microplastice ”face imposibilă curăţarea fluviilor. Soluţiile împotriva acestei hemoragii sunt în mod definitiv pe uscat”, subliniază Romain Troublé de Tara Océan.</p>
      <p>Fundaţia pledează în favoarea unei mai bune colectări şi reciclări a deşeurilor, o reducere a plasticelor de unică folosinţă sau ambalajelor sau o reducere a numărului de răşini folosite şi complexitatea aditivilor.</p>
      <p>În ceea ce priveşte Franţa, ea îndeamnă la utilizarea unui proiect de lege cu privire la economia circulară în vederea ”unei reduceri rapide pe termen mediu şi lung a deşeurilor la sursă, prin dezvoltarea refolosirii şi reparării”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>