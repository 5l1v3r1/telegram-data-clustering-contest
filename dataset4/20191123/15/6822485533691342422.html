<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902102.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T15:14:00+00:00"/>
    <meta property="og:title" content="چرا صف‌های پمپ بنزین شلوغ است؟!"/>
    <meta property="og:description" content="به گزارش ایسنا، بر پایه طرح مدیریت مصرف سوخت، از بامداد ۲۴ آبان قیمت بنزین سهمیه‌بندی برای وسایل نقلیه لیتری ۱۵۰۰ تومان و قیمت آزاد آن لیتری ۳۰۰۰ تومان تعیین شد. اما آنچه که هنوز سوال برانگیز است، طولانی بودن صف جایگاه‌های بنزین پس از گذشت یک هفته‌ از اجرای این طرح است."/>
  </head>
  <body>
    <article>
      <h1>چرا صف‌های پمپ بنزین شلوغ است؟!</h1>
      <address>
        <time datetime="2019-11-23T15:14:00+00:00">23 Nov 2019, 15:14</time>
      </address>
      <p>پس از سهمیه‌بندی بنزین، جایگاه‌های سوخت با ازدحام مردم مواجه شد که این صف‌های طولانی هنوز هم در برخی مناطق برقرار است و علت دقیق آن هنوز مشخص نیست.</p>
      <p>به گزارش ایسنا، بر پایه طرح مدیریت مصرف سوخت، از بامداد ۲۴ آبان قیمت بنزین سهمیه‌بندی برای وسایل نقلیه لیتری ۱۵۰۰ تومان و قیمت آزاد آن لیتری ۳۰۰۰ تومان تعیین شد. اما آنچه که هنوز سوال برانگیز است، طولانی بودن صف جایگاه‌های بنزین پس از گذشت یک هفته‌ از اجرای این طرح است.</p>
      <p>محمد عطاپور، مشاور عالی انجمن مالکان جایگاه‌ها و مجتمع‌های خدماتی، رفاهی و بین‌راهی علت این امر را زمان‌بر بودن استفاده از کارت سوخت شخصی افراد می‌داند.</p>
      <p>وی معتقد است با توجه به این‌که افراد باید از کارت شخصی خودشان استفاده کنند، این موضوع کمی فرآیند سوختگیری را زمان‌بر کرده است.</p>
      <p>به گفته او برخی از جایگاه‌ها نیز دچار آسیب شده‌اند که موجب ایجاد صف‌های طولانی در سایر جایگاه‌های بنزین شده است.</p>
      <p>عطاپور با بیان این‌که در حال حاضر هزینه‌های جایگاه‌ها سه برابر افزایش پیدا کرده است، ادامه داد: در این بین شاهدیم که برخی از دادن پول به کارگران جایگاه‌ اجتناب می‌کنند که همین مساله مشکلاتی را به وجود آورده است.</p>
      <p>لازم به توضیح است که در ناآرامی‌های اخیر تعداد زیادی از جایگاه‌های سوخت تخریب شدند که تعمیر آنها حدود یک ماه زمان می‌برد.</p>
      <p>علاوه بر این سخنگوی شرکت ملی پخش فرآورده‌های نفتی نیز درباره‌ علت ایجاد صف‌های طولانی مقابل جایگاه‌های بنزین اظهار کرد: بیشتر صف‌ها به این دلیل است که مردم نگران باطل شدن سهمیه سوخت خود در ماه‌های بعد هستند و این در شرایطی است که ما بارها اعلام کرده‌ایم که سهمیه سوخت خودروهای شخصی و موتورسیکلت‌ها تا شش ماه قابل ذخیره است.</p>
      <p>وی با تاکید بر اینکه ما هیچ مشکلی بابت تامین سوخت و افزایش تقاضا نداریم، ادامه داد: جای هیچ‌گونه نگرانی برای مردم وجود ندارد؛ چرا که هیچ مشکلی در جایگاه‌های بنزین وجود ندارد و سوخت‌رسانی مانند روال گذشته انجام می‌شود.</p>
      <p>کنترل مصرف سوخت با توجه به میانگین بالای مصرف سوخت، افزایش توان صادرات، مبارزه با قاچاق سوخت و اختصاص منابع حاصل از مدیریت مصرف به مردم به ویژه اقشار ضعیف و کم‌درآمد به صورت مستقیم و نیز کاهش آلودگی هوا در کلانشهرها و شهرها از جمله اهداف اجرای طرح سهمیه‌بندی بنزین اعلام شده است.</p>
    </article>
  </body>
</html>