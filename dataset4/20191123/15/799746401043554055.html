<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/23/7103411/"/>
    <meta property="og:site_name" content="Європейська правда"/>
    <meta property="article:published_time" content="2019-11-23T15:03:59+00:00"/>
    <meta property="og:title" content="Прем'єр Болгарії зустрінеться з Трампом у Білому домі"/>
    <meta property="og:description" content="Прем’єр-міністр Болгарії Бойко Борисов відвідає Вашингтон 25 листопада, де проведе зустріч з президентом США Дональдом Трампом."/>
  </head>
  <body>
    <article>
      <h1>Прем'єр Болгарії зустрінеться з Трампом у Білому домі</h1>
      <address>
        <time datetime="2019-11-23T15:03:59+00:00">23 Nov 2019, 15:03</time>
      </address>
      <p>Прем'єр-міністр Болгарії Бойко Борисов відвідає Вашингтон 25 листопада, де проведе зустріч з президентом США Дональдом Трампом.</p>
      <p>Про це повідомляє "Європейська правда" з посиланням на <a href="https://novini.bg/">Novini.bg</a>.</p>
      <p>У рамках переговорів у Білому домі прем'єр-міністр Борисов та президент Трамп обговорять стратегічне партнерство між двома країнами та розвиток двостороннього співробітництва, підкресливши міцні та довготривалі відносини, які існують між Болгарією та США. </p>
      <p>Особливу увагу під час переговорів буде звернено на спільні інтереси в галузі безпеки і північноатлантичного партнерства, а також енергетичної диверсифікації.</p>
      <p>Прем'єр-міністр Борисов також зустрінеться з представниками бізнесу в Торговій палаті США.</p>
      <p>До складу болгарської делегації також увійдуть віцепрем'єр Томіслав Дончев, віцепрем'єр і міністр оборони Красимир Каракачанов, міністр фінансів Владислав Горанов і міністр економіки Еміл Караніколов.</p>
      <related>
        <a href="https://www.eurointegration.com.ua/news/2019/07/23/7098806/"/>
      </related>
    </article>
  </body>
</html>