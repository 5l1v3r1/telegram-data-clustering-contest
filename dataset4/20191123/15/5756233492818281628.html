<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622980/%D8%AA%D8%AF%D8%A7%D8%B1%DA%A9-%D8%AA%D8%AE%D9%81%DB%8C%D9%81%E2%80%8C%D9%87%D8%A7%DB%8C-%D9%88%DB%8C%DA%98%D9%87-%D8%A8%D8%B1%D8%A7%DB%8C-%D8%B9%D9%84%D8%A7%D9%82%D9%87%E2%80%8C%D9%85%D9%86%D8%AF%D8%A7%D9%86-%D8%A8%D9%87-%D8%B3%DB%8C%D9%86%D9%85%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T15:43:00+00:00"/>
    <meta property="og:title" content="تدارک تخفیف‌های ویژه برای علاقه‌مندان به سینما"/>
    <meta property="og:description" content="دست‌اندرکاران فیلم‌های سینمایی تخفیف‌های ویژه‌ای برای علاقه‌مندان به سینما در نظر می‌گیرند."/>
  </head>
  <body>
    <article>
      <h1>تدارک تخفیف‌های ویژه برای علاقه‌مندان به سینما</h1>
      <address>
        <time datetime="2019-11-23T15:43:00+00:00">23 Nov 2019, 15:43</time>
      </address>
      <p>
        <i>دست‌اندرکاران فیلم‌های سینمایی تخفیف‌های ویژه‌ای برای علاقه‌مندان به سینما در نظر می‌گیرند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مدتی قبل از شورای عالی اکران خبر رسیده بود که قرار است برای جبران فروش پایین و مخاطب کم چند ماه قبل سینما نسبت به سال قبل، تمهیدی تازه اندیشیده شود.</p>
      <p>علی سرتیپی، سخنگوی شورای عالی اکران با تایید این مطلب به ایسنا گفت: این موضوع جدی است و صحبت‌هایی شده تا با هماهنگی و تایید پخش‌کننده، سینمادار و تهیه‌کننده تخفیف‌های خاص به مخاطبان سینما بدهیم.</p>
      <p>او افزود: این کار اگر با هماهنگی صورت گیرد، می‌تواند عملی باشد و هر چقدر بتوانیم تماشاگر بیشتری داشته باشیم به نفع سینما است.</p>
      <p>این تهیه‌کننده و پخش‌کننده سینما در عین حال با اشاره به مشکلات اخیر از جمله قطع اینترنت و فضای پیش آمده که بر سینما هم تاثیر داشته است، تاکید کرد: اگر مشکل این چند روزه حل شود درباره این تخفیف‌ها تصمیم‌گیری‌ خواهد شد.</p>
      <p> بسیاری از سینماگران از وضع فروش فیلم‌ها در ماه‌های گذشته بویژه در تابستان گله‌مند بودند و یکی از دلایل این آسیب به سینما را نحوه چیدمان اکران تابستان می‌دانستند. براین اساس برخی مدیران و دست‌اندرکاران در پی این بوده‌اند که این شرایط را تا جای ممکن بهبود دهند و تقریبا از ابتدای آبان‌ماه سینماها دوباره رونق گرفتند اما با اتفاقات هفته گذشته و قطع اینترنت که سبب اختلال در سایت‌های فروش هم شد رکود به سینما برگشت و در چند روز سینماها وضعیتی تعطیل یا نیمه‌تعطیل داشتند.</p>
    </article>
  </body>
</html>