<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sta.si/2700936/teja-belak-v-cottbusu-na-zmagovalnem-odru-koncala-sezono"/>
    <meta property="og:site_name" content="STA.si"/>
    <meta property="article:published_time" content="2019-11-23T15:53:06+00:00"/>
    <meta property="og:title" content="Teja Belak v Cottbusu na zmagovalnem odru končala sezono"/>
    <meta property="og:description" content="Najboljša slovenska telovadka Teja Belak, ki si je na svetovnem pokalu v Cottbusu, na kvalifikacijski tekmi za olimpijske igre 2020, s tretjim dosežkom kvalifikacij pritelovadila finale preskoka, je danes nastopila še bolje. V konkurenci kar nekaj najboljših telovadk sveta na tem orodju je Belakova s 14,216 točke zasedla drugo mesto."/>
  </head>
  <body>
    <article>
      <h1>Teja Belak v Cottbusu na zmagovalnem odru končala sezono</h1>
      <address>
        <time datetime="2019-11-23T15:53:06+00:00">23 Nov 2019, 15:53</time>
      </address>
      <p>
        <i>Cottbus, 23. novembra - Najboljša slovenska telovadka Teja Belak, ki si je na svetovnem pokalu v Cottbusu, na kvalifikacijski tekmi za olimpijske igre 2020, s tretjim dosežkom kvalifikacij pritelovadila finale preskoka, je danes nastopila še bolje. V konkurenci kar nekaj najboljših telovadk sveta na tem orodju je Belakova s 14,216 točke zasedla drugo mesto.</i>
      </p>
      <figure>
        <img src="https://www.sta.si/foto/630,420,6,693780"/>
        <figcaption>Ljubljana. Telovadka Teja Belak.<cite>Foto: Daniel Novakovič/STA Arhiv STA</cite></figcaption>
      </figure>
      <p>Belakovi je prvi skok izjemno lepo uspel (14,233 točke), čeprav je izgubila desetinko točke zaradi prestopa, prav tako drugi (14,200) in s povprečjem 14,216 je zaostala le za kitajsko tekmico.</p>
      <p>"V bistvu sem dosegla več, kot sem pričakovala. Res sta mi danes uspela dva zelo dobra skoka, zelo sem vesela tega uspeha," je po nastopu povedala Ljubljančanka, ki pred odhodom v Nemčijo ni bila povsem prepričana o svoji pripravljenosti, saj ji je, kot je dejala, po spodrsljaju na svetovnem prvenstvu vse malo "padlo dol".</p>
      <p>Čeprav se ni posebej pripravljala na to tekmo, je nastope tako v kvalifikacijah kot finalu oddelala zelo zanesljivo. Pred tekmo je dejala, da trenutno ne vidi cilja, saj se ji zdijo olimpijske igre predaleč, je po današnjih stopničkah priznala, da so se apetiti vseeno povečali.</p>
      <p>"Res je, pred to tekmo se mi je zdel boj za olimpijsko vozovnico misija nemogoče, zdaj pa se mi zdi olimpijski nastop vseeno malo bolj mogoč. Najprej si bom vzela nekaj oddiha, nato dobro premislila, si zastavila cilje, preden se bom lotila nove sezone," je še dejala Belakova, ki se s partnerjem, nekdanjim reprezentantom Žigo Šilcem v začetku decembra odpravlja na Bali.</p>
      <p>Finale preskoka je dobila 16-letna Kitajka Linmin Yu (14,649), tretje mesto je zasedla srebrna z letošnjih vseameriških iger, Kubanka Yesenia Ferrera (14,199).</p>
      <p>Dvakratna svetovna in evropska prvakinja na tem orodju, 24-letna Rusinja Marija Paseka, je padla pri drugem skoku in s povprečno oceno 13,883 izpadla iz boja za odličja.</p>
      <p>"Zadnja velika tekma sezone in obenem prva v zadnjem kvalifikacijskem ciklu četverice prizorišč za Tokio 2020 se je za nas razpletla super. Teji je uspel zelo dober rezultat, lahko rečem, da kar malo nepričakovan, saj je v finalu nastopilo kar nekaj najboljših na tem orodju na svetu," je iz Cottbusa tekmo ocenil selektor ženske vrste Andrej Mavrič.</p>
      <p>Selektor je dodal, da se na takšnih tekmah, ko imajo sodnice na voljo neposredno primerjavo najboljših telovadk med seboj, vidi, da se lahko 25-letna Belakova enakovredno meri z najboljšimi na svetu.</p>
      <p>"Vsi smo zelo zadovoljni," je dodal Mavrič, ki pravi, da bodo imela dekleta zdaj kakšnih deset dni premora, nato pa se bodo že začeli pripravljati na svetovni pokal v Melbournu, nadaljevanje olimpijskih kvalifikacij, ki je na sporedu februarja: "Mi se bomo še naprej borili, skušali bomo narediti vse, da bi se Teji uspelo prebiti v Tokio, a takšne cilje ima na preskoku še vsaj 10 telovadk, tako da tega ni realno pričakovati."</p>
      <p>Belakova je bila edina slovenska finalistka turnirja prvakov v Cottbusu, potem ko je Sašo Bertoncelj v kvalifikacijah konja z ročaji po nizu izvedbenih napak ostal zunaj finala.</p>
      <p>S tekmo v Nemčiji najvišje ravni se je tudi uradno končala gimnastična sezona, ki se bo prihodnje leto nadaljevala še z zadnjimi tremi kvalifikacijskimi tekmami za Tokio - Melbourne, Doha, Baku.</p>
    </article>
  </body>
</html>