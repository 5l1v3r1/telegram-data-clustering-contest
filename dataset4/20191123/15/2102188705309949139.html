<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/23/654063/"/>
    <meta property="og:site_name" content="Економічна правда"/>
    <meta property="article:published_time" content="2019-11-23T15:32:00+00:00"/>
    <meta property="og:title" content="Місія МВФ завершила роботу в Україні: дискусії триватимуть"/>
    <meta property="og:description" content="Місія Міжнародного валютного фонду 22 листопада завершила свою роботу в Україні."/>
  </head>
  <body>
    <article>
      <h1>Місія МВФ завершила роботу в Україні: дискусії триватимуть</h1>
      <address>
        <time datetime="2019-11-23T15:32:00+00:00">23 Nov 2019, 15:32</time>
      </address>
      <p>Місія Міжнародного валютного фонду 22 листопада завершила свою роботу в Україні.</p>
      <p>Про це йдеться у прес-релізі Фонду, який є у розпорядженні ЕП.</p>
      <p>Як наголошується, місія МВФ на чолі з Роном ван Роденом відвідала Україну в період з 14 по 22 листопада.</p>
      <p>"Команда фахівців МВФ провела конструктивні та плідні обговорення з представниками влади України. Місія МВФ віддала належне істотному прогресу, що його було досягнуто в останні кілька місяців на шляху поступу реформ та дотримання виваженої економічної політики", - заявив ван Роден за підсумками візиту.</p>
      <p>За його словами, місія досягла помітного подальшого просування у дискусіях щодо заходів та реформ, що могли би лягти в основу нової програми, підтриманої МВФ.</p>
      <p>"Серед таких кроків – заходи у грошово-кредитному, податково-бюджетному та фінансовому секторах, так само як і реформи, спрямовані на поліпшення бізнес-середовища, посилення верховенства права і нарощування економічного зростання. Дискусії триватимуть наступними тижнями", - підсумував представник Фонду.</p>
      <p>
        <b>Нагадаємо:</b>
      </p>
      <p>
        <i>22 листопада стало відомо, що українська влада може заборонити повернення банків власникам <a href="https://www.epravda.com.ua/news/2019/11/22/654030/">на законодавчому рівні</a> – таку умову висунув МВФ.</i>
      </p>
      <p>
        <i>При цьому олігарх, колишній співвласник Приватбанку Ігор Коломойський упевнений, що найближчим часом поверне собі банк. Прем'єр-міністр Олексій Гончарук заявив, що Приватбанк <a href="https://www.epravda.com.ua/news/2019/11/22/654039/">не повернуть Коломойському.</a></i>
      </p>
      <p>
        <i>13 листопада в <a href="https://www.nytimes.com/2019/11/13/world/europe/ukraine-ihor-kolomoisky-russia.html?fbclid=IwAR0deK4pOVybyBx8ohwqTEduiTFPT_OatK4a44BFwEt-Fc_H7WDXcWIRgL4">інтерв'ю</a> The New York Times Коломойський заявив, що Україні пора відмовитися від Заходу і налагоджувати відносини з Росією. За його словами, відновлення зв'язків з Росією стало необхідним для <a href="https://www.pravda.com.ua/news/2019/11/13/7231838/">економічного виживання</a> України.</i>
      </p>
      <p><i>Більш як через тиждень, 21 листопада, президент Володимир Зеленський <a href="https://www.pravda.com.ua/news/2019/11/21/7232591/">відреагував на слова олігарха</a>. Зеленський підкреслив, що це його пріоритет як очільника держави відповідати за міжнародний вектор України, а не Коломойського</i>.<br/><br/>Економічна правда</p>
    </article>
  </body>
</html>