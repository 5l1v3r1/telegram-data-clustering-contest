<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/grecia-anunta-noi-masuri-pentru-a-limita-numarul-de-migranti-care-sosesc-pe-teritoriul-sau-18609384"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-23T15:34:51+00:00"/>
    <meta property="og:title" content="Grecia anunţă noi măsuri pentru a limita numărul de migranţi care sosesc pe teritoriul său"/>
    <meta property="og:description" content="Grecia va înfiinţa o agenţie unică pentru supravegherea graniţelor şi va angaja încă 1.200 de agenţi pentru a le „închide uşa” migranţilor care nu au dreptul de a rămâne pe teritoriul ţării, a declarat premierul Kyriakos Mitsotakis în Parlament, potrivit Euronews."/>
  </head>
  <body>
    <article>
      <h1>Grecia anunţă noi măsuri pentru a limita numărul de migranţi care sosesc pe teritoriul său</h1>
      <address><time datetime="2019-11-23T15:34:51+00:00">23 Nov 2019, 15:34</time> by <a rel="author" href="https://www.zf.ro/autor/andrei-vacaru" target="_blank">Andrei Vacaru</a></address>
      <p>Grecia va înfiinţa o agenţie unică pentru supravegherea graniţelor şi va angaja încă 1.200 de agenţi pentru a le „închide uşa” migranţilor care nu au dreptul de a rămâne pe teritoriul ţării, a declarat premierul Kyriakos Mitsotakis în Parlament, potrivit Euronews.</p>
      <p>El le-a spus parlamentarilor greci că va achiziţiona încă zece nave destinate patrulării în apele teritoriale.</p>
      <p>„Sunt bineveniţi în Grecia doar aceia pe care îi alegem noi. Cei care nu sunt acceptaţi vor fi deportaţi. Vom închide permanent uşa traficanţilor de migranţi şi celor care vor să intre în Grecia chiar dacă nu au dreptul de a primi azil”, a spus Mitsotakis.</p>
      <p>Grecia a fost principala poartă de intrare în Uniunea Europeană pentru peste un milion de migranţi în perioada 2015-2016. Deşi numărul refugiaţilor a scăzut semnificativ în următorii ani, sosirile au început să crească din nou, mai ales dinspre Turcia, astfel că aproximativ 37.000 de persoane sunt cazate în centrele pentru azilanţi din insulele greceşti, un număr cu mult peste capacitatea de cazare a acestor instituţii.</p>
      <p>„Grecia are punctele ei forte, dar nu este o vie fără gard”, a spus Mitsotakis, folosind o expresie grecească ce vrea să sugereze că Grecia nu mai este deschisă pentru oricine. „Acele zile au trecut”, a adăugat premierul.</p>
      <p>Guvernul Mitsotakis a anunţat miercuri că intenţionează să mute aproximativ 20.000 de refugiaţi din taberele de pe insule, precum Moria şi să îi trimită în partea continentală a ţării până la finalul anului. Totodată, autorităţile au anunţat că speră ca noile centre pentru migranţi să fie gata până în iulie 2020.</p>
      <p>Cu toate acestea, organizaţia Medici Fără Frontiere susţine că noile centre pentru cazarea migranţilor se aseamănă centrelor de detenţie.</p>
      <p>Mai multe organizaţii pentru drepturile omului au criticat noul cadrul legislativ care grăbeşte procesul de analizare a dosarelor depuse de solicitanţii de azil, acuzând autorităţile că grăbirea procesului de analiză încalcă dreptul migranţilor de a avea parte de un proces corect.</p>
      <p>Cu toate acestea, Mitsotakis a declarat în Parlament că noile centre vor fi sigure şi că vor exista condiţii decente şi spaţiu pentru fiecare migrant cazat. „Treptat, scenele ruşinoase din Moria vor dispărea. Ele vor fi înlocuite de imagini cu centre moderne şi funcţionale”, a spus el.</p>
    </article>
  </body>
</html>