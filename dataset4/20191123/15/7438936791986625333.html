<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Olomouc-Na-Svatem-Kopecku-pomohli-radni-vysadit-nove-stromy-604419"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T15:11:00+00:00"/>
    <meta property="og:title" content="Olomouc: Na Svatém Kopečku pomohli radní vysadit nové stromy"/>
    <meta property="og:description" content="Městští radní se vydali podpořit dobou věc. Ve vichřicí poničené zoologické zahradě na Svatém Kopečku se přidali k desítkám dobrovolníků a přijeli vysadit stromy."/>
  </head>
  <body>
    <article>
      <h1>Olomouc: Na Svatém Kopečku pomohli radní vysadit nové stromy</h1>
      <address>
        <time datetime="2019-11-23T15:11:00+00:00">23 Nov 2019, 15:11</time>
      </address>
      <p>
        <b>Městští radní se vydali podpořit dobou věc. Ve vichřicí poničené zoologické zahradě na Svatém Kopečku se přidali k desítkám dobrovolníků a přijeli vysadit stromy.</b>
      </p>
      <p>Tříleté javory babyky jsou v zemi díky náměstkovi primátora Martinu Majorovi a radnímu Milanu Ferancovi. Porostou v té části zahrady, kde Eberhard útočil vůbec nejlítostněji. „Chtěli jsme podpořit dobrou věc a ukázat, že pomoct mají možnost opravdu všichni. Stačí jen trocha fyzické síly a stačit s dechem,“ vzkázal s úsměvem náměstek primátora Martin Major při kopání děr pro nové stromy.</p>
      <p>Tragédie zasáhla zoo letos na jaře, když v areálu vichřice Eberhard vyvrátila na osm set stromů. „Je to smutný pohled, když si uvědomíme, že v místech, kde je teď planina, ještě nedávno stál vzrostlý les,“ potvrdil radní města Milan Feranec. „Čím víc lidí se zapojí tím, lépe, nakonec to děláme sami pro sebe,“ vybídl k zapojení do výsadby.</p>
      <p>V rámci kampaně „Vraťme stromy do zoo“ si svůj strom v areálu může vysadit každý a pomoct tím zahradě získat zpět svou podobu. Poslední letos vyhlášený termín na výsadbu je v úterý 26. listopadu od 10:00 do 15:00. „V tento termín se lopaty a rýče chopí i zpěvák Janek Ledecký,“ uvádí mluvčí zoo Iveta Gronská.</p>
      <p>Výše ceny stromu, který si mohou dobrovolníci zakoupit, se odvíjí od jeho stáří. Stanovena je částkami 2.500, 5.000 nebo 10.000 korun Pomoc zahradě nabídli v poslední době například i hráči a realizační tým fotbalové Sigmy, Výstaviště Flora Olomouc a další organizace i veřejnost. Další termíny pro sázení vyhlásí Zoologická zahrada Olomouc příští rok na jaře.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Primator-Zbanek-Chci-znovu-jednat-o-vybudovani-urovnoveho-prechodu-604294"/>
        <a href="https://www.parlamentnilisty.cz/politika/obce-volicum/Olomouc-Posileni-mestske-hromadne-dopravy-v-predvanocnim-obdobi-604190"/>
        <a href="https://www.parlamentnilisty.cz/politika/obce-volicum/Olomouc-Do-mesta-dnes-prijede-vnuk-posledniho-ceskeho-krale-603898"/>
        <a href="https://www.parlamentnilisty.cz/politika/obce-volicum/Olomouc-Mesto-postavi-dalsi-cyklostezku-zacina-jeji-priprava-603489"/>
      </related>
    </article>
  </body>
</html>