<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/premier-league-anglie-liga-tottenham-west-ham-13-kolo-mourinho-vysledek_1911231540_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T15:40:00+00:00"/>
    <meta property="og:title" content="Mourinhova vítězná premiéra, Tottenham porazil v derby West Ham. City zvládlo šlágr s Chelsea"/>
    <meta property="og:description" content="Tottenham se po pěti kolech dočkal vítězství. Venku navíc dokázal získat tři body poprvé od ledna."/>
  </head>
  <body>
    <article>
      <h1>Mourinhova vítězná premiéra, Tottenham porazil v derby West Ham. City zvládlo šlágr s Chelsea</h1>
      <address><time datetime="2019-11-23T15:40:00+00:00">23 Nov 2019, 15:40</time> by <a rel="author">ČTK</a></address>
      <p>
        <b>Trenér José Mourinho má za sebou úspěšnou premiéru na lavičce Tottenhamu. Fotbalisté londýnského celku v dnešním utkání třináctého kola anglické ligy na hřišti West Hamu vyhráli 3:2 a po pěti kolech se dočkali vítězství. Venku navíc dokázali získat tři body poprvé od ledna.</b>
      </p>
      <p>Jediným neporaženým celkem soutěže zůstává vedoucí Liverpool, který si poradil 2:1 s Crystalem Palace. Po úvodní brance Sadia Maného sice v 82. minutě srovnal Wilfried Zaha, ale o vítězství favorita pět minut před koncem rozhodl Roberto Firmino.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/jose-mourinho-tottenham-trener-fotbal-permier-league-anglie_1911200825_mov"/>
      </related>
      <p>Výběr trenéra Jürgena Kloppa má na první příčce tabulky náskok osmi bodů před Leicesterem, následuje Manchester City, který vyhrál 2:1 nad Chelsea a sesadil soupeře ze třetího místa. Obhájce titulu na Liverpool ztrácí devět bodů, londýnský celek je o další dva body zpět pátý.</p>
      <p>Chelsea přitom do zápasu vstoupila dobře a ve 21. minutě ji poslal do vedení N'Golo Kanté. Jenže domácí ještě do poločasu skóre otočili. O vyrovnání se postaral ve 29. Kevin De Bruyne a druhou branku přidal v 37. minutě Rijád Mahriz. Kazem na důležitém vítězství pro City je zranění nejlepšího střelce týmu Sergia Agüera.</p>
      <p>Mourinho přišel do Tottenhamu ve středu poté, co byl po odchodu z Manchesteru United téměř rok bez angažmá. U týmu Hotspur nahradil odvolaného Mauricia Pochettina, který sice s klubem v minulé sezoně došel až do finále Ligy mistrů, nyní ale doplatil na špatný vstup do nového ročníku.</p>
      <p>Proti West Hamu to pro Mourinha dlouho vypadalo na bezproblémovou premiéru. Po gólech Son Hung-mina, Lucase Moury a Harryho Kanea vedli hosté 3:0. Pak ale nezvládli závěr zápasu a za domácí snížili Michail Antonio a Angelo Ogbonna. Tottenham je v tabulce devátý, West Ham šestnáctý.</p>
      <p>„Než jsme dostali dva góly, byl jsem opravdu spokojený. Hráli jsme dobře, dělali věci nacvičené v tréninku a mohli jsme dát na 4:0 a ukončit to,“ řekl Mourinho. „Bylo však vidět, že na hráčích se podepsaly emoce po odchodu předchozího trenéra a také únava u těch, co se vrátili z reprezentačních srazů,“ přidal.</p>
      <p>Další ztrátu zaznamenal Arsenal, který doma se Southamptonem dvakrát prohrával a dvěma góly ho zachránil Alexandre Lacazette. Francouzský útočník naposledy srovnal v šesté minutě nastavení. Londýnský celek natáhl sérii bez vítězství na pět zápasů a je až sedmý.</p>
      <figure>
        <iframe data-src="https://twitter.com/SpursOfficial/status/1198230983654424579?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Anglická fotbalová liga - 13. kolo:<br/></b>West Ham United - Tottenham 2:3 (73. Antonio, 90.+6 Ogbonna - 36. Son Hung-min, 43. Moura, 49. Kane), Arsenal - Southampton 2:2 (18. a 90.+6 Lacazette - 9. Ings, 71. Ward-Prowse), Bournemouth - Wolverhampton 1:2 (59. Cook - 21. Moutinho, 31. Jiménez), Brighton - Leicester 0:2 (64. Pérez, 81. Maddison), Crystal Palace - Liverpool 1:2 (82. Zaha - 49. Mané, 85. Firmino), Everton - Norwich 0:2 (54. Cantwell, 90.+2 Srbeny), Watford - Burnley 0:3 (53. Wood, 82. Barnes z pen., 88. Tarkowski), Manchester City - Chelsea 2:1 (29. De Bruyne, 37. Mahriz - 21. Kanté).</p>
      <related>
        <h4>Související články</h4>
        <a href="https://www.irozhlas.cz/sport/fotbal/fotbal-anglie-tottenham-trener-premier-league-mauricio-pochettino-odvolani_1911192149_mim"/>
        <a href="https://www.irozhlas.cz/sport/fotbal/liverpool-manchester-city-fotbal-anglie-premier-league-mourinho-klopp-guardiola_1911111049_mov"/>
        <a href="https://www.irozhlas.cz/sport/fotbal/premier-league-zraneni-andre-gomes-everton-tottenham_1911041253_mim"/>
        <a href="https://www.irozhlas.cz/sport/fotbal/martin-dubravka-fotbal-newcastle-smlouva-anglicka-liga-sparta_1910251849_mov"/>
      </related>
    </article>
  </body>
</html>