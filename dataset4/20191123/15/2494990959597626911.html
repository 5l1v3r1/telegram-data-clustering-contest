<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/roma-capitale/2019/11/23/news/galleria-giovanni-xxiii-chiusa-lavori-in-corso-illuminazione-traffico-bloccato-mobilita-roma-1245005/"/>
    <meta property="og:site_name" content="Il Tempo"/>
    <meta property="article:published_time" content="2019-11-23T15:37:37+00:00"/>
    <meta property="og:title" content="La Galleria Giovanni XXIII aperta e già chiusa di nuovo"/>
    <meta property="og:description" content="Sembra diventata la nuova Fabbrica di San Pietro: è la Galleria Giovanni XXIII, solo croce e niente delizia per gli automobilisti romani. Che, a giorni, chiuderà per l’ennesima volta, dopo la prima chiusura di ieri, continuerà a essere chiusa anche oggi, per consentire i l..."/>
  </head>
  <body>
    <article>
      <h6 class="kicker">LAVORI A RATE</h6>
      <h1>La Galleria Giovanni XXIII aperta e già chiusa di nuovo</h1>
      <address><time datetime="2019-11-23T15:37:37+00:00">23 Nov 2019, 15:37</time> by <a rel="author">Fernando M. Magliaro</a></address>
      <p>Sembra diventata la nuova Fabbrica di San Pietro: è la Galleria Giovanni XXIII, solo croce e niente delizia per gli automobilisti romani. Che, a giorni, chiuderà per l’ennesima volta, dopo la prima chiusura di ieri, continuerà a essere chiusa anche oggi, per consentire i lavori di ammodernamento del sistema di illuminazione. Lavori infiniti, a quanto pare. L’ultima nota di Palazzo Senatorio è di giovedì pomeriggio: «per i lavori adeguamento dell’impianto di illuminazione e sostituzione dei quadri elettrici nel tratto tra via del Foro Italico e via Trionfale la Galleria Giovanni XXIII sarà chiusa a partire dalle ore 21 del 22 novembre». Il Campidoglio indica anche date e orario: le prossime «chiusure della Galleria avverranno: sabato 23 (cioè oggi), per tutto il giorno con riapertura domenica 24 dalle 9 di mattina». Poi, ancora chiusa dalle 21 di venerdì 29 novembre, tutto sabato 30 per riaprire domenica 1 dicembre ancora alle 9. Dopo di che si passa alle chiusure notturne: 2, 3, 4, 5, 6, 9, 10, 11, 13, 14, 16, 17, 18, 19, 20 e 21 si chiude alle 21 e si riaprono i battenti la mattina successiva alle 6. La Galleria rimarrà aperta dal 25 al 28 novembre e il 7, 8, 12, 15 e 22 dicembre. <br/>Andando a spulciare nei comunicati del Campidoglio, però, viene fuori che la Galleria era già rimasta chiusa per una ventina di giorni abbondante questa estate e, ancora, a luglio dell’anno scorso. <br/>Se poi, ci si fa un giro per gli account twitter della Polizia locale, di Luce Verde e di Astral il quadro è davvero inquietante: le chiusure notturne sono quasi una costante, così come i problemi all’illuminazione. Luci spente a gennaio, marzo, settembre e novembre in giorni diversi con laconici annunci dei Vigili di procedere con cautela per il fuori servizio delle lampadine. Poi le chiusure per lavori che, con un conto approssimativo assommano a 29 giorni consecutivi di totale blocco dei transito più almeno altri 24 di chiusure notturne solamente in quest’anno.<br/>L’ultima lunga chiusura sono stati i 22 giorni di questa primavera e gli 8 giorni di questo agosto. Ad agosto, con tanto di comunicati trionfali del Campidoglio per annunciare la fine lavori addirittura con due giorni di anticipo sul previsto: invece di riaprire il 2 settembre, i cantieri terminarono il 31 agosto con il sindaco, Virginia Raggi, che cinguettava «Riaperta al traffico la Galleria Giovanni XXIII, a nord della città, dopo i lavori di Acea sull’impianto di illuminazione. Un lavoro terminato in anticipo rispetto ai tempi previsti a beneficio della viabilità nel giorno del derby Lazio-Roma” con rimando all’immancabile pagina facebook: “Grazie a 950 nuovi proiettori a Led viene assicurata una maggiore visibilità agli automobilisti, che potranno percorrere la galleria in tutta sicurezza. A ciò si aggiunge il forte risparmio energetico che garantisce questa tecnologia. Il lavoro è stato eseguito nel tratto di 3 km tra lo svincolo di via della Pineta Sacchetti e via del Foro Italico e completa l’intervento effettuato lo scorso anno”. Certo, che il 5 settembre, appena 4 giorni dopo la fine dei lavori, e poi il 17 novembre le luci fossero di nuovo spente sarà stato un caso maligno, uno di quei complotti tipo forni e frigoriferi. Fatto sta che ora si ricomincia. Sempre l’illuminazione da rifare e ancora chiusure per la nuova Fabbrica di San Pietro.</p>
      <related>
        <h4>Articoli Correlati</h4>
        <a href="https://www.iltempo.it/roma-capitale/2019/11/11/news/roma-maltempo-traffico-tangenziale-est-chiusa-nomentana-tiburtina-cristoforo-colombo-metro-furio-camillo-1238279/"/>
      </related>
    </article>
  </body>
</html>