<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2005241/%E2%80%8Bpence-irak%E2%80%99taki-abd-birliklerini-tefti%C5%9F-etti"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-23T15:00:00+00:00"/>
    <meta property="og:title" content="​Pence, Irak’taki ABD birliklerini teftiş etti"/>
    <meta property="og:description" content="ABD Başkan Yardımcısı Mike Pence bugün Irak’a sürpriz bir ziyaret gerçekleştirdi. Fransız Haber Ajansı’nın (AFP) güvenilir kaynaklardan aktardığı bilgilere göre Pence, önceden duyurusu yapılmayan ziyareti sırasında Irak’ın batısındaki Enbar vilayetin"/>
  </head>
  <body>
    <article>
      <h1>​Pence, Irak’taki ABD birliklerini teftiş etti</h1>
      <address>
        <time datetime="2019-11-23T15:00:00+00:00">23 Nov 2019, 15:00</time>
      </address>
      <p>ABD Başkan Yardımcısı Mike Pence bugün Irak’a sürpriz bir ziyaret gerçekleştirdi. Fransız Haber Ajansı’nın (AFP) güvenilir kaynaklardan aktardığı bilgilere göre Pence, önceden duyurusu yapılmayan ziyareti sırasında Irak’ın batısındaki Enbar vilayetindeki Aynu'l Esed Askeri Üssü'nü teftiş etti.<br/><br/>Bu, Pence’in ilk Irak ziyareti oldu. Pence, ABD Başkanı Donald Trump’ın Aralık 2018 sonlarında hiçbir Iraklı yetkiliyle görüşmeden, birkaç saatliğine yaptığı ziyaretin ardından aynı üssü ziyaret eden en üst düzey yetkili oldu.<br/><br/>AFP’nin haberine göre ABD’nin Bağdat Büyükelçiliği, Pence’in ziyaretiyle ilgili herhangi bir bilgi vermekten kaçındı.<br/><br/>Irak Başbakanı Adil Abdulmehdi’nin ofisinden bir kaynak Reuters’a yaptığı açıklamada, Pence’in ABD birliklerini ziyaret etmek için bugün Irak'a geldiğini ve Abdulmehdi ile görüşmesinin planlandığını söyledi.<br/><br/>Pence’in resmi programında olmayan Irak ziyareti, ülkede ‘rejimin yıkılması’ ve ‘geniş kapsamlı reformlar yapılması’ talebiyle başlayan ve iki aydır devam eden protesto gösterilerinin yaşandığı bir dönemde gerçekleşti.<br/><br/>Başkent Bağdat ve bazı güney ilerinde yapılan protestolarda göstericiler, siyasetçileri ‘yolsuzluk yapmak’ ve ülke yönetiminde ‘başarısız olmakla’ suçluyor. Ekim ayı başlarında başlayan protestolarda şu ana kadar çoğunluğu göstericilerden olmak üzere 340’dan fazla kişi öldü.<br/><br/>ABD yönetimi, Saddam Hüseyin rejiminin 2003’te devrilmesinin ardından kurulmasına yardım ettiği Irak yönetimine karşı yapılan protesto gösterileri karşısında genel olarak sessiz kaldı.<br/><br/>Bununla birlikte 2011 yılında Irak’tan çekilen ABD güçleri, 2014 yılında ülkenin büyük bir bölümünün kontrolünü ele geçiren DÊAŞ’a karşı başlatılan mücadelede belirleyici bir rol üstlendi.<br/><br/>ABD’nin halen DEAŞ'la Mücadele Uluslararası Koalisyonu (DMUK) çerçevesinde Irak’taki askeri üslerde 5 bin 200 askeri bulunuyor. Bu birlikler Irak silahlı kuvvetlerine askeri eğitim ve danışmanlık hizmeti veriyor.</p>
    </article>
  </body>
</html>