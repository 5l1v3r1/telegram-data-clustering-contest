<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561081/voak-apo-pou-tha-pername-an-kleisei-i-ethniki-megalonoun-oi-rogmes/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T15:44:05+00:00"/>
    <meta property="og:title" content="ΒΟΑΚ: Από που θα περνάμε αν κλείσει η εθνική - Μεγαλώνουν οι ρωγμές"/>
    <meta property="og:description" content="Αναλυτικά το Plan Β υπό τον φόβο κλεισίματος"/>
  </head>
  <body>
    <article>
      <h1>ΒΟΑΚ: Από που θα περνάμε αν κλείσει η εθνική - Μεγαλώνουν οι ρωγμές</h1>
      <address><time datetime="2019-11-23T15:44:05+00:00">23 Nov 2019, 15:44</time> by <a rel="author">Σαββίδης Μπάμπης, Καριωτάκη Μαίρη</a></address>
      <p>
        <b>Αναλυτικά το Plan Β υπό τον φόβο κλεισίματος</b>
      </p>
      <p>Αντιμέτωπη με τον κίνδυνο να κοπεί ο ΒΟΑΚ (και μαζί του φυσικά το ίδιο το νησί) στα δύο βρίσκεται για πρώτη φορά στα χρονικά η Κρήτη λόγω των ρηγματώσεων στο ύψος της Κακιάς Στροφής, πριν τη Λυγαριά, που ολοένα και βαθαίνουν, και οι αρμόδιοι “τρέχουν” τις προετοιμασίες για τα εναλλακτικά πλάνα διέλευσης των οχημάτων...</p>
      <p><a href="https://www.neakriti.gr/article/kriti/1561047/voak-oi-epikindunes-rigmatoseis-dromologoun-enallaktika-shedia/">Εναλλακτικά πλάνα και κυκλοφοριακά μέτρα, τα οποία βεβαίως, αν χρειαστεί να εφαρμοστούν, </a>θα σηματοδοτήσουν μια μεγάλη ταλαιπωρία τόσο για τους οδηγούς Ι.Χ. που θα κάνουν αναγκαστικά έναν κύκλο μέσω Ροδιάς.</p>
      <p>Όσο και για τους επαγγελματίες οδηγούς των βαρέων οχημάτων που θα κάνουν ακόμα μεγαλύτερο κύκλο, κινούμενοι αναγκαστικά μέσω της ορεινής παλιάς εθνικής οδού Ηρακλείου-Ρεθύμνου και του Μυλοποτάμου!</p>
      <p>Βεβαίως, ευχής έργον είναι να βρεθεί άμεσα λύση με τις ανησυχητικές ρηγματώσεις και να μη χρειαστεί τελικά να κλείσει ο ΒΟΑΚ και να τεθούν σε χρήση οι εναλλακτικές αυτές διαδρομές της μεγάλης... ταλαιπωρίας! Όμως, δεδομένου ότι η απειλή των ρηγματώσεων παραμένει και ότι καραδοκεί ο κίνδυνος να κοπεί ο Βόρειος Οδικός Άξονας στα δύο, οι αρμόδιες υπηρεσίες στην Περιφέρεια Κρήτης “δουλεύουν” ήδη τις λύσεις, ώστε να μην κοπεί κυκλοφοριακά η ανατολική από τη δυτική Κρήτη! Την ίδια ώρα, στα χέρια του υπουργείου Υποδομών-Μεταφορών βρίσκεται η τύχη της αντιμετώπισης των ρηγματώσεων, με το γεωτρύπανο να αναμένεται εδώ μέσα την ερχόμενη εβδομάδα, προκειμένου ο μελετητής να βάλει μπρος τις σχετικές εργασίες...</p>
      <p>Αναλυτικότερα, όπως αποκαλύφθηκε στο χθεσινό κεντρικό δελτίο ειδήσεων της “ΚΡΗΤΗ TV”, με τις ρηγματώσεις στον ΒΟΑΚ, στο ύψος της Κακιάς Στροφής, να βαθαίνουν μέρα με τη μέρα, οι αρμόδιοι φορείς προετοιμάζονται για κάθε ενδεχόμενο. Ήδη έχει εκπονηθεί το πλάνο που θα ακολουθηθεί σε περίπτωση που αναγκαστούν να διακόψουν την κυκλοφορία στην κεντρική αρτηρία της Κρήτης. Σύμφωνα με τους μέχρι στιγμής σχεδιασμούς, η κίνηση θα πραγματοποιείται από δύο εναλλακτικές διαδρομές, με τα βαρέα οχήματα να ακολουθούν την παλαιά εθνική οδό και τα Ι.Χ. να περνούν μέσα από τη Ροδιά!</p>
      <p>«Παρατηρούμε το φαινόμενο. Δεν είναι ακόμα επικίνδυνο. Δουλεύουμε για να προλάβουμε τις εξελίξεις», αναφέρουν υπηρεσιακές πηγές, δίνοντας το στίγμα της κινητοποίησης και του αναβρασμού που υπάρχει σε επίπεδο Περιφέρειας και υπηρεσιών, ενόψει οδυνηρών εξελίξεων με κλείσιμο του ΒΟΑΚ.</p>
      <p>Η κινητοποίηση των υπηρεσιών φαντάζει πράγματι επιβεβλημένη, με βάση τις εικόνες από το σημείο των ρηγματώσεων, που είναι αδιάψευστος μάρτυρας της ανησυχητικής τροπής που έχει πάρει η υπόθεση. Συγκρίνοντας κανείς τις σχετικές εικόνες από το πρώτο ρεπορτάζ της “ΚΡΗΤΗ ΤV” και της “Ν.Κ.” και από τη σημερινή κατάσταση, είναι εμφανές πως, παρά την παρέμβαση που επιχειρήθηκε ενδιάμεσα, οι ρηγματώσεις επί του ΒΟΑΚ στην περιοχή της Κακιάς Στροφής βαθαίνουν και προχωρούν ανησυχητικά.</p>
      <p>Κάτω από αυτές τις συνθήκες και μπροστά στο ορατό πλέον, όπως όλα δείχνουν, ενδεχόμενο να χρειαστεί για πρώτη φορά στα χρονικά ο ΒΟΑΚ και η Κρήτη να κοπούν στα δύο, είναι απολύτως εύλογο το ότι το plan Β βρίσκεται ήδη σε προχωρημένο στάδιο επεξεργασίας.</p>
      <figure>
        <iframe src="https://www.youtube.com/embed/5a-mkc6hiq8" width="640" height="360" data-service="Youtube" scrolling="no"/>
      </figure>
      <p>
        <b>Οι διαδρομές</b>
      </p>
      <p>Οι εναλλακτικές επιλογές και διαδρομές, που είναι προφανώς περιορισμένες, χαρτογραφήθηκαν και οι απαραίτητες παρεμβάσεις είναι ήδη σε εξέλιξη... Οι αρμόδιες υπηρεσίες της Περιφέρειας έχουν ήδη καταλήξει στις εναλλακτικές διαδρομές, διαχωρίζοντας μάλιστα τα οχήματα ανάλογα με την κατηγορία τους. Για τα ερχόμενα από Χανιά και Ρέθυμνο βαρέα αυτοκίνητα, το λεγόμενο “πλάνο Β'” προβλέπει πως αυτά θα ακολουθούν την ορεινή διαδρομή Σίσες- Αλόιδες- Χώνος- Δαμάστα- Μάραθος- Τύλισος- Γάζι και αντίστροφα φυσικά για τα βαρέα οχήματα, που θα κινούνται από Ηράκλειο προς Ρέθυμνο.</p>
      <p>Πρόκειται ουσιαστικά για την ενεργοποίηση της παλιάς εθνικής οδού Ηρακλείου-Ρεθύμνου, με τον χρόνο διέλευσης αλλά και τα χιλιόμετρα να αυξάνονται δραματικά, αφού ο ορεινός Μυλοπόταμος καλείται να ζήσει, αν και εφόσον τελικά χρειαστεί, πρωτόγνωρο κυκλοφοριακό φόρτο από φορτηγά οχήματα και λεωφορεία που θα διανύουν τη διαδρομή Ηράκλειο-Ρέθυμνο και με την ταλαιπωρία για επαγγελματίες οδηγούς και επιβάτες να είναι αναπόφευκτη. Σε ό,τι αφορά τους οδηγούς των Ι.Χ. αυτοκινήτων, και αυτοί, εφόσον επιστρατευτεί το plan B, θα ανεβαίνουν κυριολεκτικά έναν “Γολγοθά”, αφού για να μεταβεί κάποιος από το Ηράκλειο στο Ρέθυμνο θα πρέπει να κάνει μια μεγάλη παράκαμψη και να περνά μέσα από τη Ροδιά!</p>
      <p>Ο εναλλακτικός σχεδιασμός μπροστά στον φόβο οι ρηγματώσεις στον κόμβο της Λυγαριάς να σημάνουν άμεσα συναγερμό και να επιβάλλουν την επίσπευση εξελίξεων έχει προχωρήσει τόσο πολύ μάλιστα που στο συγκεκριμένο... οδικό τμήμα, όπως και σε αντίστοιχα τμήματα της διαδρομής της παλιάς εθνικής οδού για τα βαρέα οχήματα, πολλά σημεία έχουν ήδη καθαριστεί, ενώ και νέες ταμπέλες τοποθετήθηκαν, προκειμένου να διευκολύνουν τους οδηγούς...</p>
      <p>
        <b>Έρχεται το γεωτρύπανο  - Αναζητούνται οι αιτίες των ρηγμάτων</b>
      </p>
      <p>Την ίδια ώρα, στα χέρια του υπουργείου Μεταφορών είναι πλέον η αντιμετώπιση και αποκατάσταση των προβλημάτων στον ΒΟΑΚ. Σύμφωνα με υπηρεσιακές πηγές, την ερχόμενη εβδομάδα θα καταφτάσει στο νησί το γεωτρύπανο, προκειμένου ο ανάδοχος μελετητής να ξεκινήσει τις εργασίες μελέτης του φαινομένου. Τις επόμενες ημέρες θα γίνει επίσης μια ακόμα προσπάθεια προσωρινής αντιμετώπισης των ρηγμάτων, ώστε να προστατευτεί όσο γίνεται από τα καιρικά φαινόμενα το οδόστρωμα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1561047/voak-oi-epikindunes-rigmatoseis-dromologoun-enallaktika-shedia/"/>
        <a href="https://www.neakriti.gr/article/editors-blogs/giorgos-sahinis-blog/1560291/d-bakogianni-voak-me-diodia-allo-to-skandalo-novartis-kai-allo-to-politiko-stisimo-gia-adipalous/"/>
        <a href="https://www.neakriti.gr/article/kriti/1560244/auti-einai-i-nea-protasi-gia-ton-voak-horis-ta-anepithumita-diodia/"/>
        <a href="https://www.neakriti.gr/article/kriti/1560018/voak-mustirio-me-tis-rogmes-pou-allou-ehoun-edopistei/"/>
        <a href="https://www.neakriti.gr/article/kriti/1559969/voak-kathusterei-to-ergo-mehri-to-telos-tou-2019/"/>
      </related>
    </article>
  </body>
</html>