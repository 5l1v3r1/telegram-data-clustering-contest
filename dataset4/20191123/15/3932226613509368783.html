<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lavozdegalicia.es/noticia/cultura/2019/11/23/escritor-xornalista-xesus-fraga-gana-premio-blanco-amor/00031574527987477721324.htm"/>
    <meta property="og:site_name" content="La Voz de Galicia"/>
    <meta property="article:published_time" content="2019-11-23T15:57:00+00:00"/>
    <meta property="og:title" content="O xornalista de La Voz e escritor Xesús Fraga gaña o premio Blanco Amor"/>
    <meta property="og:description" content="«Quería contar a emigración dende a parte dos retornados», di o autor de «Virtudes (e misterios)», a novela que acadou o galardón"/>
  </head>
  <body>
    <article>
      <h1>O xornalista de La Voz e escritor Xesús Fraga gaña o premio Blanco Amor</h1>
      <h2>«Quería contar a emigración dende a parte dos retornados», di o autor de «Virtudes (e misterios)», a novela que acadou o galardón</h2>
      <address><time datetime="2019-11-23T15:57:00+00:00">23 Nov 2019, 15:57</time> by <a rel="author">XOSÉ MANOEL RODRÍGUEZ</a></address>
      <p>Unha obra presentada ao<b> Blanco Amor de novela</b> co lema <i>A miña familia e outros emigrantes</i> foi a elixida polo xurado encargado de conceder o galardón como o mellor dos 23 traballos presentados á trixésima octava edición do premio, un dos máis importantes do panorama literario galego. O autor de <b><i>Virtudes (e misterios)</i>,</b> o título do orixinal a concurso, é o escritor e xornalista Xesús Fraga (Londres, 1971).</p>
      <p>A novela, segundo se recolle na acta, recrea «as vicisitudes dunha familia das Mariñas coruñesas, marcada pola emigración a América e a Europa.<b> Trátase dunha historia asentada na realidade da segunda metade do século XX</b>, ben vertebrada e contada a través dun variado mosaico de lembranzas, sensacións, testemuñas, fotografías e o diario dunha nai». <b>Con Londres como epicentro narrativo, e Venezuela como contrapunto</b>, o xurado salientou á hora de dar a coñecer a súa decisión «a relación interxeracional permanente entre o neto e a avoa, unha figura forte que representa a épica das mulleres galegas nun tempo de extremas limitacións». O tratamento da linguaxe e a variedade de rexistros fai que sexa «unha novela para todo tipo de lectores».</p>
      <p>
        <b>Experiencia familiar</b>
      </p>
      <p>O escritor e xornalista da sección de Cultura de La Voz de Galicia recoñecía que Virtudes (e misterios) «é un libro ao que lle andei dando moitas voltas porque é a historia dos meus avós, que é como moitas das acontecidas nas familias galegas pola importancia que tivo a emigración». O avó de Xesús Fraga era zapateiro e un día decidiu emigrar a Venezuela, deixando muller e tres fillas cativas. Pasou o tempo e a muller reclamouno, mais el non volveu e tampouco quixo que alá fose ela. Como non había posibilidade de ir a América, a avoa de Xesús Fraga decide emigrar a Londres para sacar a familia adiante. <b>E leva consigo a unha das súas fillas, a nai do escritor. E foi así como o autor da historia dos seus avós rematou nacendo en Londres e, co paso dos anos, pechando o ciclo coa volta a Galicia.</b></p>
      <p>E, como os seus devanceiros, o neno rematou por ser un emigrante nunha terra que non coñecía e na que se falaba un idioma que non era o seu, aínda que rematou por selo e do dominio do mesmo dan conta os premios conseguidos nestes anos, aos que agora se suma o Blanco Amor. «A miña intención era facer unha historia da emigración, pero non como as que xa coñecemos. Quería contar a emigración dende a parte dos retornados, dos que regresan e xa non son a mesma persoa e se atopan cunha realidade que xa non coñecen». <b>O Blanco Amor de novela, que organiza a Deputación de Ourense, está dotado con 15.000 euros e o acto de entrega celebrarase o día 30 no Liceo</b> da cidade.</p>
    </article>
  </body>
</html>