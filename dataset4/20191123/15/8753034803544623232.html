<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/50vnz6/wada-panel-innstiller-paa-aa-utestenge-rusada-paa-nytt"/>
    <meta property="og:site_name" content="Aftenbladet"/>
    <meta property="article:published_time" content="2019-11-23T15:41:27+00:00"/>
    <meta property="og:title" content="Mener Russlands antidopingbyrå bør utestenges på nytt"/>
    <meta property="og:description" content="Et panel som har fått ansvar for å vurdere Russlands avlevering av dopingprøver, mener at WADA igjen bør utestenge landets antidopingbyrå."/>
  </head>
  <body>
    <article>
      <h1>Mener Russlands antidopingbyrå bør utestenges på nytt</h1>
      <h2>Et panel som har fått ansvar for å vurdere Russlands avlevering av dopingprøver, mener at WADA igjen bør utestenge landets antidopingbyrå.</h2>
      <address><time datetime="2019-11-23T15:41:27+00:00">23 Nov 2019, 15:41</time> by <a rel="author">NTB</a></address>
      <p>Det opplyser WADAs (Verdens antidopingbyrå) uavhengige komité for regeletterlevelse, CRC, ifølge Ritzau. Anbefalingen skal tas stilling til av WADA-ledelsen på et møte i Paris 9. desember.</p>
      <p>Det russiske antidopingbyrået RUSADA ble i fjor høst tatt inn i varmen igjen hos WADA etter tre års utestengelse. Det skjedde under forutsetning av at flere betingelser ble oppfylt, blant annet å gi WADA full tilgang til antidopinglaboratoriet i Moskva innen årsskiftet.</p>
      <p>Den tilgangen ble gitt i januar, noe forsinket, men det nevnte panelet mener at det er mange uregelmessigheter rundt de avleverte prøvene.</p>
      <aside>
        <a href="https://www.aftenbladet.no/article/sa-kJPaqQ.html">Russlands friidrettspresident siktet for å ha hindret dopingetterforskning: – Tegner et dystert bilde</a>
      </aside>
      <h3>Friidrettstopper utestengt</h3>
      <p>Lørdag ble det også klart at den russiske friidrettspresidenten Dmitrij Sjljakhtin trekker seg fra sitt verv. Lederen i Russlands antidopingbyrå RUSADA, Jurij Ganus, venter dessuten at russerne kommer til å bli utestengt fra neste års OL i Tokyo, skriver DPA.</p>
      <p>Russland har ikke deltatt i internasjonale friidrettskonkurranser siden november 2015. Lørdag skriver Det internasjonale friidrettsforbundet (IAAF) at prosessen med å ta landet inn i varmen igjen foreløpig legges på is – og at man vurderer å utelukke landet helt fra sporten.</p>
      <p>Nyheten kommer dagen etter avgjørelsen om å midlertidig utestenge president Sjljakhtin og flere andre medlemmer fra det russiske friidrettsforbundet (RUSAF) på grunn av alvorlige brudd på dopingbestemmelsene. Det var bakgrunnen for at Sjljakhtin lørdag leverte sin oppsigelse.</p>
      <aside>
        <a href="https://www.aftenbladet.no/article/sa-aweEk7.html">Dopingtatt friidrettsstjerne utestengt i fire år</a>
      </aside>
      <h3>Ny sjef: – Vanskelig situasjon</h3>
      <p>RUSAF anklages for å ha hindret etterforskningen av høydehopperen Danil Lysenko. VM-sølvmedaljevinneren fra 2017 er mistenkt for å ha brutt meldeplikten ved flere dopingtester.</p>
      <p>Lørdag ettermiddag skriver AFP at Julija Tarasenko er ansatt som ny president i RUSAF.</p>
      <p>– Det er ingen lystig situasjon. Situasjonen er vanskelig for forbundet, men vi tror vi skal ha mulighet til å kjempe, sier hun til det franske nyhetsbyrået.</p>
      <p>– Vi representerer utøverne, og de bør ikke lide av dette, fortsetter Tarasenko.</p>
    </article>
  </body>
</html>