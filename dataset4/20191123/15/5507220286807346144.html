<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188480/"/>
    <meta property="og:site_name" content="Janam TV"/>
    <meta property="article:published_time" content="2019-11-23T15:53:53+00:00"/>
    <meta property="og:title" content="‘അഭിനന്ദനങ്ങള്‍, ജനങ്ങളുടെ ആഗ്രഹങ്ങള്‍ നിറവേറ്റാന്‍ കഴിയട്ടെ’; ദേവേന്ദ്ര ഫട്‌നാവിസിന് അഭിനന്ദനവുമായി നടന്‍ മാധവന്‍"/>
    <meta property="og:description" content="മുംബൈ: മഹാരാഷ്ട്ര മുഖ്യമന്ത്രിയായി തുടര്‍ച്ചയായി രണ്ടാം തവണയും സത്യപ്രതിജ്ഞ ചെയ്ത ദേവേന്ദ്ര ഫട്‌നാവിസിന് അഭിനന്ദനവുമായി പ്രശസ്ത തമിഴ് ചലച്ചിത്ര താരം"/>
  </head>
  <body>
    <article>
      <h1>‘അഭിനന്ദനങ്ങള്‍, ജനങ്ങളുടെ ആഗ്രഹങ്ങള്‍ നിറവേറ്റാന്‍ കഴിയട്ടെ’; ദേവേന്ദ്ര ഫട്‌നാവിസിന് അഭിനന്ദനവുമായി നടന്‍ മാധവന്‍</h1>
      <address><time datetime="2019-11-23T15:53:53+00:00">23 Nov 2019, 15:53</time> by <a rel="author">Janam TV Web Desk</a></address>
      <p>മുംബൈ: മഹാരാഷ്ട്ര മുഖ്യമന്ത്രിയായി തുടര്‍ച്ചയായി രണ്ടാം തവണയും സത്യപ്രതിജ്ഞ ചെയ്ത ദേവേന്ദ്ര ഫട്‌നാവിസിന് അഭിനന്ദനവുമായി പ്രശസ്ത തമിഴ് ചലച്ചിത്ര താരം മാധവന്‍. അധികാരത്തില്‍ തിരിച്ചെത്തിയതിന് അഭിനന്ദനങ്ങള്‍ എന്നാണ് അദ്ദേഹം ട്വിറ്ററില്‍ കുറിച്ചത്. മഹാരാഷ്ട്ര പോലെ മഹത്തായ സംസ്ഥാനത്തിലെ ജനങ്ങളുടെ പ്രതീക്ഷകളും ആഗ്രഹങ്ങളും നിറവേറ്റാന്‍ കഴിയട്ടെ എന്നും പ്രതീക്ഷകള്‍ അത്രയ്ക്ക് വലുതാണെന്നും മാധവന്‍ വ്യക്തമാക്കി.</p>
      <p>എന്‍സിപി-ശിവസേന-കോണ്‍ഗ്രസ് ത്രികക്ഷി സര്‍ക്കാര്‍ പ്രഖ്യാപനം വരുന്നതിന് തൊട്ടു മുമ്പാണ് ഇന്ന് മഹാരാഷ്ട്രയില്‍ നാടകീയ രംഗങ്ങള്‍ അരങ്ങേറിയത്. ഉദ്ധവ് താക്കറെയെ മുഖ്യമന്ത്രിയാക്കാനുള്ള തീരുമാനം കഴിഞ്ഞ ദിവസം ഡല്‍ഹിയില്‍ ചേര്‍ന്ന യോഗത്തില്‍ ധാരണയായിരുന്നു. അനുരജ്ഞന ചര്‍ച്ചയുമായി രാത്രി ഫട്നാവിസ് പവാറുമായി ബന്ധപ്പെട്ടിരുന്നു. തുടര്‍ന്ന് പുലര്‍ച്ചയോടെയാണ് എന്‍സിപി ബിജെപിയുമായി സഖ്യധാരണയുണ്ടായത്. പുലര്‍ച്ചെ 6 മണിയോടെയാണ് രാഷ്ട്രപതി ഭരണം പിന്‍വലിച്ചത്. 8 മണിയോടെ ഫട്‌നാവിസ് മുഖ്യമന്ത്രിയായി സത്യപ്രതിജ്ഞ ചെയ്തു.</p>
      <figure>
        <iframe data-src="https://twitter.com/ActorMadhavan/status/1198083575616131072?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ബിജെപി – എന്‍ സിപി സഖ്യം വീണ്ടും അധികാരത്തിലേറുന്നതോടെ സംസ്ഥാനത്തിന്റെ 47 വര്‍ഷത്തെ ചരിത്രത്തില്‍ ആദ്യമായി ഭരണതുടര്‍ച്ച ലഭിക്കുന്ന കോണ്‍ഗ്രസ് ഇതര സഖ്യസര്‍ക്കാറായിരിക്കും ഇത്. തുടര്‍ച്ചയായി രണ്ടാമതും അധികാരത്തില്‍ വരുന്ന കോണ്‍ഗ്രസ് ഇതര മുഖ്യമന്ത്രി എന്ന ബഹുമതി ദേവേന്ദ്ര ഫട്‌നാവിസ് സ്വന്തമാക്കും.</p>
    </article>
  </body>
</html>