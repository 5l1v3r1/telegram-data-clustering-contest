<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/putin-na-zjazde-vladnucej-strany-zdora/431872-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T15:35:00+00:00"/>
    <meta property="og:title" content="Putin na zjazde vládnucej strany zdôraznil jej zodpovednosť"/>
    <meta property="og:description" content="Putinov šesťročný mandát vyprší v roku 2024, keď bude mať prezident 72 rokov."/>
  </head>
  <body>
    <article>
      <h1>Putin na zjazde vládnucej strany zdôraznil jej zodpovednosť</h1>
      <h2>Putinov šesťročný mandát vyprší v roku 2024, keď bude mať prezident 72 rokov.</h2>
      <address><time datetime="2019-11-23T15:35:00+00:00">23 Nov 2019, 15:35</time> by <a rel="author">TASR</a></address>
      <p>Moskva 23. novembra (TASR) - Ruský prezident Vladimir Putin na sobotňajšom zjazde vládnucej strany Jednotné Rusko vyhlásil, že strana zaznamenala úspech uprednostňovaním záujmov obyvateľstva a samotnej krajiny. Putin zároveň vyzval svojich spojencov, aby sa<i> "nebáli náročných rozhodnutí, ktoré však neprinášajú okamžitú obľúbenosť a extra body do volieb".</i></p>
      <p>Zjazd sa koná rok pred parlamentnými voľbami a Jednotné Rusko stále zápasí s vlaňajšími nepopulárnymi dôchodkovými reformami, ktoré viedli k rozsiahlym protestom. Strana sa tiež musí vyrovnávať s nedávnymi demonštráciami proti vylúčeniu konkurentov z komunálnych volieb vo veľkých mestách, ako aj so značnými volebnými porážkami napriek administratívnej výhode a dominancii v prokremeľských médiách, informuje stanica Slobodná Európa.</p>
      <p>Putin približne 2000 delegátov vyzval, aby pri riešení problémov nečakali naňho a vo svojom príhovore sa vyhol akýmkoľvek špecifickým plánom na zvyšných päť rokov svojho štvrtého funkčného obdobia v úrade prezidenta.</p>
      <p>Hlava štátu pripustila i nedostatky strany spájané so značnou korupciou a rodinkárstvom.<i> "Chvastúni a oportunisti, ktorí zneužívajú postavenie vládnucej strany, môžu zradiť nielen samotnú stranu, ale i krajinu. Už sa to v dejinách stalo neraz,"</i> zdôraznil Putin.</p>
      <p>Ruský premiér Dmitrij Medvedev na tlačovej konferencii povedal, že Jednotné Rusko si pred parlamentnými voľbami v roku 2021 stanoví priority so zámerom <i>"uchovať si politické líderstvo".</i></p>
      <p>Predstavitelia strany navrhli, aby Jednotné Rusko dostalo šancu získať najmenej 301 kresiel v 450-člennej Štátnej dume, dolnej komore ruského parlamentu. Putinov šesťročný mandát vyprší v roku 2024, keď bude mať prezident 72 rokov.</p>
    </article>
  </body>
</html>