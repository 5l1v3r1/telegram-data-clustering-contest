<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806871/%D8%A8%D8%A7-%D9%88%D8%A7%D8%B1%D8%AF-%DA%A9%D8%B1%D8%AF%D9%86-%D8%A7%D8%AC%D9%86%D8%A7%D8%B3-%D9%88-%D8%AA%DA%A9%DB%8C%D9%87-%D8%A8%D9%87-%D8%A7%D9%82%D8%AA%D8%B5%D8%A7%D8%AF-%D9%86%D9%81%D8%AA%DB%8C-%D8%AA%D9%88%D8%B3%D8%B9%D9%87-%D9%85%D8%AD%D9%82%D9%82-%D9%86%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T15:08:00+00:00"/>
    <meta property="og:title" content="معاون علمی و فناوری رئیس جمهور: با وارد کردن اجناس و تکیه به اقتصاد نفتی توسعه محقق نمی‌شود"/>
    <meta property="og:description" content="معاون علمی و فناوری رئیس جمهوری، ضربه زدن به اصول کارآفرینی و فکری مردم را نتیجه فرهنگ و اقتصاد نفتی دانست."/>
  </head>
  <body>
    <article>
      <h1>معاون علمی و فناوری رئیس جمهور: با وارد کردن اجناس و تکیه به اقتصاد نفتی توسعه محقق نمی‌شود</h1>
      <h2>معاون علمی و فناوری رئیس جمهوری، ضربه زدن به اصول کارآفرینی و فکری مردم را نتیجه فرهنگ و اقتصاد نفتی دانست.</h2>
      <address>
        <time datetime="2019-11-23T15:08:00+00:00">23 Nov 2019, 15:08</time>
      </address>
      <p>به گزارش گروه فناوری خبرگزاری دانشجو، سورنا ستاری شامگاه شنبه در شورای رونق تولید و اقتصاد دانش بنیان مازندران با بیان اینکه توسعه در اقتصاد دانش بنیان امری درون زا است اظهار داشت: اگر در کشور درپی توسعه هستیم باید خود برای تحقق آن تلاش کنیم.<br/><br/>وی افزود: با وارد کردن اجناس و تکیه به اقتصاد نفتی توسعه محقق نمی‌شود و برای توسعه باید خود مردم مطالبه گری کنند و باید بدانیم کشور ۸۰ میلیونی را با نفت نمی‌توانیم بچرخانیم.<br/><br/>وی ضربه زدن به اصول کارآفرینی و فکری مردم را نتیجه فرهنگ نفتی بیان کرد و گفت: بازارسازی برای خارجی‌ها نتیجه اقتصاد نفتی است.<br/><br/>ستاری با اشاره به اینکه ۹۸ درصد دارو‌های انسانی در کشور تولید می‌شود گفت: دارو‌های آبزیان و طیور حجم سنگینی از واردات را تشکیل می‌دهند و هرچقدر عرصه دانش مواد اولیه به تجاری سازی تبدیل شود موفق‌تر خواهیم بود.<br/><br/>معاون علمی و فناوری رئیس جمهوری یادآور شد: مازندران پتانسیل فوق العاده‌ای دارد و استانی پهناور و دارای نیروی انسانی با استعدادتری است و نوآوری زمانی بروز می‌یابد که محرومیت وجود داشته باشد.<br/><br/>وی تصریح کرد: سابقه دانشگاهی مازندران می‌طلبد در حوزه زیست بوم و دانش بنیان تلاش بیشتری شود و لازم است تا خیرین نیز حمایت بیشتری داشته باشند.<br/><br/>ستاری با بیان اینکه دانشگاه‌های باید بتوانند شرکت فارغ التحصیل کنند ادامه داد: به ازای سرویسی که به این شرکت‌ها می‌دهد می‌تواند خدمات از آن دریافت کند.<br/><br/>معاون علمی و فناوری رئیس جمهوری باعنوان اینکه بخش خصوصی در پارک‌های علم و فناوری ورود پیدا کرده اند گفت: استان به سیستم کارآفرینی نیاز دارد تا بخش خصوصی در حوزه فناوری سرمایه گذاری کند.<br/><br/>ستاری خواستار توسعه شبکه نوآوری در مازندران شد و گفت: اخذ استاندارد‌های بین المللی برای صادرات توسط شرکت‌های دانش بنیان باید پیگیری شود.<br/><br/>وی با بیان اینکه معاونت علمی حمایت‌های لازم صادراتی از پارک‌ها و شرکت‌های فناوری خواهد داشت گفت: معافیت‌های سربازی برای فعالان دانش بنیان از جمله حمایت‌ها است و سعی کردیم اکوسیستم زیست بوم برای شرکت‌های دانش بنیان ایجاد کنیم.<br/><br/>معاون علمی و فناوری رئیس جمهوری با تاکید براینکه کارآفرینی باید تبدیل به یک ارزش شود و حل مسائل و مشکلات را هدف شرکت‌های دانش بنیان بیان کرد.</p>
    </article>
  </body>
</html>