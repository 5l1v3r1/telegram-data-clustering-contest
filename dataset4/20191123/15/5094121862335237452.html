<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/evropska-unie/britanie-volby-brexit-corbyn-labouriste-amazon-firmy-dane-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T15:20:00+00:00"/>
    <meta property="og:title" content="Předvolební boj v Británii: Crobyn kritizoval daňové úniky nadnárodních firem"/>
    <meta property="og:description" content="Britská opoziční Labouristická strana dnes uspořádala manifestaci před jedním ze skladů společnosti Amazon v severoanglickém Sheffieldu. Lídr strany Jeremy Corbyn v projevu kritizoval nadnárodní společnosti, ve kterých podle něj panuje kultura daňových úniků a odírání zaměstnanců na platech. Informovaly o tom dnes agentury Reuters a AFP."/>
  </head>
  <body>
    <article>
      <h1>Předvolební boj v Británii: Crobyn kritizoval daňové úniky nadnárodních firem</h1>
      <address><time datetime="2019-11-23T15:20:00+00:00">23 Nov 2019, 15:20</time> by <a rel="author">ČTK</a></address>
      <p>Labouristé před prosincovými parlamentními volbami slíbili, že velké nadnárodní společnosti dodatečně zdaní, aby získali prostředky na rozsáhlé investice do infrastruktury. Zvýšit chce strana v případě svého vítězství také minimální mzdu, a to ze současných 8,21 na deset liber na hodinu.</p>
      <figure>
        <img src="https://g.denik.cz/1/29/ctk-corbyn-by-pry-pri-novem-referendu-o-brexitu-zustal-neutralni_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/brexit-dohoda-britanie-evropska-unie-corbyn-boris-johnson-referendum-20191122.html">Nové referendum o brexitu? Corbyn by zůstal neutrální Přečíst článek ›</a>
      </aside>
      <p>"Řeknu to úplně jednoduše takhle: Pokud obchodujete v Británii a vyděláváte v Británii, plaťte daně v Británii, a to přesně my navrhujeme," řekl dnes Corbyn před skladem Amazonu. Kritizoval firmy, které svá sídla přenášejí do daňových rájů.</p>
      <h3>Labouristé ztrácí 12 procent</h3>
      <p>"Daňové zákony napsala vláda a jsou navrženy tak, aby povzbudily investice, a my investujeme hodně do vytváření pracovních míst a infrastruktury po celém Spojeném království," uvedl v reakci na Corbynovu kritiku Amazon. Společnost letos oznámila, že hodlá v Británii vytvořit 2000 nových pracovních míst, a jejich celkový počet tak přiblížit ke 30 tisíc.</p>
      <p>Labouristé podle dnes zveřejněného průzkumu agentury YouGov zaostávají za konzervativci premiéra Borise Johnsona o 12 procentních bodů. Zatímco vládní strana by podle něj dostala nyní 42 procent hlasů, nejsilnější opoziční strana 30 procent. Liberální demokraté by podle ankety dostali 16 procent hlasů.</p>
      <figure>
        <img src="https://g.denik.cz/1/30/johnson-v-historicke-televizni-debate-slibil-brexit-31-ledna_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/johnson-slibil-brexit-na-konci-ledna-nesmysl-reagoval-corbyn-na-harmonogram-20191119.html">Johnson slíbil brexit na konci ledna. Nesmysl, reagoval Corbyn na harmonogram Přečíst článek ›</a>
      </aside>
    </article>
  </body>
</html>