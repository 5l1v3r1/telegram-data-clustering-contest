<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/corbyn-na-mitinku-u-skladu-amazonu-kritizoval-nadnarodni-firmy/1824417?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T15:16:00+00:00"/>
    <meta property="og:title" content="Corbyn na mítinku u skladu Amazonu kritizoval nadnárodní firmy"/>
    <meta property="og:description" content="Londýn - Britská opoziční Labouristická strana dnes uspořádala manifestaci před jedním ze skladů společnosti Amazon v severoanglickém Sheffieldu. Lídr strany Jeremy Corbyn v projevu kritizoval nadnárodní společnosti, ve kterých podle něj panuje kultura daňových úniků a odírání zaměstnanců na platech. Informovaly o tom dnes agentury Reuters a AFP."/>
  </head>
  <body>
    <article>
      <h1>Corbyn na mítinku u skladu Amazonu kritizoval nadnárodní firmy</h1>
      <address><time datetime="2019-11-23T15:16:00+00:00">23 Nov 2019, 15:16</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Britská opoziční Labouristická strana dnes uspořádala manifestaci před jedním ze skladů společnosti Amazon v severoanglickém Sheffieldu. Lídr strany Jeremy Corbyn v projevu kritizoval nadnárodní společnosti, ve kterých podle něj panuje kultura daňových úniků a odírání zaměstnanců na platech. Informovaly o tom dnes agentury Reuters a AFP.</p>
      <p>Labouristé před prosincovými parlamentními volbami slíbili, že velké nadnárodní společnosti dodatečně zdaní, aby získali prostředky na rozsáhlé investice do infrastruktury. Zvýšit chce strana v případě svého vítězství také minimální mzdu, a to ze současných 8,21 na deset liber na hodinu.</p>
      <p>"Řeknu to úplně jednoduše takhle: Pokud obchodujete v Británii a vyděláváte v Británii, plaťte daně v Británii, a to přesně my navrhujeme," řekl dnes Corbyn před skladem Amazonu. Kritizoval firmy, které svá sídla přenášejí do daňových rájů.</p>
      <p>"Daňové zákony napsala vláda a jsou navrženy tak, aby povzbudily investice, a my investujeme hodně do vytváření pracovních míst a infrastruktury po celém Spojeném království," uvedl v reakci na Corbynovu kritiku Amazon. Společnost letos oznámila, že hodlá v Británii vytvořit 2000 nových pracovních míst, a jejich celkový počet tak přiblížit ke 30.000.</p>
      <p>Labouristé podle dnes zveřejněného průzkumu agentury YouGov zaostávají za konzervativci premiéra Borise Johnsona o 12 procentních bodů. Zatímco vládní strana by podle něj dostala nyní 42 procent hlasů, nejsilnější opoziční strana 30 procent. Liberální demokraté by podle ankety dostali 16 procent hlasů.</p>
    </article>
  </body>
</html>