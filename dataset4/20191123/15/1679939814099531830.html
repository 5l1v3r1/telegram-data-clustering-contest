<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/procurorii-cer-30-de-zile-de-arest-pentru-fostul-sef-al-pccocs_3059880.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-23T15:19:21+00:00"/>
    <meta property="og:title" content="Procurorii cer 30 de zile de arest pentru fostul șef al PCCOCS"/>
    <meta property="og:description" content="Procurorii anticorupţie cer 30 de zile de arest pentru fostul şef al Procuraturii pentru Combaterea Criminalităţii Organizate şi Cauze Speciale, Nicolae Chitoroagă. Potrivit unui comunicat al instituţiei, acesta nu îşi recunoaşte vinovăţia. Chitoroagă est"/>
  </head>
  <body>
    <article>
      <h1>Procurorii cer 30 de zile de arest pentru fostul șef al PCCOCS</h1>
      <address><time datetime="2019-11-23T15:19:21+00:00">23 Nov 2019, 15:19</time> by <a rel="author">PUBLIKA.MD</a></address>
      <p><b>Procurorii anticorupţie cer 30 de zile de arest pentru fostul şef al Procuraturii pentru Combaterea Criminalităţii Organizate şi Cauze Speciale, Nicolae Chitoroagă. Potrivit unui comunicat al instituţiei, acesta nu îşi recunoaşte vinovăţia. Chitoroagă este acuzat de îmbogăţire ilicită.</b> <br/><br/>"Sunt eminente riscurile prevăzute de lege, care impun reţinerea şi solicitarea unui mandat de arest în privinţa persoanei. Adică, riscul eschivării, riscul imixiunii în justiţie", a spus procurorul, Victor Furtuna. <br/><br/>Tot astăzi, procurorii anticorupţie au cerut mandat de arest pentru 30 de zile şi pentru naşul de cununie a lui Chitoroagă. Acestuia i se incriminează complicitate la îmbogăţire ilicită. <br/><br/>" Pledează nevinovat, asta prin sine spune care este şi situaţia. El nu recunoaşte cele imputate şi vom vedea deja în continuare pe parcursul urmăririi penale", a menționat avocatul, Vadim Oltu. <br/><br/>Nici Nicolae Chitoroagă şi nici naşul său de cununie nu s-au prezentat la şedinţa de judecată, unde procurorul a solicitat pentru aceştia câte 30 de zile de arest în izolator<br/><br/>Într-un comunicat al Procuraturii se menţionează că urmărirea penală a fost pornită în luna octombrie curent, după apariţia unei investigaţii jurnalistice în care apar detalii despre averea impresionantă a lui Chitoroagă. Potrivit procurorilor, fratele şi naşul acestuia deţin un bazin acvatic cu o suprafața de aproximativ 37 hectare, pe teritoriul unei localități din raionul Ungheni.</p>
      <p>
        <b>Potrivit martorilor, în spatele afacerii ar sta fostul şef PCCOCS. Totodată, oamenii legii au stabilit că Chitoroagă ar fi proprietar al unor terenuri din preajma lacului. Tot pe numele acestuia sau a rudelor apropiate sunt înregistrate o vilă şi o construcţie cu destinaţie agroindustrială.</b>
      </p>
      <p>Potrivit declarațiilor cu privire la venit și proprietate și declarațiilor de avere și interese personale, fostul Nicolae Chitoroagă și membrii familiei sale au obținut, în anii 2012 - 2018, venituri de aproape două milioane de lei. Prin urmare, valoarea bunurilor achiziționate în perioada anilor 2014 până în prezent, depăşeşte substanţial venitul oficial declarat, cu aproximativ 1 700 000 lei.</p>
      <p>
        <b>Dacă va fi găsit vinovat, Nicolae Chitoroagă riscă până la 15 ani de puşcărie sau o amendă de până la 500.000 de lei, în ambele cazuri cu privarea dreptului de a exercita o activitate publică, pe un termen de până la 15 ani.</b>
      </p>
      <p>Nu am reuşit să luăm legătura cu avocatul acestuia, pentru o opinie la acest subiect. Amintim că Nicolae Chitoroagă a demisionat din funcţia de şef al Procuraturii pentru Combaterea Criminalităţii Organizate şi Cauze Speciale, la sfârşitul lunii iunie curent, motivând că instituţia pe careo conducea era supusă presiunilor.</p>
      <blockquote>
        <b>CITEȘTE ȘI: <a href="https://www.publika.md/fostul-sef-al-pccocs-retinut-pentru-imbogatire-ilicita-procurorii-au-oferit-detalii-privind-afacerile-dubioase-ale-lui-chitoroaga_3059749.html">Fostul șef al PCCOCS, reținut pentru îmbogăţire ilicită. Procurorii au oferit DETALII privind afacerile DUBIOASE ale lui Chitoroagă</a></b>
      </blockquote>
    </article>
  </body>
</html>