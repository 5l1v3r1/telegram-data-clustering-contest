<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/to-je-traktor-leta-2020-249093"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T11:37:00+00:00"/>
    <meta property="og:title" content="To je traktor leta 2020"/>
    <meta property="og:description" content="Na sejmu Agritechnica v nemškem Hannovru so 10. novembra razglasili traktor leta 2020. To je bil že triindvajseti izbor; najboljše izbere neodvisna komisija 25 novinarjev iz 24 evropskih držav, ki..."/>
  </head>
  <body>
    <article>
      <h1>To je traktor leta 2020</h1>
      <h2>Zmagovalci izbora predstavljajo najboljše tehnologije in rešitve, ki so dostopne na tržišču, laskavi naziv si je prislužil fendt 942 vario.</h2>
      <address><time datetime="2019-11-23T11:37:00+00:00">23 Nov 2019, 11:37</time> by <a rel="author">Tomaž Poje</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1646062.jpg"/>
          <figcaption>Traktor leta 2020 fendt 942 vario ima več kot 400 KM. FOTO: Fendt</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1646063.jpg"/>
          <figcaption>Najboljši trajnostni traktor je new holland methane power, ki kot gorivo uporablja metan ali biometan. FOTO: CNH</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1646064.jpg"/>
          <figcaption>Najboljši vsestranski traktor je fendt 314 profi +. FOTO: Fendt</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1646065.jpg"/>
          <figcaption>Najboljši specializirani traktor new holland T4.110 N odlikuje napredni tehnološki paket. FOTO: CNH</figcaption>
        </figure>
      </slideshow>
      <p>Na sejmu Agritechnica v nemškem Hannovru so 10. novembra razglasili traktor leta 2020. To je bil že triindvajseti izbor; najboljše izbere neodvisna komisija 25 novinarjev iz 24 evropskih držav, ki prihajajo s področja kmetijske tehnike oziroma iz medijev, ki pokrivajo kmetijsko tehniko.</p>
      <figure>
        <img src="https://www.slovenskenovice.si/images/slike/2019/11/14/1646063.jpg"/>
        <figcaption>Najboljši trajnostni traktor je new holland methane power, ki kot gorivo uporablja metan ali biometan. FOTO: CNH</figcaption>
      </figure>
      <p>Izbor je pred leti začela italijanska revija za kmetijsko tehniko Trattori, komisija je imela takrat tri člane. Od leta 2005 v njem sodeluje tudi Slovenija.<br/> </p>
      <h3>Poudarek na tehnologiji</h3>
      <p>Traktorje, ki kandidirajo, je treba predstaviti komisiji za izbor na t. i. kick off dogodku Let the Challenge Begin, ki je bil maja letos v Rimu. Vsaka blagovna znamka lahko sodeluje le z enim traktorjem v posamezni kategoriji. Vodilo komisije je, da zmagovalci predstavljajo najboljše tehnologije in rešitve, ki so dostopne na tržišču. Zadnjih nekaj let izbor sponzorira proizvajalec pnevmatik Trelleborg.<br/> </p>
      <h3>Najboljši</h3>
      <p>V kategoriji traktor leta se upošteva parametre, vezane na motor, transmisijo, elektroniko, hidravlični sistem, komfort kabine, inovativne tehnične rešitve, dodatno opremo in obliko. V njej so (močnejši) traktorji za poljedelstvo. V kategoriji najboljši vsestranski traktor lahko sodelujejo tisti, ki imajo več kot 70 konjskih moči, maksimalno štiri valje in največjo skupno dopustno maso 8900 kg, glasovalni parametri pri izboru so motor, transmisija, hidravlični sistem, komfort, inovativne tehnične rešitve, dodatna oprema, oblika in vsestranskost.</p>
      <blockquote>Letos so uvedli dodatno kategorijo: najboljši trajnostni traktor.</blockquote>
      <p>V kategoriji najboljši specializirani traktorji lahko sodelujejo sadjarsko-vinogradniški (ozkokolotečni) in gorski traktorji, ocenjujejo pa se motor, transmisija, komfort, okretnost in oblika. Letos so uvedli dodatno kategorijo, najboljši trajnostni traktor, v kateri so kriteriji nove in inovativne tehnične rešitve z vidika trajnosti (komfort, varnost, učinkovitost, manjše onesnaževanje okolja, elektronska povezljivost, asistenčni sistemi, inteligentne aplikacije pa tudi novi tipi motorjev, kot so električni, hibridni, plinski). Tu lahko kandidirajo tudi prototipi.</p>
      <blockquote>V izboru od leta 2005 sodeluje tudi Slovenija.</blockquote>
      <p>V Hannovru je nagrado traktor leta 2020 dobil fendt 942 vario, najboljši vsestranski traktor 2020 je fendt 314 profi +, med specializiranimi je najboljši new holland T4.110 N, naziv najboljši trajnostni traktor pa je bil podeljen new hollandu methane power. </p>
    </article>
  </body>
</html>