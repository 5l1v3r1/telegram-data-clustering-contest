<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291549,podkomisja-smolenska-macierewicza-bez-dostepu-do-jedynego-w-polsce-tu154m"/>
    <meta property="og:site_name" content="na:Temat"/>
    <meta property="article:published_time" content="2019-11-23T11:56:04+00:00"/>
    <meta property="og:title" content="Zabrali im dostęp do Tupolewa. Podkomisja Macierewicza jest wściekła na działania prokuratury"/>
    <meta property="og:description" content="Takiej decyzji członkowie podkomisji smoleńskiej się nie spodziewali. Zgodnie z postanowieniami prokuratury ludzie Macierewicza będą mieli ograniczony dostęp do samolot Tu-154M o numerze bocznym 102, ponieważ prace Podkomisji do Ponownego Zbadania Wypadku Lotniczego miały doprowadzić do jego uszkodzenia. Teraz do sprawy odniosła się sama podkomisja."/>
  </head>
  <body>
    <article>
      <h1>Zabrali im dostęp do Tupolewa. Podkomisja Macierewicza jest wściekła na działania prokuratury</h1>
      <address><time datetime="2019-11-23T11:56:04+00:00">23 Nov 2019, 11:56</time> by <a rel="author">Aneta Olender</a></address>
      <p>Takiej decyzji członkowie podkomisji smoleńskiej się nie spodziewali. Zgodnie z postanowieniami prokuratury ludzie Macierewicza będą mieli ograniczony dostęp do samolot Tu-154M o numerze bocznym 102, ponieważ prace Podkomisji do Ponownego Zbadania Wypadku Lotniczego miały doprowadzić do jego uszkodzenia. Teraz do sprawy odniosła się sama podkomisja.<br/><br/><br/>"Podkomisja wyraża zdumienie, że jej prace stają się przedmiotem ataków w sytuacji braku dowodu rzeczowego (wrak samolotu) na terenie Polski oraz braku możliwości wykonywania nieskrępowanych prac przez przedstawicieli polskich organów, w tym prokuratury, na terenie Federacji Rosyjskiej" – tak do sprawy odnosi się podkomisja.<br/><br/>W oświadczeniu, które przekazała Marta Palonek, sekretarz podkomisji, czytamy także, że nieporozumienia powinny być omawiane podczas rozmów między Prokuratorem a Przewodniczącym Podkomisji, którym jest Antoni Macierewicz.<br/><br/>"Z przykrością należy odnotować fakt, że ze strony prokuratury nie było nawet prób podjęcia takiej inicjatywy, a wydane postanowienie znacząco utrudniło prowadzenie prac Podkomisji, pozbawiając organ ustawowego prawa dostępu do informacji i dowodów zagwarantowanego w art. 136 ustawy prawo lotnicze" – zaznaczyła podkomisja.<br/><br/>Sekretarz jednocześnie podkreśliła, że podkomisja smoleńska domaga się nieograniczonego dostępu do tupolewa, a decyzja prokuratury jest niezgodną z porozumieniem między MON a prokuraturą z 2014 r., które zakładało "nieutrudnianie osiągnięcia celów określonych przepisami prawa".</p>
      <figure>
        <iframe data-src="https://twitter.com/natemat/status/1197581344135614465" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Stopniowa dewastacja</b><br/>Tupolew, o którym mowa znajduje się w bazie w Mińsku Mazowieckim. Jest to jedyny w kraju Tu-154 identyczny jak ten, którego wrak znajduje się na terenie Rosji. Decyzją Prokuratury Krajowej przejmuje ona maszynę, więc teraz aby się do niej zbliżyć, trzeba uzyskać zgodę śledczych. O tym, że samolot został włączony do materiału dowodowego w sprawie śledztwa dotyczącego katastrofy smoleńskiej, jako pierwszy poinformował portal wPolityce.pl. Wszystko z powodu zniszczeń, do jakich doprowadziła podkomisja.<br/><br/><br/>"Przeprowadzona inwentaryzacja przez komisję techniczną wykazała, iż doszło do uszkodzenia krytycznych elementów siłowych konstrukcji płatowca, spowodowanych badawczą działalnością Podkomisji do Ponownego Zbadania Wypadku Lotniczego. (...) <a href="https://natemat.pl/291423,prokuratura-krajowa-odebrala-komisji-macierewicza-samolot-tu-154m">Charakter tych zmian jest trwały i nieodwracalny</a>"– czytamy w prokuratorskim piśmie.<br/><br/>Nie wiadomo, kiedy zakończą się prace podkomisji smoleńskiej. Według wcześniejszych zapewnień miało to stać się po rozpoczęciu nowej kadencji Sejmu.</p>
    </article>
  </body>
</html>