<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/23/sentsov-pidtrymav-goloduvannya-advokatky-zakrevskoyi/"/>
    <meta property="og:site_name" content="Рубрика"/>
    <meta property="article:published_time" content="2019-11-23T11:49:20+00:00"/>
    <meta property="og:title" content="Сенцов підтримав голодування адвокатки Закревської"/>
    <meta property="og:description" content="Український режисер Олег Сенцов підтримав голодування адвокатки сімей Героїв небесної сотні Євгенії Закревської та назвав такий крок «не жестом і не хайпом, а позицією небайдужої людини». Про це він написав у Facebook. Режисер зазначив, що Закревська є адвокаткою і в його справі, і рівень довіри до неї надзвичайно високий. За його словами, він зустрічався з […]"/>
  </head>
  <body>
    <article>
      <h1>Сенцов підтримав голодування адвокатки Закревської</h1>
      <address><time datetime="2019-11-23T11:49:20+00:00">23 Nov 2019, 11:49</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/09/2019-09-10T114027Z_1159599687_RC1EF4629E10_RTRMADP_3_UKRAINE-RUSSIA-PRISONERS-SENTSOV-860x580-c-1.jpg"/>
      </figure>
      <p>Фото Reuters<br/><b><b>Український режисер Олег Сенцов підтримав голодування адвокатки сімей Героїв небесної сотні Євгенії Закревської та назвав такий крок «не жестом і не хайпом, а позицією небайдужої людини».</b></b></p>
      <p>Про це він написав у Facebook.</p>
      <p>Режисер зазначив, що Закревська є адвокаткою і в його справі, і рівень довіри до неї надзвичайно високий. За його словами, він зустрічався з Закревською після звільнення та розпитував, як рухаються справи Майдану.</p>
      <p>«Мене цікавили не тільки факти вбивств: хто і як стріляв, але і як велося слідство та йде суд, чи нема затягування і спроб злити цю принципову справу. Вона мене впевнила, що ні: слідство довге, тому що обставини подій дуже складні й у них брало участь багато людей. Але попередила, що проблема в іншому: у розпал суду, справу передають від ГПУ до ДБР, але тільки папки томів, а не слідчих, які усі п’ять років були заглиблені у цю роботу», — зазначив Сенцов.</p>
      <p>Він додав, що Держбюро розслідувань створювалось як «структура очищена від ручного правосуддя попередньої системи», водночас вона не має фахівців, які готові вести далі справи Майдану. Режисер зазначив, що 21 листопада справи передали до ДБР, а поправку, яка б дозволила слідчим, які вели ці справи, продовжити розслідування, не прийняли.</p>
      <p>«Женя запустила новий годинник — оголосила голодування… Це не жест і не хайп, це позиція небайдужої людини. І ми усі маємо ії (Євгенію Закревську — ред.) підтримати — не у відмові від їжі, а у цій вимозі, щоб президент, уряд та парламент нас почули», — підкреслив Сенцов.</p>
      <p>Раніше повідомлялося, що <a href="https://rubryka.com/2019/11/21/advokat-zakrevska-ogolosyla-goloduvannya-v-pryamomu-efiri-cherez-blokuvannya-rozsliduvannya-sprav-majdanu/">адвокат Закревська оголосила голодування в прямому ефірі через зупинення розслідувань справ Майдану.</a></p>
    </article>
  </body>
</html>