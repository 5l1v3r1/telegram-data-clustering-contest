<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/fire-brann-verstinger/71848318"/>
    <meta property="og:site_name" content="Dinside"/>
    <meta property="article:published_time" content="2019-11-23T11:00:00+00:00"/>
    <meta property="og:title" content="Fire brann-verstinger"/>
    <meta property="og:description" content="DSB: Apparatene er skyld i 20 prosent av alle boligbranner."/>
  </head>
  <body>
    <article>
      <h6 class="kicker">Brann i elektriske apparater</h6>
      <h1>Fire brann-verstinger</h1>
      <h2>DSB: Apparatene er skyld i 20 prosent av alle boligbranner.</h2>
      <address><time datetime="2019-11-23T11:00:00+00:00">23 Nov 2019, 11:00</time> by <a rel="author">Linn Merete Rognø</a></address>
      <p>- Alle produkter som settes på markedet, skal være trygge og sikre. Likevel ser vi at mange branner skyldes elektrisk utstyr.</p>
      <p>Det sier Ann Christin Olsen-Haines, fungerende avdelingsdirektør i Direktoratet for samfunnssikkerhet og beredskap (DSB), til Dinside.</p>
      <p>Hele 20 prosent av boligbrannene skyldes teknisk feil på elektrisk utstyr, ifølge Olsen-Haines.</p>
      <h3>Fire verstinger</h3>
      <related>
        <a href="https://www.dinside.no/bolig/skrekkbilder-fra-norske-hjem/71618760"/>
      </related>
      <p>Det er særlig fire typer el-apparater du bør passe ekstra godt på.</p>
      <p>- Utstyr med høy effekt, slik som vaskemaskiner, tørketromler og oppvaskmaskiner, er el-apparatene som oftest tar fyr, forteller Olsen-Haines.</p>
      <p>Ifølge Lars Egil Økland, sivilingeniør og daglig leder ved Austevoll El Installasjon AS, er det svært viktig at slike el-apparater er plassert i omgivelser som er støvfri.</p>
      <p>- Det er ofte støv som legger seg inne i elektriske motorer og andre elektriske komponenter som kan skape brannfare, sier Økland til Dinside.</p>
      <p>Komfyren er også et av de mest brannutsatte elektriske apparatene vi har i huset, opplyser Rolf Søtorp, administrerende direktør i Norsk brannvernforening, i en pressemelding.</p>
      <aside>Gode huskeregler<br/>   •  Ikke bruk skjøteledning på apparater over 1000 watt<br/>   •  Vaskemaskin, tørketrommel og oppvaskmaskin skal bare brukes mens du er hjemme og ikke mens du sover<br/>   •  Tøm lofilteret i tørketrommelen etter hver bruk<br/>   •  Ikke bruk komfyren når du er beruset eller trøtt<br/>   •  Pass på at panelovner og andre elektriske varmeovner ikke er tildekket med klær eller møbler som stå for nært<br/>   •  Installer røykvarsler i nærheten av vaskemaskin, oppvaskmaskin og i rom med komfyr<br/>Kilde: <a href="https://www.sikkerhverdag.no/strom/el-produkter/unnga-brann-i-elektriske-apparat-/">Sikkerhverdag.no</a></aside>
      <p>Han understreker at apparater med termostat alltid bør slås helt av etter bruk.</p>
      <p>- Går termostaten i stykker, kan temperaturen øke på kort tid og forårsake brann, opplyser Søtorp.</p>
      <h3>- Ikke bruk om natten</h3>
      <p>Flere av oss setter gjerne på en vaskemaskin eller tørketrommel før vi legger oss. Men Norsk brannvernforenings klare råd er å sørge for at vaskemaskin, tørketrommel og oppvaskmaskin er skrudd av før man før man legger seg for å sove, og før man forlater huset.</p>
      <p>- Av hensyn til brannsikkerheten vil vi advare mot et prissystem for nettleie og strømforbruk som frister folk til å bruke vaskemaskiner, tørketromler og oppvaskmaskiner om natten. Vår bekymring er at forbrukerne vil havne i en skvis mellom billigere strøm og risikofylt strømforbruk om natten, opplyser Sørtorp videre.</p>
      <p>Norsk brannvernforening har følgende råd for sikker bruk av elektriske apparater:</p>
      <related>
        <a href="https://www.dinside.no/bolig/slik-sjekker-du-brannslukningsapparatet/71819606"/>
      </related>
      <ul>
        <li>Vær til stede og våken ved bruk av oppvaskmaskin, vaskemaskin eller tørketrommel</li>
        <li>Tøm lofilteret i tørketrommelen før hver bruk</li>
        <li>Alle elektriske apparater som ikke er i bruk, bør skrus helt av etter bruk</li>
        <li>Lad bare elektriske utstyr når du er våken og til stede</li>
        <li>Sørg for å lade på et ikke brennbart underlag og unngå tildekking</li>
      </ul>
      <p>
        <b>Før du legger deg om kvelden og før du forlater huset:</b>
      </p>
      <ul>
        <li>Sjekk at komfyr, vaskemaskin og tørketrommel er slått av</li>
        <li>Sjekk at øvrige apparater og belysning som ikke trenger å stå på, er slått av</li>
        <li>Sjekk at ingen ovner, transformatorer eller ladere er tildekket</li>
      </ul>
      <h3>Trygt å lade uten oppsyn</h3>
      <p>I hjemmet har vi ofte mange batteridrevne produkter som må lades. DSB har flere generelle råd om lading av batterier.</p>
      <p>Blant annet anbefaler direktoratet å ikke bruke PC i sengen, og unngå å lade mobilen eller PC om natten.</p>
      <p>Men noen batteridrevne apparater er likevel vanlig å lade om natten, slik som robotstøvsugere, som er blitt et populært produkt i mange boliger.</p>
      <related>
        <a href="https://www.dinside.no/bolig/styr-unna-roykvarslere-som-denne/70169963"/>
      </related>
      <p>- Vi anbefaler at slike batteridrevne apparater settes på et ikke-brennbart underlag i ikke-brennbare omgivelser mens de lades, sier Olsen-Haines og legger til:</p>
      <p>- Å ha slikt utstyr dersom lading kun skal foregå under oppsyn, vil være veldig upraktisk, så her må den enkelte vurdere selv hva de synes er trygt, sier hun.</p>
      <p>Økland mener at de fleste robotstøvsugere skal være trygt å lade, selv om man ikke er hjemme eller sover om natten.</p>
      <p>- Men de må brukes rett og plasseres i omgivelser de er lagt for. Robotstøvsuger bør være trygge å bruke selv om man ikke er hjemme - så lenge man passer på hva som er i rommet den operer, sier han.</p>
      <p>DSB har forøvrig ikke fått inn noen bekymringsmeldinger eller blitt gjort oppmerksom på branntilløp ved lading av robotstøvsugere.</p>
      <related>
        <a href="https://www.dinside.no/bolig/advarer-ikke-plasser-lysene-slik/71833117"/>
      </related>
    </article>
  </body>
</html>