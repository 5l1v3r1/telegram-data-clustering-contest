<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/pasok-oi-allages-sto-katastatiko-proedros-o-eklegmenos-proedros-toy-kinal/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-23T11:29:16+00:00"/>
    <meta property="og:title" content="ΠΑΣΟΚ: Οι αλλαγές στο καταστατικό – Πρόεδρος ο εκλεγμένος πρόεδρος του ΚΙΝΑΛ"/>
    <meta property="og:description" content="Τις αλλαγές στο καταστατικό του ΠΑΣΟΚ, τις οποίες πρόκειται να εγκρίνει το έκτακτο συνέδριο που ξεκινάει το απόγευμα στο ΣΕΦ"/>
  </head>
  <body>
    <article>
      <h1>ΠΑΣΟΚ: Οι αλλαγές στο καταστατικό – Πρόεδρος ο εκλεγμένος πρόεδρος του ΚΙΝΑΛ</h1>
      <address>
        <time datetime="2019-11-23T11:29:16+00:00">23 Nov 2019, 11:29</time>
      </address>
      <p><b>Τις αλλαγές</b> στο <a href="https://neaselida.gr/tag/pasok/">καταστατικό</a> του <a href="https://neaselida.gr/tag/pasok/">ΠΑΣΟΚ,</a> τις οποίες πρόκειται να εγκρίνει το <a href="https://neaselida.gr/tag/synedrio/">έκτακτο συνέδριο</a> που ξεκινάει το <b>απόγευμα στο ΣΕΦ,</b> έδωσε στη δημοσιότητα η <b>Χαριλάου Τρικούπη.</b></p>
      <p>Παράλληλα, δόθηκε στη δημοσιότητα το σχέδιο πολιτικής διακήρυξης που συνέταξε ο <b>Κώστας Σκανδαλίδης</b> στο οποίο αναφέρεται ο πρωταγωνιστικός ρόλος του <a href="https://neaselida.gr/tag/pasok/">ΠΑΣΟΚ</a> στο <a href="https://neaselida.gr/tag/kinal/">Κίνημα Αλλαγής.</a> Τις αλλαγές του Καταστατικού πρόκειται να εισηγηθούν ο επικεφαλής της Κεντρικής Οργανωτικής Επιτροπής Συνεδρίου και γραμματέας της Κ.Ο του<a href="https://neaselida.gr/tag/kinal/"> ΚΙΝΑΛ</a>, <b>Βασίλης Κεγκέρογλου και ο γενικός διευθυντής Νίκος Σαλαγιάννης.</b></p>
      <p><b>Σύμφωνα με τις αλλαγές που προτείνονται,</b> «η πολιτική λειτουργία του ΠΑΣΟΚ συγχρονίζεται στο Κίνημα Αλλαγής με όλα τα μέλη και τα στελέχη του να δραστηριοποιούνται πλέον στις Ενιαίες Οργανώσεις του Κινήματος Αλλαγής». Αυτό θα ισχύει και για τα θεσμικά όργανα, όπως ο πρόεδρος, το Εθνικό Συμβούλιο, τα Κεντρικά Όργανα κλπ. Τα προβλεπόμενα κεντρικά όργανα από τα άρθρα του ισχύοντος Καταστατικού τροποποιούνται. Συγκεκριμένα: Το (38) για το Πολιτικό Συμβούλιο, το (39) για τον Γραμματέα του Εθνικού Συμβουλίου, το (51) για την Επιτροπή Οικονομικού Ελέγχου, και το (53) για την ΕΚΑΠ (Επιτροπή Δεοντολογίας), συγκροτούνται από τα μέλη του ΠΑΣΟΚ στα αντίστοιχα όργανα του Κινήματος Αλλαγής.</p>
      <p>Ειδικότερα, για τον πρόεδρο του ΠΑΣΟΚ το νέο καταστατικό αναφέρει: «<b>Πρόεδρος του ΠΑΣΟΚ είναι ο εκλεγμένος Πρόεδρος του Κινήματος Αλλαγής,</b> για όλη τη διάρκεια της θητείας του εφόσον είναι μέλος του ΠΑΣΟΚ. Στην περίπτωση που ο Πρόεδρος του Κινήματος Αλλαγής δεν είναι μέλος του ΠΑΣΟΚ τότε εφαρμόζονται οι διατάξεις του άρθρου 41 του Καταστατικού για τη διαδικασία εκλογής Προέδρου». Στη πράξη αυτό σημαίνει ότι παρατείνεται μέχρι το 2021 η θητεία της <a href="https://neaselida.gr/tag/fofi-gennimata/">κ. Γεννηματά</a> ως προέδρου του ΠΑΣΟΚ όταν δηλαδή λήγει και η θητεία της ως προέδρου του Κινήματος Αλλαγής.</p>
      <h3>Όσον αφορά στο πολιτικό σκέλος το ΠΑΣΟΚ διακηρύσσει:</h3>
      <p>«Όσοι είμαστε εδώ σήμερα έχουμε ισχυρή πεποίθηση ότι μπορούμε τον δρόμο μιας νέας συλλογικής προσπάθειας και να τον βρούμε και να τον περπατήσουμε, οικοδομώντας τη νέα ενότητα και τη μαχητική πρωτοπορία του χώρου, της μεγάλης προοδευτικής δημοκρατικής παράταξης.</p>
      <p>– Μετά την εκλογική μάχη του Ιανουαρίου του 2015, στο 10ο Συνέδριο του Ιουνίου και αφού είχαν προηγηθεί η «Ελιά» και η Δημοκρατική Συμπαράταξη, μπροστά στο ΠΑΣΟΚ <b>ανοίχτηκαν δυο δρόμοι</b>:</p>
      <p><b>Ή να παραμείνει εντός των τειχών</b> του και να επιχειρήσει να βγει απ’ αυτά συντεταγμένα για να επιστρέψει ως ανερχόμενο ρεύμα στην δημόσια ζωή. Ή να μετεξελιχθεί το ίδιο σε ένα νέο φορέα συσπειρώνοντας τις υπόλοιπες δυνάμεις του προοδευτικού και δημοκρατικού χώρου με αυτόνομο και ισότιμο ρόλο. Ενός φορέα που να διαρρήξει τα τείχη της απομόνωσης και να αποτελέσει τη συνέχεια και τη τομή στην πορεία της ευρύτερης παράταξης. Η ομόφωνη σχεδόν απόφαση του Συνεδρίου ήταν η επιλογή της μετεξέλιξης. Το Νοέμβριο του 2017, 220.000 πολίτες συνέρρευσαν και σε μια πρωτόγνωρη διαδικασία συνυπέγραψαν με την εκλογή της Προέδρου την ίδρυση του νέου φορέα. Έτσι γεννήθηκε το Κίνημα Αλλαγής.</p>
      <p><b>Με τον νέο φορέα,</b> όχι χωρίς εμπόδια και προβλήματα αλλά με επιμονή και πίστη φθάσαμε ως εδώ. Στις εκλογές με το 8,2% και τους 22 βουλευτές. Παράλληλα άρχισε να διαμορφώνεται η στρατηγική, η προγραμματική μας πρόταση και η πολιτική μας γραμμή. Όχι χωρίς εμπόδια και προβλήματα, όχι χωρίς αναστολές και πισωγυρίσματα. Όμως όλες οι αποφάσεις για την αυτοδύναμη στρατηγική, την αυτόνομη πορεία μας, την σοσιαλδημοκρατική μας φυσιογνωμία, τον πολιτικό χώρο που εκφραζόμαστε στην ευρεία Κεντροαριστερά, σε κάθε βήμα υπήρξαν ομόφωνες. Με τις δυνάμεις του ΠΑΣΟΚ στη πρώτη γραμμή ανεξάρτητα από επιμέρους διαφοροποιήσεις σε κάποιες τακτικές επιλογές.</p>
      <p>Σήμερα όλοι οραματιζόμαστε όχι πια ακόμη ένα βήμα μπροστά, αλλά ένα άλμα. Μια νέα έφοδο στο μέλλον. <b>Ένα άλμα που θα καταστήσει στις νέες συνθήκες το Κίνημα Αλλαγής εν δυνάμει πλειοψηφικό πολιτικό και κοινωνικό ρεύμα. Αυτό δεν μπορεί να συντελεστεί χωρίς το ΠΑΣΟΚ</b>. Χωρίς την καθοριστική του συμμετοχή και δράση. Χωρίς την ενεργό παρουσία της πλειάδας των στελεχών του χώρου. Το ΠΑΣΟΚ είναι εδώ και πρωταγωνιστεί με όλες του τις δυνάμεις στη γέννηση του καινούργιου γιατί έχει πλήρη συνείδηση και συναίσθηση των καιρών και των αναγκών. Γιατί γνωρίζει καλά ότι αν δεν υπερβεί τον εαυτό του δεν μπορεί η παράταξη και πολύ περισσότερο η χώρα να εισέλθουν στη νέα εποχή.</p>
      <p><b>Το ΠΑΣΟΚ έχει τον ιστορικό ρόλο να είναι συνεχώς</b>, με την καθοριστική παρουσία του, ο εμβρυουλκός της νέας οργάνωσης, η κινητήρια δύναμή της. Αυτό που θα πιάσει το νήμα της ιστορίας ξανά και μετά την ήττα και τη συρρίκνωση των τελευταίων οκτώ χρόνων, θα συμβάλλει στην αναγέννηση του χώρου και της χώρας.</p>
      <p><b>Συμφωνούμε σήμερα</b> εδώ για ένα Κίνημα Αλλαγής που οργανώνεται ως Κόμμα – Σύγχρονος Θεσμός. Ως σχηματισμός αυτεξούσιων και ενεργών πολιτών. Ως πολυτασικό ρεύμα στο χώρο της σοσιαλδημοκρατίας και του πολιτικού φιλελευθερισμού. Μια οργάνωση που απευθύνεται πριν και πάνω απ όλα στη νέα γενιά της πατρίδας μας καλώντας την να αναλάβει το τιμόνι των αλλαγών και των ανατροπών<b>. Μια οργάνωση που απευθύνεται στα δυναμικά και παραγωγικά στρώματα του πληθυσμού,</b> στις δυνάμεις της εργασίας και της διανόησης, στους σημερινούς μη προνομιούχους, μετασχηματίζοντας τη συμμετοχή και τη δράση τους σε δύναμη προοδευτικής διακυβέρνησης και νέας Αλλαγής. Μια δύναμη που σκέπτεται οικουμενικά, σχεδιάζει ευρωπαϊκά και εθνικά και δρα τοπικά. Μια οργάνωση με σύγχρονες δομές και όργανα δημοκρατικά εκλεγμένα από τη βάση ως τη κορυφή.</p>
      <p>Οραματιζόμαστε το <b>Κίνημα Αλλαγής ως μια Ανοιχτή Πολιτική Κοινότητα μέσα από την οποία αναγεννάται η πολιτική</b>. Αναλαμβάνει τον ιστορικό της ρόλο και συνεχίζει τον ιστορικό της δρόμο η μεγάλη δημοκρατική προοδευτική παράταξη. Συμμετέχουν, εκφράζονται και συντίθενται όλες οι προοδευτικές τάσεις, κινήσεις, δυνάμεις.</p>
      <p>Εδώ συναντώνται οι σοσιαλιστές, οι σοσιαλδημοκράτες, οι οικολόγοι, οι κεντρώοι δημοκράτες, οι πολιτικά φιλελεύθεροι. <b>Εδώ βρίσκουν βήμα οι ακτιβιστές, οι φεμινιστές, οι μετανάστες, τα άτομα με αναπηρία, οι εθελοντές και κυρίως οι νέες και οι νέοι</b>. Εδώ βρίσκουν ανταπόκριση κινήματα, τάσεις ρεύματα προοδευτικών ιδεών, μεταρρυθμιστικές προτάσεις, καινοτόμες πρωτοβουλίες. Ομαδοποιούνται σύμφωνα με τα ενδιαφέροντα και την εξειδικευμένη δράση τους. Αυτοοργανώνονται και αυτενεργούν σύμφωνα με τις δομές και τα πρότυπα που επιλέγουν. Επικοινωνούν προς κάθε κατεύθυνση με τα μέσα που διαθέτει η σύγχρονη επικοινωνία και τεχνολογία. Όλοι βρίσκουν έκφραση και εκπροσώπηση. Όλοι έχουν βήμα και λόγο συμμετοχής. Όλοι έχουν δικαίωμα στις αποφάσεις είτε για πρόσωπα, είτε για πολιτικές.</p>
      <p><b>Όλοι μαζί για ένα ρωμαλέο Κίνημα Αλλαγής.</b> Να κατοχυρώσουμε σε κάθε Ελληνίδα, σε κάθε Έλληνα το δικαίωμα στην αξιοπρέπεια. Και να οδηγήσουμε την Ελλάδα σε ένα νέο ιστορικό κύκλο Ευημερίας και Προόδου».</p>
      <related>
        <a href="https://neaselida.gr/politiki/gennimata-na-apotelesoyme-tin-protasi-diakyvernisis-gia-ti-nea-allagi/"/>
      </related>
    </article>
  </body>
</html>