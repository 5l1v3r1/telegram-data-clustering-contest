<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/23/l-speed-magisk-gaming-684643/"/>
    <meta property="og:site_name" content="AndroidWorld"/>
    <meta property="article:published_time" content="2019-11-23T11:45:32+00:00"/>
    <meta property="og:title" content="Il vostro smartphone arranca con i giochi più pesanti? Provate questo modulo Magisk (root)"/>
    <meta property="og:description" content="Con l’uscita di Call of Duty: Mobile e con il successo di titoli come Fortnite e PUBG Mobile che non..."/>
  </head>
  <body>
    <article>
      <h1>Il vostro smartphone arranca con i giochi più pesanti? Provate questo modulo Magisk (root)</h1>
      <address><time datetime="2019-11-23T11:45:32+00:00">23 Nov 2019, 11:45</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Con l’uscita di<b> Call of Duty: Mobile</b> e con il successo di titoli come <b>Fortnite</b> e <b>PUBG Mobile</b> che non accenna a declinare, il <b><i>gaming</i> su smartphone</b> è ormai sdoganato a tutti gli effetti, generando un <i>business</i> a cui in molti guardano con grande attenzione.  Sul versante dei videogiocatori però, la<b> corsa all’hardware di ultima generazione</b> è sempre più sentita, ma non tutti vogliono o possono permettersi di acquistare sempre l’ultimo top di gamma. Ma se non voleste rinunciare ai titoli più recenti, pur rimandando l’<i>upgrade</i> ad uno smartphone top di gamma, ci sono delle<b> soluzioni alternative</b>.</p>
      <p>Una di queste risponde al nome di <b>L Speed</b>, un <b>modulo Magisk</b> che promette non soltanto di <b>migliorare le prestazioni in ambito <i>gaming</i></b> su un grandissimo numero di smartphone Android, ma persino di ottimizzare il consumo della batteria durante una delle attività più assetate di energia che si possa immaginare.</p>
      <p>Per raggiungere lo scopo, L Speed mette in atto una serie di <i>tweak</i> che riguarda <b>CPU, GPU, RAM e memoria interna</b>, andando a lavorare a livello <b>kernel</b> per dar vita alla magia. Chi l’ha provato ha notato<b> miglioramenti tangibili</b> all’esperienza di gioco, dunque potreste provare a dargli una possibilità. Come forse avrete già intuito però, trattandosi di un modulo Magisk, L Speed richiede i <b>permessi di root</b> e dunque operazioni di <i>modding</i> preliminari per essere sfruttato. Valutate voi dunque se ne possa valere la pena, oppure no. Maggiori informazioni sul <a href="https://forum.xda-developers.com/apps/l-speed">forum di XDA</a>.</p>
      <p>Via: <a href="https://www.xda-developers.com/l-speed-magisk-module-gaming-performance/">XDA Developers</a></p>
    </article>
  </body>
</html>