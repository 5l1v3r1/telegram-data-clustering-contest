<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622905/%D8%A8%D8%A7%D8%B2%D8%AF%D8%A7%D8%B4%D8%AA-%DB%B2-%D8%AF%D8%A7%D9%86%D8%B4%D8%AC%D9%88%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D8%A7%D9%85%D9%87-%D8%B7%D8%A8%D8%A7%D8%B7%D8%A8%D8%A7%DB%8C%DB%8C-%DB%8C%DA%A9%DB%8C-%D8%A7%D8%B2-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A8%D8%A7%D8%B2%D8%AF%D8%A7%D8%B4%D8%AA%DB%8C-%D8%A2%D8%B2%D8%A7%D8%AF-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:07:00+00:00"/>
    <meta property="og:title" content="بازداشت ۲ دانشجوی دانشگاه علامه طباطبایی/ یکی از دانشجویان بازداشتی آزاد شد"/>
    <meta property="og:description" content="رییس حراست دانشگاه علامه طباطبایی در واکنش به وضعیت دانشجویان بازداشتی این دانشگاه گفت: از دانشگاه علامه طباطبایی ۲ دانشجو بازداشت شد که یکی از آن‌ها همان شب دستگیری آزاد شد."/>
  </head>
  <body>
    <article>
      <h1>بازداشت ۲ دانشجوی دانشگاه علامه طباطبایی/ یکی از دانشجویان بازداشتی آزاد شد</h1>
      <address>
        <time datetime="2019-11-23T11:07:00+00:00">23 Nov 2019, 11:07</time>
      </address>
      <p>
        <i>رییس حراست دانشگاه علامه طباطبایی در واکنش به وضعیت دانشجویان بازداشتی این دانشگاه گفت: از دانشگاه علامه طباطبایی ۲ دانشجو بازداشت شد که یکی از آن‌ها همان شب دستگیری آزاد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«امیر رحیمی» رییس حراست دانشگاه علامه طباطبایی درباره وضعیت دانشجویان بازداشتی این دانشگاه گفت: طبق اخبار رسمی دانشگاه علامه طباطبایی، خانم ملیکا قره‌گوزلو بازداشت شده‌اند و، چون بیمار هستند، به احتمال خیلی زیاد به زودی آزاد خواهد شد. همچنین یکی از دانشجویان پسر نیز بازداشت شد بوده بود که بلافاصله همان شب آزاد شد.</p>
      <p>وی در واکنش به آمار‌های دانشجویان بازداشتی از سوی شورا‌های صنفی گفت: این آمار‌ها غیررسمی است و ما نمی‌توانیم به آن‌ها استناد کنیم. طبق آمار رسمی از دانشگاه علامه طباطبایی همین دو نفر بازداشت شده‌اند که یک نفر از آن‌ها آزاد شده و امیدواریم خانم قره‌گوزلو هم به زودی آزاد شود.</p>
      <p>رییس حراست دانشگاه علامه طباطبایی در پاسخ به این سوال که دانشجویان از سوی چه نهادی بازداشت شدند؟ گفت: ما هم در این زمینه اطلاعی نداریم، فقط می‌دانم که این اطلاعات از سوی قوه قضاییه و از طریق دادستانی به ما ابلاغ شده است. بعد از اینکه به ما اطلاع دادند ما پیگیر وضعیت دانشجویان شدیم. ما با قوه قضاییه در ارتباط هستیم تا مساله دانشجویان را پیگیری کنیم.</p>
      <p>رحیمی بیان کرد: البته مواردی که در اخبارغیر رسمی ذکر می‌شود را هم پیگیری می‌کنیم، اما هنوز اخبار غیررسمی تایید نشده است؛ یعنی ما آمار دانشجویان را می‌دهیم، ولی قوه قضاییه آن‌ها را تایید نمی‌کند و می‌گوید؛ چنین افراد بازداشتی را ندارند. ما بیش از این اطلاعی نداریم، زیرا پیگیری‌هایمان به صورت سازمانی است و نمی‌توانیم به صورت غیرسازمانی عمل کرده و به شایعات استناد کنیم.</p>
      <p>رییس حراست دانشگاه علامه طباطبایی گفت: ما به همراه حراست وزارت علوم و از طریق قوه قضاییه این مساله را پیگیری می‌کنیم؛ به عنوان مثال در آماری که به ما می‌دهند، نام یکی از دانشجویان در لیست نیست، در حالی که دوستان او گفته که او در خوابگاه حضور ندارد، البته مواردی بوده که صبح بازداشت و تا بعداز ظهر آزاد شده‌اند و شاید علت هم همین بوده است.</p>
      <p>وی با بیان اینکه معمولا دستگیری‌ها بیرون از دانشگاه بوده است، گفت: ما در محیط دانشگاه هیچ دستگیری نداشتیم. ما اجازه حضور نیرو‌های امنیتی و نظامی را به داخل دانشگاه نمی‌دهیم. این دوستان نیز با ما همکاری می‌کنند و وارد دانشگاه نمی‌شوند و به قوانین دانشگاه احترام می‌گذارند به همین خاطر ما مشکلی از این بابت نداریم.</p>
      <p>رییس حراست دانشگاه علامه طباطبایی در پایان اظهار داشت: ما در دانشگاه علامه طباطبایی هیچ تجمعی که به درگیری ختم شود، نداشتیم. حتی خبری دال بر تجمع و اعتراضات در دانشگاه علامه طباطبایی نبوده و بازداشت‌ها نیز بیرون از دانشگاه رخ داده است.</p>
    </article>
  </body>
</html>