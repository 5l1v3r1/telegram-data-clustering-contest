<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2824033-fedorov-vidcifruvati-na-sto-vidsotkiv-vsi-eposlugi-cil-1.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T11:32:00+00:00"/>
    <meta property="og:title" content="Федоров: Відцифрувати на сто відсотків всі е-послуги — ціль №1"/>
    <meta property="og:description" content="Віцепрем’єр-міністр, міністр цифрової трансформації Михайло Федоров вірить, що Україна зможе стати світовим лідером у сфері діджиталізації вже за п’ять років."/>
  </head>
  <body>
    <article>
      <h1>Федоров: Відцифрувати на сто відсотків всі е-послуги — ціль №1</h1>
      <h2>Віцепрем’єр-міністр, міністр цифрової трансформації Михайло Федоров вірить, що Україна зможе стати світовим лідером у сфері діджиталізації вже за п’ять років.</h2>
      <address>
        <time datetime="2019-11-23T11:32:00+00:00">23 Nov 2019, 11:32</time>
      </address>
      <p>Про це він розповів в інтерв’ю <a href="https://www.radiosvoboda.org/a/30287351.html">Радіо Свобода</a>.</p>
      <p>“Перша ціль – це відцифрувати на 100% всі послуги електронні. Це всі наші цілі на п’ять років. Країнам цивілізованим потрібно було 15-20 років. Ми на п’ять років ставимо це. Я скажу по секрету, наша внутрішня ціль – на три роки. Але публічно - на п’ять років”, - сказав він.</p>
      <p>Федоров повідомив, що вже у грудні цього року буде презентовано мобільний додаток “Дія” (“Держава у смартфоні”). Перші проєкти, які вже будуть у смартфоні – це водійські права, технічний паспорт на авто.</p>
      <p>Окрім того, за словами віцепрем’єра, досить скоро будуть електронні студентські, електронні посвідчення пенсіонера.</p>
      <p>Після цього заплановано впровадження електронної прописки, зміни місця реєстрації, отримання <a href="https://www.ukrinform.ua/tag-pensia">пенсії</a> тощо.</p>
      <p>Федоров також розповів, що також у грудні буде презентовано “Кабінет забудовника”, коли громадянин зможе подати документи, сповістити державу про те, що почав будівництво, в електронному форматі й без участі жодного чиновника.</p>
      <blockquote>
        <b>Читайте також: </b>
        <a href="https://www.ukrinform.ua/rubric-technology/2820685-u-mincifri-zaavlaut-so-pozbavlatsa-vid-mutnih-ittenderiv.html">У Мінцифри заявляють, що позбавляться від “мутних” ІТ-тендерів</a>
      </blockquote>
      <p>“І ми сподіваємося, що за 3-5 років всі послуги в державі будуть відцифровані і будуть на єдиному порталі”, - наголосив віцепрем’єр.</p>
      <p>Він також повідомив про плани “запустити” паспорт в електронному форматі на початку наступного року.</p>
      <p>Також, окрім мобільного додатку, планується мобільний портал з електронними послугами.</p>
    </article>
  </body>
</html>