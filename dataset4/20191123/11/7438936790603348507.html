<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Peksa-Pirati-Cina-zneuziva-technologie-k-potlacovani-zakladnich-lidskych-prav-604409"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T11:50:00+00:00"/>
    <meta property="og:title" content="Peksa (Piráti): Čína zneužívá technologie k potlačování základních lidských práv"/>
    <meta property="og:description" content="Pirátský europoslanec Mikuláš Peksa se minulý týden zúčastnil Ženevského fóra, které se zabývalo čínským zneužíváním technologií k potlačování základních lidských práv."/>
  </head>
  <body>
    <article>
      <h1>Peksa (Piráti): Čína zneužívá technologie k potlačování základních lidských práv</h1>
      <address>
        <time datetime="2019-11-23T11:50:00+00:00">23 Nov 2019, 11:50</time>
      </address>
      <p>
        <b>Pirátský europoslanec Mikuláš Peksa se minulý týden zúčastnil Ženevského fóra, které se zabývalo čínským zneužíváním technologií k potlačování základních lidských práv.</b>
      </p>
      <p>Peksa upozornil na nebezpečné banalizování čínské digitální diktatury jak na české politické scéně, tak na půdě Evropského parlamentu. Za účinnou prevenci proti realizaci čínského scénáře v evropském kontextu považuje transparentní právní státy a nezpochybnitelné soukromí občanů.</p>
      <p>Dvoudenního Fóra, pořádaného Tibetskou vládou v exilu, se zúčastnili také zástupci organizace UN Watch, občanskoprávní organizace 2047 Hong-Kong Monitor či sinolog Univerzity Karlovy Filip Jirouš. V průběhu konference zaznělo mnoho konkrétních příkladů čínských zásahů do základních práv občanů. „V současné době můžeme například v České republice vidět snahy o banalizaci porušování lidských práv v Číně. A to bohužel jak v okolí Hradu, tak i v Evropském parlamentu,” uvedl Peksa. Naráží tak na fakt, že ve stejnou chvíli, kdy probíhalo Ženevské fórum, se europoslanec Jan Zahradil /ODS/ stal předsedou skupiny přátelství EU – Čína v Evropském parlamentu, která je podle agentury Bloomberg jedním z nástrojů prosazování čínského vlivu v Evropě.</p>
      <p>Ve svém příspěvku Peksa definoval pět základních oblastí, ve kterých dochází ke zneužívání technologií ze strany Číny. Jde o monitorování občanů a facial recognition, bránění svobodnému přístupu k informacím a důsledná propaganda, odměňování za ohýbání zad ve prospěch režimu a trestání některých skupin obyvatel jen proto, že „jsou“ (například v případě Ujgurů).</p>
      <p>Peksa následně uvedl kroky, které jsou nezbytné k obraně občanských práv a svobod v Evropě. „V první řadě jde o důslednou ochranu soukromí občanů, transparentní vládu a aktivní ochranu lidských práv. To, co se děje v Číně, je hrozné a je to jen první krok. Technologie umožňují a budou umožňovat mnohem více. Jsou typickým dobrým sluhou, ale špatným pánem,” uvedl Peksa.</p>
      <p>Tématu regulace umělé inteligence a dodržování lidských práv se v Evropském parlamentu věnuje také Markéta Gregorová: „Mohlo by se zdát, že téma zneužívání technologií k sociálním a ekonomickým represím je pro nás vzdálené, ale není to pravda. Jak ukázalo Ženevské fórum, technologie sociální kontroly jsou exportovány a využívány k potlačování základních lidských práv ať už v Tibetu, při aktuálních nepokojích v Hong-Kongu nebo v případě „převýchovy“ Ujgurů v koncentračních táborech. Mezinárodní komunita k těmto jasným příkladům snahy o kompletní kontrolu nad lidskými životy nesmí mlčet,” uvedla Gregorová.</p>
      <p>Na závěr Fóra účastníci podepsali společnou Deklaraci, pomocí které vyzývají čínskou vládu, aby přestala zneužívat technologie k porušování lidských práv (<a href="https://tibet.net/the-geneva-forum-declaration-2019/">viz</a>).</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Cernohorsky-Pirati-Zavrit-dul-neni-jen-tak-nejdriv-zacne-OKD-vyrizovat-administrativu-604283"/>
        <a href="https://www.parlamentnilisty.cz/arena/monitor/Cinsky-velvyslanec-exkluzivne-pro-PL-Hongkongska-otazka-neumoznuje-dvoji-meritko-604278"/>
        <a href="https://www.parlamentnilisty.cz/politika/politici-volicum/Richterova-Pirati-Posun-ceskeho-porodnictvi-smerem-k-moznosti-volby-je-jednim-z-nasich-cilu-604065"/>
        <a href="https://www.parlamentnilisty.cz/arena/monitor/Chteji-cinsti-komuniste-spolupracovat-s-hnutim-ANO-Proc-jste-se-sesel-se-sefem-toho-oddeleni-Novinarka-grilovala-Vondracka-Takto-to-dopadlo-603498"/>
      </related>
    </article>
  </body>
</html>