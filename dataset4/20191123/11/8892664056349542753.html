<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sztarvilag/sztarsztorik/godollei-emanuel-manuel-x-faktor-mult-osvath-zsolt-byealex/52qmf5q"/>
    <meta property="og:site_name" content="Blikk.hu"/>
    <meta property="article:published_time" content="2019-11-23T11:40:19+00:00"/>
    <meta property="og:title" content="Van barátnője? Szerinte megnyeri az X-Faktort? Kivel dolgozna együtt szívesen? - Az X-Faktor új sztárja, Manuel most mindenről lerántotta a leplet"/>
    <meta property="og:description" content="Gödöllei Emánuel, azaz Manuel most őszintén mesélt múltjáról és arról, mit vár még az X-Faktortól."/>
  </head>
  <body>
    <article>
      <h1>Van barátnője? Szerinte megnyeri az X-Faktort? Kivel dolgozna együtt szívesen? - Az X-Faktor új sztárja, Manuel most mindenről lerántotta a leplet</h1>
      <address><time datetime="2019-11-23T11:40:19+00:00">23 Nov 2019, 11:40</time> by <a rel="author" href="https://www.blikk.hu/szerzo/harnisch-kitti" target="_blank">Harnisch Kitti</a></address>
      <p>
        <i>
          <b>Gödöllei Emánuel, azaz Manuel most őszintén mesélt múltjáról és arról, mit vár még az X-Faktortól.</b>
        </i>
      </p>
      <p>Az X-Faktor újdonsült sztárja egy hosszú interjút adott a ValóVilág nyolcadik szériájából ismert <a href="https://www.blikk.hu/sztarvilag/sztarsztorik/vv-zsolti-allast-kapott-az-rtl-klubnal/tlx6sgs">VV Zsoltinak</a>, vagyis Osváth Zsoltnak, aki 1Kanapén nevet viselő, YouTube-on futó videósorozatában hírességeket faggat és mozgat ki a komfortzónájukból. Ezen a héten a 19 éves énekes-rapper, Manuel volt terítéken, aki több érdekes dolgot is megosztott a közönséggel.</p>
      <p>Többek között beszámolt arról, hogy<b> a következő élő adásban - ami ma este lesz - egy új saját dallal fog a színpadra lépni, sőt elárulta, hogy</b><a href="https://www.blikk.hu/sztarvilag/sztarsztorik/byealex-egybol-felkarolta-az-x-faktor-nehez-sorsu-fiatal-rapperet/q3q9vrq"><b> ByeAlex-szel már egy közös dalon is dolgoznak</b></a><b>, de szívesen csinálna közösen dalt Mish-sel is.</b> Mint elmondta, ha továbbjut, márpedig még néhány élő show-t jósol magának, akkor sem fog magyar előadóktól feldolgozásokat hozni, hanem inkább külföldiektől. Arra kérdésre pedig, hogy szerinte megnyeri-e a műsort, csak ennyit mondott:</p>
      <p>Nagyképű lenne erre válaszolni.</p>
      <p><a href="https://www.blikk.hu/sztarvilag/sztarsztorik/pokoli-gyerekkorarol-vallott-az-x-faktor-fiatal-tehetsege-apa-veres-drog/8pqlsxn">Szó esett a múltjáról</a>, amit Manuel egyáltalán nem takargat,<a href="https://www.blikk.hu/sztarvilag/sztarsztorik/oszinten-kitalalt-elete-legsotetebb-pillanatairol-az-x-faktor-versenyzoje/zfr392c"> őszintén beszél élete sötét szakaszáról.</a> Elárulta, hogy abbahagyta a középiskolát, amit majd később mindenképp szeretne befejezni, sőt egy vállalkozáson is gondolkozik.</p>
      <p>A tinilányok bálványa pedig megosztotta azt is, hogy<b> jelenleg nincsen barátnője, mivel az élő műsor előtt szakítottak legutóbbi párjával. Jelenleg csak találkozgat lányokkal, de nem is férne bele az idejébe egy párkapcsolat.</b> Elmondása szerint azért különösen nehéz vele kapcsolatban lenni, mert ha valamit elront, akkor azt csak utólag vagy egyáltalán nem ismeri be.</p>
      <p>Zsolti faggatta őt az X-Faktorról is, illetve arról, hogy érzi magát ott. <b>Manuel állította, hogy az </b><a href="https://www.blikk.hu/galeria/bejutott-a-blikk-az-x-faktor-hazba/kq51n5e"><b>X-Faktor-ház</b></a><b> olyan, mint a ValóVilág, mivel pont olyan összeveszések vannak és kibogozhatatlan szerelmi szálak szövődnek, mint a villában.</b></p>
      <p>Ha tudni akarja, Manuel milyen kapcsolatban van a többi versenyzővel, illetve szerinte van-e olyan versenyző, aki nem érdemelten jutott tovább a műsorban, akkor a következő videóban megnézheti!</p>
      <figure>
        <iframe src="https://www.youtube.com/embed/wnJtS2m4OuU" width="640" height="360" data-service="Youtube" scrolling="no"/>
      </figure>
    </article>
  </body>
</html>