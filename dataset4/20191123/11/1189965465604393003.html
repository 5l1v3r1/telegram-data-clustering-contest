<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260361/synexizetai-i-entasi-sti-kolomvia-diadilotes-apsifisan-tin-apagoreysi-tis-kykloforias-meta-ta-viaia-epeisodia"/>
    <meta property="og:site_name" content="LiFO"/>
    <meta property="article:published_time" content="2019-11-23T11:25:00+00:00"/>
    <meta property="og:title" content="Συνεχίζεται η ένταση στη Κολομβία: Διαδηλωτές αψήφισαν την απαγόρευση της κυκλοφορίας μετά τα βίαια επεισόδια"/>
    <meta property="og:description" content="Ένταση επικρατεί στην Κολομβία με τους διαδηλωτές να αψηφούν την απαγόρευσης της κυκλοφορίας που επέβαλε ο δήμαρχος της Μπογοτά"/>
  </head>
  <body>
    <article>
      <h1>Συνεχίζεται η ένταση στη Κολομβία: Διαδηλωτές αψήφισαν την απαγόρευση της κυκλοφορίας μετά τα βίαια επεισόδια</h1>
      <h2>Ένταση επικρατεί στην Κολομβία με τους διαδηλωτές να αψηφούν την απαγόρευσης της κυκλοφορίας που επέβαλε ο δήμαρχος της Μπογοτά</h2>
      <address><time datetime="2019-11-23T11:25:00+00:00">23 Nov 2019, 11:25</time> by <a rel="author">LIFOTEAM</a></address>
      <p>
        <b>Διαδηλωτές αψήφισαν την απαγόρευση της κυκλοφορίας σε όλη την επικράτεια της <a href="https://www.lifo.gr/tags/%CE%9A%CE%BF%CE%BB%CE%BF%CE%BC%CE%B2%CE%AF%CE%B1">κολομβιανής </a>πρωτεύουσας που διέταξε ο δήμαρχος της Μπογοτά, Ενρίκε Πενιαλόσα.</b>
      </p>
      <p>«Εφαρμόζουμε απαγόρευση κυκλοφορίας σε τρία προάστια, τη Μπόσα, το Κένεντι, και τη Σιουδάδ Μπολίβαρ, από τις οκτώ το απόγευμα σήμερα (03.00 του Σαββάτου στην Ελλάδα). Από τις εννέα το βράδυ σε όλη την πόλη. Οι δύο αυτές συσκοτίσεις θα λήξουν στις 06.00 το πρωί του Σαββάτου (13.00, ώρα Ελλάδος)», τόνισε ο δήμαρχος Ενρίκε Πενιαλόσα στη διάρκεια συνέντευξης Τύπου την Παρασκευή. Ωστόσο, διαδηλωτές αψήφησαν την απαγόρευση της κυκλοφορίας και πραγματοποίησαν διαμαρτυρία με κατσαρόλες μπροστά από το σπίτι του προέδρου της Κολομβίας Ιβάν Ντούκε, στόχο την προηγουμένη ενός μαζικού κινήματος διαμαρτυρίας. Οι διαδηλωτές αναχώρησαν ήρεμα περίπου μία ώρα μετά την έναρξη της απαγόρευσης της κυκλοφορίας στις 21:00 τοπική ώρα ενώ σε άλλες συνοικίες της πρωτεύουσας πολλοί κάτοικοι χτυπούσαν κατσαρόλες από τα σπίτια τους.</p>
      <figure>
        <iframe data-src="https://twitter.com/DiepTLam/status/1197988299958185984?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Περίπου 300 άνθρωποι διαδήλωσαν επίσης στον κεντρικό αυτοκινητόδρομο που διασχίζει τη Μπογοτά, στην οποία δεν έχει επιβληθεί πλήρης απαγόρευση της κυκλοφορίας μετά τις διαδηλώσεις του 1977. Νωρίτερα το βράδυ της Παρασκευής ο δεξιός πρόεδρος Ντούκε είχε καλέσει σε εθνικό διάλογο. «Από την ερχόμενη εβδομάδα θα δρομολογήσω έναν εθνικό διάλογο, που θα ενισχύσει την υπάρχουσα ατζέντα της κοινωνικής πολιτικής, ώστε να εργασθούμε έτσι με τρόπο ενωτικό με ένα μεσο-μακροπρόθεσμο όραμα, που θα μας επιτρέψει να μειώσουμε τις κοινωνικές ανισότητες», ανακοίνωσε ο πρόεδρος σε τηλεοπτικό του διάγγελμα, διευκρινίζοντας ότι αυτός ο διάλογος θα πραγματοποιηθεί «σε όλες τις περιοχές, με όλους τους παράγοντες».</p>
      <figure>
        <img src="https://www.lifo.gr/uploads/image/1571043/colombia-xaos2.jpg"/>
        <figcaption>EPA</figcaption>
      </figure>
      <figure>
        <img src="https://www.lifo.gr/uploads/image/1571045/colombia-xaos4.jpg"/>
        <figcaption>EPA</figcaption>
      </figure>
      <p>
        <b>Πρώτο βήμα του προέδρου</b>
      </p>
      <p>Ο 43χρονος Ντούκε, που δεν είναι καθόλου δημοφιλής αν και βρίσκεται λιγότερους από 15 μήνες στην εξουσία, έκανε με αυτό τον τρόπο ένα πρώτο βήμα προς τις οργανώσεις που είχαν καλέσει στη μεγαλύτερη λαϊκή κινητοποίηση των τελευταίων ετών εναντίον της κυβέρνησης. Πρόσθεσε μάλιστα ότι «αποφάσισε να ενισχύσει την παρουσία των δυνάμεων της τάξης» και έδωσε εντολή «για να την ανάπτυξη μεικτών περιπολιών της αστυνομίας και του στρατού ξηράς στα πιο κρίσιμα σημεία». Από την πλευρά του ο δήμαρχος της Μπογοτά Ενρίκε Πενιαλόσα ανακοίνωσε την επιβολή απαγόρευσης της κυκλοφορίας ως τις 06:00 του Σαββάτου (13:00 ώρα Ελλάδας) σε απάντηση στις ταραχές που ξέσπασαν σε λαϊκές συνοικίες της κολομβιανής πρωτεύουσας.</p>
      <figure>
        <img src="https://www.lifo.gr/uploads/image/1571044/colombia-xaos3.jpg"/>
        <figcaption>EPA</figcaption>
      </figure>
      <figure>
        <img src="https://www.lifo.gr/uploads/image/1571046/colombia-xaos5.jpg"/>
        <figcaption>EPA</figcaption>
      </figure>
      <p>Νωρίτερα, εκατοντάδες άνθρωποι είχαν συγκεντρωθεί στο τέλος της ημέρας για να συμμετάσχουν σε διαμαρτυρίες με κατσαρόλες, κυρίως στην πλατεία Μπολίβαρ ιστορικό κέντρο της Μπογοτά, κοντά στην προεδρία, αλλά και σε άλλες πόλεις, όπως το Μεντεγίν και η Κάλι, δεύτερη και τρίτη μεγαλύτερη πόλη της Κολομβίας αντίστοιχα. Οι συγκεντρώσεις στην πρωτεύουσα διαλύθηκαν, με την αστυνομία να κάνει χρήση δακρυγόνων και βομβίδων κρότου.</p>
      <p>Αρχικά την Παρασκευή οι αρχές είχαν κάνει λόγο για επιστροφή της ηρεμίας σε όλη την Κολομβία. Όμως λίγο αργότερα ξέσπασαν νέα επεισόδια μεταξύ κατοίκων των νοτίων προαστίων της Μπογοτά και της αστυνομίας κοντά σε σταθμούς μέσων μαζική μεταφοράς οι οποίοι είχαν υποστεί ζημιές στις κινητοποιήσεις της Πέμπτης. Καταστήματα λεηλατήθηκαν και λεωφορεία δέχθηκαν επίθεση.</p>
      <p>
        <b>Φόβοι για τους «βανδάλους»</b>
      </p>
      <p>Ο Πενιαλόσα ανακοίνωσε επίσης την επιβολή του «ξηρού νόμου», την απαγόρευση δηλαδή πώλησης αλκοολούχων ποτών ως το μεσημέρι του Σαββάτου για τον φόβο των «βανδάλων». Πρόσθεσε ότι «σχεδόν 20.000» αστυνομικοί και στρατιωτικοί έχουν αναπτυχθεί στη Μπογοτά και έχουν προχωρήσει σε περίπου 230 συλλήψεις. «Με κανέναν τρόπο δεν θα επιτρέψουμε σε μια τιποτένια μειονότητα εγκληματιών να καταστρέψει την πόλη μας», υπογράμμισε. Επιχειρήσεις, καταστήματα, σχολεία και πανεπιστήμια παρέμεναν κλειστά, με κάποια από αυτά να έχουν τοποθετήσει φύλλα από ξύλο ή μέταλλο για να προστατεύσουν τις βιτρίνες τους. Καταγγέλλοντας τα οικονομικά, κοινωνικά μέτρα και τα μέτρα ασφαλείας της κυβέρνησης εκατοντάδες χιλιάδες άνθρωποι διαμαρτυρήθηκαν σε ολόκληρη την Κολομβία την Πέμπτη σε γενικά ειρηνικές διαδηλώσεις.</p>
      <figure>
        <img src="https://www.lifo.gr/uploads/image/1571048/colombia-xaos7.jpg"/>
        <figcaption>EPA</figcaption>
      </figure>
      <figure>
        <img src="https://www.lifo.gr/uploads/image/1571047/colombia-xaos6.jpg"/>
        <figcaption>EPA</figcaption>
      </figure>
      <p>Όμως σε βίαια επεισόδια που ξέσπασαν αργότερα τρεις πολίτες σκοτώθηκαν και 122 ακόμη τραυματίστηκαν, όπως και 151 μέλη των δυνάμεων της τάξης, σε διάφορες πόλεις, σύμφωνα με επίσημο απολογισμό. Στην απεργία και τις πορείες που είχαν ανακοινώσει την Πέμπτη συνδικάτα εργαζομένων συμμετείχαν φοιτητές, αυτόχθονες, οργανώσεις υπεράσπισης του περιβάλλοντος και η αντιπολίτευση. Χθες Παρασκευή οι διοργανωτές κάλεσαν να μην πραγματοποιηθούν νέες κινητοποιήσεις. «Η απεργία τελείωσε (...) πρέπει να επιστρέψουμε στην κανονικότητα», δήλωσε ο Χούλιο Ρομπέρτο Γκόμες πρόεδρος της Γενικής Συνομοσπονδίας Εργασίας.</p>
      <p>Εκτός από την πολιτική ασφαλείας, που επικεντρώνεται στην καταπολέμηση της διακίνησης ναρκωτικών, οι διαδηλωτές καταγγέλλουν την πρόθεση της κυβέρνησης να καταστήσει πιο ευέλικτη την αγορά εργασίας, να αποδυναμώσει το δημόσιο συνταξιοδοτικό ταμείο προωθώντας ιδιωτικά και να αυξήσει την ηλικία συνταξιοδότησης. Κάποιοι ζητούν επίσης μεγαλύτερες δαπάνες για τη δημόσια παιδεία, την προστασία των αυτοχθόνων και των υπέρμαχων των ανθρωπίνων δικαιωμάτων, καθώς και να γίνει σεβαστή η ειρηνευτική συμφωνία που υπεγράφη το 2016 με τους αντάρτες Farc, την οποία ο Ντούκε κρίνει πολύ ευνοϊκή προς αυτούς. Η κινητοποίηση στην Κολομβία, μια χώρα με τεράστιες κοινωνικές ανισότητες, πραγματοποιείται την ώρα που στη Λατινική Αμερική επικρατεί ένα κλίμα έντασης με κοινωνικές και πολιτικές κρίσεις να είναι ανοικτές στον Ισημερινό, τη Χιλή και τη Βολιβία.</p>
      <figure>
        <img src="https://www.lifo.gr/uploads/image/1571051/colombia-xaos10.jpg"/>
        <figcaption>EPA</figcaption>
      </figure>
      <p>Παράλληλα ο πρόεδρος της Κολομβίας Ιβάν Ντούκε εξέπεμψε χθες έκκληση «για εθνικό διάλογο», μία ημέρα μετά τις μαζικές κινητοποιήσεις εναντίον της κυβέρνησής του, που προκάλεσε τον θάνατο τριών ανθρώπων και προκάλεσε ταραχές στην Μπογοτά.«Από την ερχόμενη εβδομάδα θα δρομολογήσω έναν εθνικό διάλογο, που θα ενισχύσει την υπάρχουσα ατζέντα της κοινωνικής πολιτικής, ώστε να εργασθούμε έτσι με τρόπο ενωτικό με ένα μεσο-μακροπρόθεσμο όραμα, που θα μας επιτρέψει να μειώσουμε τις κοινωνικές ανισότητες», ανακοίνωσε ο πρόεδρος σε τηλεοπτικό του διάγγελμα. Ο πρόεδρος της Κολομβίας διαβεβαίωσε πως άκουσε τις διεκδικήσεις των πολιτών, αλλά δεν αποδέχθηκε το αίτημα να αρχίσει άμεσος απευθείας διάλογος. «Σήμερα [χθες Πέμπτη], οι Κολομβιανοί μίλησαν. Τους ακούμε. Ο κοινωνικός διάλογος ήταν σημαία αυτής της κυβέρνησης. Θα πρέπει να τον βαθύνουμε με όλους τους τομείς της κοινωνίας», είπε ο αρχηγός του κράτους κατά τη διάρκεια τηλεοπτικού του διαγγέλματος.</p>
      <figure>
        <img src="https://www.lifo.gr/uploads/image/1571049/colombia-xaos8.jpg"/>
        <figcaption>EPA</figcaption>
      </figure>
      <p>Αν και οι κινητοποιήσεις ήταν ειρηνικές στις περισσότερες πόλεις της Κολομβίας, στην πρωτεύουσα Μπογοτά αναφέρθηκαν επεισόδια. Η κυβέρνηση του Ντούκε επέβαλε δρακόντεια μέτρα ασφαλείας ενόψει των διαδηλώσεων, επικαλούμενη την ανησυχία της πως θα ξεσπούσαν ταραχές όπως αυτές που βιώνουν άλλες χώρες της περιοχής, καθώς συνδικάτα, φοιτητικές οργανώσεις, φορείς που εκπροσωπούν αυτόχθονες και αφροκολομβιανούς, καθώς και κόμματα της αντιπολίτευσης κάλεσαν στις κινητοποιήσεις εναντίον των νεοφιλελεύθερων μέτρων που λένε ότι προωθεί η κυβέρνησή του, της συνέχισης του πολέμου και τις αθρόες δολοφονίες γηγενών και ακτιβιστών.</p>
      <figure>
        <img src="https://www.lifo.gr/uploads/image/1571050/colombia-xaos9.jpg"/>
        <figcaption>EPA</figcaption>
      </figure>
      <p>Χιλιάδες διαδηλωτές συγκεντρώθηκαν στην κεντρική πλατεία Μπολίβαρ της πρωτεύουσας, πολλοί κρατώντας πλακάτ με συνθήματα όπως «ο λαός είναι σπουδαιότερος από αυτούς που τον κυβερνούν» ή «πρόεδρε, παραιτήσου». Μια μικρή ομάδα διαδηλωτών πέταξε αυγά σε αστυνομικούς, που αντέδρασαν κάνοντας χρήση δακρυγόνων. Σε άλλες περιοχές της πρωτεύουσας, αναφέρθηκαν συγκρούσεις, όπως και στην πόλη Κάλι, όπου επτά αστυνομικοί τραυματίστηκαν ελαφρά και ο δήμαρχος επέβαλε απαγόρευση κυκλοφορίας κατά τη διάρκεια της νύχτας.</p>
      <p>Ο αρχηγός της αστυνομίας Όσκαρ Ατεορτούα δήλωσε ότι στις κινητοποιήσεις σε όλη τη χώρα πήραν μέρος περίπου 130.000 άνθρωποι, δίνοντας μια εκτίμηση πολύ κατώτερη από τον αριθμό που ανέφεραν οι οργανωτές των διαδηλώσεων. Από τη δική της πλευρά η υπουργός Εσωτερικών Νάνσι Πατρίσια Γκουτιέρες έκανε λόγο για 207.000 διαδηλωτές, προσθέτοντας πως «γενικά, οι συμμετέχοντες έκαναν πορείες ειρηνικά».</p>
      <p>Η κυβέρνηση του Ντούκε αποφάσισε να κλείσει τα σύνορα της χώρας για τρεις ημέρες — από προχθές Τετάρτη ως την Παρασκευή — απέλασε πολίτες γειτονικών κρατών που υποστήριζε ότι σκόπευαν να «υποκινήσουν» βίαιες ταραχές και ανέπτυξε δεκάδες χιλιάδες αστυνομικούς και στρατιωτικούς στις πόλεις, ιδίως στην Μπογοτά.</p>
      <p>Δημοσκοπήσεις υποδεικνύουν ότι το ποσοστό δημοτικότητας του Ντούκε έχει υποχωρήσει κάτω από το 30%.</p>
      <p>Με πληροφορίες από ΑΠΕ-ΜΠΕ /AFP / dpa / reuters</p>
    </article>
  </body>
</html>