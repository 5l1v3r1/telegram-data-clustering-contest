<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%cf%81%ce%bf%cf%86%ce%b7%cf%84%ce%b5%ce%af%ce%b1-%cf%80%ce%bf%cf%8d%cf%84%ce%b9%ce%bd-%ce%b8%ce%b1-%cf%86%cf%8d%ce%b3%ce%bf%cf%85%ce%bd-%ce%ba%ce%b1%ce%b9-%ce%ac%ce%bb%ce%bb%ce%b5%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T11:04:18+00:00"/>
    <meta property="og:title" content="«Προφητεία» Πούτιν: Θα φύγουν και άλλες χώρες από την ΕΕ, εκτός από την Αγγλία"/>
    <meta property="og:description" content="Στην πρόβλεψη πως η Μεγάλη Βρετανία δεν θα είναι η μόνη χώρα που θα αποχωρήσει από την Ευρωπαϊκή (δήθεν) Ένωση, προχώρησε ο Πρόεδρος της Ρωσίας Βλαντιμίρ Πούτιν."/>
  </head>
  <body>
    <article>
      <h1>«Προφητεία» Πούτιν: Θα φύγουν και άλλες χώρες από την ΕΕ, εκτός από την Αγγλία</h1>
      <address>
        <time datetime="2019-11-23T11:04:18+00:00">23 Nov 2019, 11:04</time>
      </address>
      <p>
        <b>Στην πρόβλεψη πως η Μεγάλη Βρετανία δεν θα είναι η μόνη χώρα που θα αποχωρήσει από την Ευρωπαϊκή (δήθεν) Ένωση, προχώρησε ο Πρόεδρος της Ρωσίας Βλαντιμίρ Πούτιν.</b>
      </p>
      <p>Μιλώντας προ ημερών σε επενδυτικό φόρουμ στη Μόσχα, ο Ρώσος Πρόεδρος είπε πως μέχρι το 2028 θα υπάρξουν νέες αποχωρήσεις από την ΕΕ, κυρίως από πρώην ανατολικές χώρες, καθώς θα σταματήσει η χρηματοδότησή τους και θα πρέπει να αρχίσουν να συμβάλλουν και αυτές οικονομικά στην ΕΕ.</p>
      <p>Κάτι παρόμοιο συνέβη και με την πρώην ΕΣΣΔ, υποστήριξε ο Ρώσος Πρόεδρος.</p>
      <p>«Μέχρι το 2028, κάποιες ανατολικές χώρες θα φτάσουν σε ένα επίπεδο οικονομικής ανάπτυξης που δεν θα χρειάζονται οικονομική βοήθεια από την ΕΕ, αλλά θα πρέπει να αρχίσουν να συνεισφέρουν αυτές οικονομικά, όπως συμβαίνει με την Μεγάλη Βρετανία. Δεν είμαι σίγουρος πως δεν θα εξετάσουν την επιλογή της εξόδου από την ΕΕ, όπως κάνει σήμερα η Μεγάλη Βρετανία» είπε ο Βλαντιμίρ Πούτιν.</p>
      <p>Ο Ρώσος Πρόεδρος υποστήριξε πως υπάρχουν κάποιες αντιφάσεις σήμερα στην ΕΕ σχετικά με την είσπραξη των φόρων στις προηγμένες χώρες και στην οικονομική υποστήριξη των φτωχότερων.</p>
      <p>Απαντώντας σε ερώτηση για το εάν η κρίση που προηγήθηκε της κατάρρευσης της ΕΣΣΔ μπορεί να συγκριθεί με τις σημερινές εσωτερικές δυσκολίες που αντιμετωπίζει η ΕΕ, ο Βλαντιμίρ Πούτιν είπε πως η Ρωσία ενδιαφέρεται για την διατήρηση του μεγαλύτερου εμπορικού της εταίρου, που είναι η ΕΕ, καθώς τα αποτελέσματα της πτώσης της ΕΣΣΔ ήταν χειρότερα από τις πιο αρνητικές προβλέψεις.</p>
      <p>Όσον αφορά τις πολιτικές αποφάσεις που είναι δεσμευτικές για τις χώρες μέλη της ΕΕ, ο Ρώσος Πρόεδρος είπε πως είναι πιο πολλές και δεσμευτικές σε σχέση με τις αποφάσεις που λαμβάνονταν τα χρόνια της ΕΣΣΔ και αφορούσαν τις Σοβιετικές Δημοκρατίες.</p>
      <p>Ο Βλαντιμίρ Πούτιν είπε δημόσια αυτό που υποστηρίζουν πολλοί ευρωσκεπτικιστές εδώ και 15 χρόνια, πως η ΕΕ δεν λαμβάνει σωστές αποφάσεις και δεν ωφελεί όλες τις χώρες μέλη, αλλά μόνο τις ισχυρές. Όταν οι ανατολικές χώρες φτάσουν στο σημείο να πρέπει να συμβάλλουν οικονομικά στην ΕΕ, τότε πιθανότατα θα αποχωρήσουν, καθώς δεν έχουν αποκτήσει «Ευρωπαϊκό πνεύμα», επειδή ενδιαφέρονται για το δικό τους καλό και όχι για το συνολικό. Υπάρχουν βέβαια και άλλες χώρες, που η συμμετοχή τους στην ΕΕ δεν τις ωφέλησε όσο πίστευαν και εάν αυτοί που τις κυβερνούν το αντιληφθούν, ίσως αποχωρήσουν από την ΕΕ πριν από τις ανατολικές.</p>
    </article>
  </body>
</html>