<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_ukrayincya-proklyala-rosijska-pravoslavna-cerkva/939525"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T11:10:00+00:00"/>
    <meta property="og:title" content="Українця прокляла російська православна церква"/>
    <meta property="og:description" content="Російська православна церква 23 листопада 1708 року піддала анафемі &amp;ndash;церковному прокляттю гетьмана Івана Мазепу (1639&amp;ndash;1709), українського політичного і військового діяча, дипломата, гетьмана Війська Запорозького. Митрополит Стефан Яворський виголосив у московському Успенському соборі ..."/>
  </head>
  <body>
    <article>
      <h1>Українця прокляла російська православна церква</h1>
      <address><time datetime="2019-11-23T11:10:00+00:00">23 Nov 2019, 11:10</time> by <a rel="author">Ольга Васьків</a></address>
      <figure>
        <img src="https://static2.gazeta.ua/img2/cache/preview/939/939525_w_300.jpg?v=0"/>
        <figcaption>Іван Мазепа зображений в літописі канцеляриста Самійла Величка. Фото: golos.com.</figcaption>
      </figure>
      <p>Російська православна церква <b>23 листопада 1708 року піддала анафемі –церковному прокляттю гетьмана Івана Мазепу (1639–1709)</b>, українського політичного і військового діяча, дипломата, гетьмана Війська Запорозького. Митрополит Стефан Яворський виголосив у московському Успенському соборі "Слово перед прокляттям Мазепи".</p>
      <p>Іван Мазепа народився неподалік Білої Церкви в родині багатого шляхтича. Закінчив Києво-Могилянську колегію, навчався в Польщі. Володів польською, німецькою, італійською мовами, знав голландську, французьку, татарську. Мазепа був відомою постаттю тодішньої Європи, про його обрання гетьманом 4 серпня 1687 року писала майже вся європейська преса. Гетьманував 22 роки. Створив перший український флот - спорудив більше 100 стругов і 6 сотень човнів на Дніпрі. Провів багато походів, здебільшого успішних. Мріяв відновити козацьку державу Війська Запорозького з кордонами часів Хмельниччини. На Гетьманщині почався економічний злет, піднесення церковно-релігійного життя та культури.</p>
      <p>Мазепа формально підтримував царя Петра І і Московське царство у Північній війні зі Шведською імперією. Проте 7 листопада 1708 року в надії здобути незалежність України, перейшов із військом запорозьким на бік шведського короля Карла XII. Дізнавшись про вчинок Мазепи, Петро І наказав головнокомандувачу російськими військами в Україні Олександру Меншикову зрівняти гетьманську столицю Батурин із землею, а саму столицю перенести до Глухова. Духовенству дає наказ накласти на гетьмана анафему - церковне прокляття, відлучення від церкви, що вважалося найвищим покаранням за злочин проти церкви. У Московській державі анафема часто накладалася за політичні злочини.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_do-ukrayini-povernulosya-7-tis-emigrantiv/930572"/>
      </related>
      <p>Відправу-анафему влаштували у Москві в Успенському соборі. Ієрархи у своїх кафедральних соборах, які збудовані на кошти гетьмана, змушені в першу неділю Великого посту проголошувати анафему на гетьмана Мазепу.</p>
      <p>Звістка про анафему, нищення Батурина підкосила здоров'я 70-річного гетьмана. Разом з розбитим військом Карла ХІІ він переїхав до міста Бендер, сучасна Республіка Молдова. Хворий Мазепа висповідався у православного священика з Ясс і помер 22 вересня 1709 року. Представники Вселенського патріархату анафему не визнавали, адже вона була накладена з політичних мотивів. Місцевий митрополит відслужив заупокійну службу. Похований у монастирі Св. Георгія у м. Галац, тепер Румунія.</p>
      <blockquote>На Великій раді в Глухові гетьманом 1 жовтня 1727 року <a href="https://gazeta.ua/articles/history/_do-ukrayini-povernulosya-7-tis-emigrantiv/930572">обрали Данила Апостола (1654-1734)</a>. Він провів адміністративну, судову і земельну реформи. Чутки про благоустрій на Гетьманщині дійшли до запорожців і вони вирішили повернутися із Задунайської еміграції. Гетьман допоміг повернутися понад 7 тис. козаків, які заснували Нову Січ.</blockquote>
    </article>
  </body>
</html>