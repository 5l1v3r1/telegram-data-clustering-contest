<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/6-izstrela-ot-apartament-na-ohranitel-v-Plovdiv-916090"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-23T11:25:00+00:00"/>
    <meta property="og:title" content="6 изстрела от апартамент на охранител в Пловдив!"/>
    <meta property="og:description" content="За страшни сцени в града под тепетата научи Plovdiv24.bg. Охранител е обвинен за престъпление по чл...."/>
  </head>
  <body>
    <article>
      <h1>6 изстрела от апартамент на охранител в Пловдив!</h1>
      <address>
        <time datetime="2019-11-23T11:25:00+00:00">23 Nov 2019, 11:25</time>
      </address>
      <p>За страшни сцени в града под тепетата научи <b>Plovdiv24.bg</b>. Охранител е обвинен за престъпление по чл.325, ал.1 от НК за това, че е извършил непристойни действия, грубо нарушаващи обществения ред и изразяващи явно неуважение към обществото.</p>
      <p>На подсъдимия Любен Д. е повдигнато обвинение и по чл.144, ал.3, вр. ал.2 вр. ал.1 от НК, за това, че на 11.06.2019 г. в Пловдив се е заканил с убийство на мл.инспектори И.П. и Г.А., в качеството им на длъжностни лица при изпълнение на службата им и това заканване би могло да възбуди основателен страх от осъществяването му.</p>
      <p>Любен живеел на адрес в Пловдив, работил като охранител, често употребявал алкохол и периодично безпокоял живущите във входа със силна музика вечер и през нощта, като неколкократно също така от обитавания от него апартамент били чувани изстрели от стрелба.</p>
      <p>При един от поредните такива случаи на 11.06.2019 г., около 04,40 ч. сутринта, подсъдимият възпроизвел шест изстрела с интервал между тях, които били чути от съседите му. Същите от своя страна подали сигнал за стрелбата с пистолет на телефон 112. На сигнала били изпратени двама полицейски служители, които при пристигането на място установили силна музика от апартамента на подсъдимия.</p>
      <p>Почукали на входната врата, отвътре чули стъпки и звук от зареждане на пистолет. Любен излязъл извън прага на апартамента си видимо пиян и насочил пистолет към полицейските служители, които те възприели като "Макаров“, като започнал да насочва пистолета ту към единия, ту към другия служител. Тогава полицейските служители се прикрили, извадили служебните си пистолети с цел безопасност и многократно му разпореждали да свали пистолета и да легне по лице на земята.</p>
      <p>Последният продължавал още известно време да държи пистолета и да го насочва към тях, след което свалил пистолета, а служителите използвайки физическа сила го съборили на земята и му поставили белезници. Първото заседание по делото е насрочено за понеделник, 25 ноември.</p>
    </article>
  </body>
</html>