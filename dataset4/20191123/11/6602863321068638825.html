<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4931671/japan-hotel-1-dollar-89-cent-livestream-youtube"/>
    <meta property="og:site_name" content="Bright.nl"/>
    <meta property="article:published_time" content="2019-11-23T11:35:23+00:00"/>
    <meta property="og:title" content="Nacht in Japans hotel kost 84 cent, maar er zit wel een addertje onder het gras"/>
    <meta property="og:description" content="Wie voor een budgetprijs een nacht wil slapen in de Japanse stad Fukuoka, moet in het One Dollar Hotel zijn. Lekker goedkoop, maar op privacy hoef je niet rekenen."/>
  </head>
  <body>
    <article>
      <h6 class="kicker">Nieuws</h6>
      <h1>Nacht in Japans hotel kost 84 cent, maar er zit wel een addertje onder het gras</h1>
      <address>
        <time datetime="2019-11-23T11:35:23+00:00">23 Nov 2019, 11:35</time>
      </address>
      <p>
        <b>Wie voor een budgetprijs een nacht wil slapen in de Japanse stad Fukuoka, moet in het One Dollar Hotel zijn. Lekker goedkoop, maar op privacy hoef je niet rekenen.</b>
      </p>
      <p>Het <a href="https://en.onedollarhotel.com/explore">Asahi Ryokan-hotel</a> wordt gerund door de 27-jarige Tetsuya Inoue. Het hotel is eigendom van zijn grootmoeder en <a href="https://edition.cnn.com/travel/article/livestream-hotel-room-japan-intl-hnk/">kon wel een impuls gebruiken</a>, meldt CNN. Inoue zag een nieuwe inkomstenbron in YouTube. </p>
      <related>
        <a href="https://www.rtlnieuws.nl/nieuws/nederland/artikel/4928666/sinterklaas-cadeaus-low-budget-goedkoop-recycle-sint-ruilbeurs"/>
      </related>
      <p>"Ons hotel is al een van de goedkoopste, dus we waren op zoek naar iets bijzonders. Iets waar mensen over gaan praten." Gasten kunnen voor 100 yen, omgerekend ongeveer 84 cent, een nacht komen slapen in kamer 8.</p>
      <p>Als tegenprestatie voor de lage prijs wordt een verblijf gelivestreamd op YouTube. Om toch nog een klein beetje privacy te bewaren zit er geen geluid bij het beeld. Mensen zijn dus niet af te luisteren.</p>
      <h3>Bekijk hier de livestream:</h3>
      <figure>
        <iframe src="https://www.youtube.com/embed/ijcR0cqoxOc" width="854" height="480" data-service="Youtube" scrolling="no"/>
      </figure>
      <p>Livebeelden vanuit kamer 8. Let op: het kan donker zijn.</p>
      <h3>Privacy niet belangrijk</h3>
      <p>Het is in kamer 8 wel toegestaan om de lichten uit te doen en ook de badkamer is niet te zien. "De jeugd van tegenwoordig geeft niet zoveel om privacy", zegt Inoue tegen CNN. "Veel mensen vinden het prima om een dag te zien te zijn."</p>
      <p>Aan de kamer van 1 dollar verdient het hotel geen geld. Dat moet van YouTube komen: daar staan advertenties bij de livestream. </p>
    </article>
  </body>
</html>