<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232809/"/>
    <meta property="og:site_name" content="Українська правда"/>
    <meta property="article:published_time" content="2019-11-23T11:15:19+00:00"/>
    <meta property="og:title" content="У Києві пройшов Транс-Марш, поліція затримала 6 противників акції"/>
    <meta property="og:description" content="У Києві на Михайлівській площі відбувся Транс-Марш, присвячений Міжнародному дню пам’яті трансгендерних людей, які загинули через трансфобію."/>
  </head>
  <body>
    <article>
      <h1>У Києві пройшов Транс-Марш, поліція затримала 6 противників акції</h1>
      <address>
        <time datetime="2019-11-23T11:15:19+00:00">23 Nov 2019, 11:15</time>
      </address>
      <p>У Києві на Михайлівській площі відбувся Транс-Марш, присвячений Міжнародному дню пам’яті трансгендерних людей, які загинули через трансфобію.</p>
      <p><b>Джерело:</b><a href="https://hromadske.ua/posts/u-kiyevi-prohodit-trans-marsh-prisvyachenij-dnyu-pamyati-zhertv-transfobiyi"> Громадське</a>, <a href="https://kyiv.npu.gov.ua/news/publichna-bezpeka-ta-poryadok/za-protipravni-diji-pid-chas-provedennya-akcziji-z-nagodi-mizhnarodnogo-dnya-pam-yati-transgendernix-lyudej-policzejski-zatrimali-shistox-osib/">поліція Києва </a></p>
      <p><b>Пряма мова організаторів:</b> "Акція присвячена Міжнародному дню пам’яті трансгендерних людей, який був 20 листопада. У цей день згадують тих, хто загинув через трансфобію". </p>
      <figure>
        <img src="https://img.pravda.com/images/doc/7/2/726aaae-marsh.jpg"/>
      </figure>
      <p><b>Деталі: </b>За словами організаторів, лише за минулий рік через трансфобію загинула 331 людина у різних країнах світу.</p>
      <p>України у цьому списку немає, але, на думку організаторів, це може бути пов’язане не з тим, що таких випадків не було, а з тим, що трансгендерна спільнота досить закрита, тому, можливо, просто немає даних про такі випадки.</p>
      <p>Також організатори зазначили, що хочуть почути позицію нової влади щодо трансгендерних людей, а також висунути до неї вимоги щодо оновлення клінічного протоколу, що регулює процедуру трансгендерного переходу та введення гендерної ідентичності в антидискримінаційне законодавство.</p>
      <figure>
        <iframe src="https://www.youtube.com/embed/k7t4k-42Jxs" width="640" height="360" data-service="Youtube" scrolling="no"/>
      </figure>
      <p>Марш охороняла Нацполіція, зокрема поліція діалогу та кінна поліція.</p>
      <p>Поряд із Транс-Маршом люди вийшли на контракцію. Противники маршу пам'яті трансгендерних людей намагалися прорвати кордон поліції.</p>
      <figure>
        <iframe data-src="https://twitter.com/HromadskeUA/status/1198187703944253440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Одного чоловіка правоохоронці затримали.</p>
      <p>Пізніше в поліції Києва повідомили, що за протиправні дії під час акції з нагоди Міжнародного дня пам’яті трансгендерних людей поліцейські <b>затримали 6 осіб</b>.</p>
      <p>Їх доставили до територіального управління поліції, де діям кожного з них буде надана правова оцінка.</p>
      <p>
        <b>Довідка.  </b>
      </p>
      <p>Трансгендерність – збірний термін для позначення явищ незбігання соціальної і біологічної статі. </p>
      <p>Міжнародний день пам’яті трансгендерних людей, які загинули через трансфобію, відзначають 20 листопада.</p>
      <p>В Україні марш до Дня пам’яті проводиться з 2016 року.  </p>
    </article>
  </body>
</html>