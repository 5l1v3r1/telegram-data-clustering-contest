<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622903/%D8%A8%DB%8C%D8%A7%D9%86%DB%8C%D9%87-%D8%A7%D9%86%D8%AC%D9%85%D9%86-%D8%B5%D9%86%D9%81%D9%8A-%D8%B1%D9%88%D8%B2%D9%86%D8%A7%D9%85%D9%87%E2%80%8C%D9%86%DA%AF%D8%A7%D8%B1%D8%A7%D9%86-%D8%AA%D9%87%D8%B1%D8%A7%D9%86-%D8%AF%D8%B1%D8%A8%D8%A7%D8%B1%D9%87-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:05:00+00:00"/>
    <meta property="og:title" content="بیانیه انجمن صنفي روزنامه‌نگاران تهران درباره قطع اینترنت"/>
    <meta property="og:description" content="رصد رسانه‌های داخلي نشان مي‌دهد چرا رغبتی به آنها نیست چراکه مخاطب بحق چنین برداشت می‌کند که رسانه‌هاي مكتوب چشم خود را بر وقايع جامعه بسته‌اند و اخبار را آن‌چنان در لابه‌لاي صفحات دفن مي‌كنند كه از ديد مخاطب به سانسور و لاپوشانی حقیقت متهم مي‌شوند."/>
  </head>
  <body>
    <article>
      <h1>بیانیه انجمن صنفي روزنامه‌نگاران تهران درباره قطع اینترنت</h1>
      <address>
        <time datetime="2019-11-23T11:05:00+00:00">23 Nov 2019, 11:05</time>
      </address>
      <p>
        <i>رصد رسانه‌های داخلي نشان مي‌دهد چرا رغبتی به آنها نیست چراکه مخاطب بحق چنین برداشت می‌کند که رسانه‌هاي مكتوب چشم خود را بر وقايع جامعه بسته‌اند و اخبار را آن‌چنان در لابه‌لاي صفحات دفن مي‌كنند كه از ديد مخاطب به سانسور و لاپوشانی حقیقت متهم مي‌شوند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>انجمن صنفي روزنامه‌نگاران استان تهران با صدور بيانيه‌اي اعلام‌ كرد: اتفاقات اخیر که در پی افزایش قیمت بنزین رخ داد، در کنار تبعاتی که داشت، بار دیگر و با صدای بلندتری این حقیقت را فریاد زد که سیاست رسانه در ایران، بحران‌زا و ضد منافع ملی است.</p>
      <p>در روزهای اخیر همچون گذشته محدوديت‌هاي ‌اعمال‌شده بر رسانه‌هاي رسمي و شناسنامه‌دار تشديد شد و اين امر بار ديگر شبه‌رسانه‌هاي فضای مجازي و فرامرزی را به مرجع اصلی اطلاع‌رساني برای مردم تبدیل كرد. سیاست‌گذاری محدودیت خبری برای رسانه‌ها كه به نام توصيه به رسانه‌هاي رسمي ابلاغ و با برگزاري جلسات توجيهی تکمیل می‌شود، در نهایت با تذکرات و شكايات متعدد راه اطلاع‌رساني شفاف را با دشواري‌هاي بسياری روبه‌رو كرده است.</p>
      <p>رصد رسانه‌های داخلي نشان مي‌دهد چرا رغبتی به آنها نیست چراکه مخاطب بحق چنین برداشت می‌کند که رسانه‌هاي مكتوب چشم خود را بر وقايع جامعه بسته‌اند و اخبار را آن‌چنان در لابه‌لاي صفحات دفن مي‌كنند كه از ديد مخاطب به سانسور و لاپوشانی حقیقت متهم مي‌شوند، رسانه‌هاي برخط و آنلاین نيز اخبار را آن‌چنان دير منتشر مي‌كنند كه رسانه‌هاي فرامرزی و شبكه‌هاي اجتماعي گوي سبقت را از رسانه‌هاي شناسنامه‌دار ربوده‌اند.</p>
      <p>علاوه بر این، محدوديت‌هاي دسترسي به اينترنت براي رسانه‌ها نیز برخي را به تعطيلي واداشت. با توجه به این شرایط انجمن صنفي روزنامه‌نگاران استان تهران نگراني خود را از فضاي ايجادشده ابراز و اعلام مي‌كند تشديد اين فضا روند اعتبارزدایی رسانه‌هاي داخلي را تشديد و مرجع‌شدن رسانه‌هاي فرامرزی را تسريع مي‌كند. از اين رو مصرانه از نهاد‌هاي متولي مي‌خواهيم با رفتار خود بيش از اين تيشه به ريشه رسانه‌هاي داخلي و ثبات و امنیت جامعه نزنند.</p>
      <p>اگر این سیاست‌ها پاسخ‌گو و حل‌کننده مشکلات بود، جامعه ایران امروز نبايد با این مشکلات مواجه می‌بود؛ بخش مهمی از مشکلات امروز از جمله ناکارآمدي، فساد و بی‌اعتمادی سیاسی و... محصول سیاست‌های انسدادی از جمله در حوزه رسانه‌ است.</p>
    </article>
  </body>
</html>