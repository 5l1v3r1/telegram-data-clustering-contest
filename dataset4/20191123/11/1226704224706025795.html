<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/nemecko-zo-syrie-prijme-podozrivu-pri/431843-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T11:24:00+00:00"/>
    <meta property="og:title" content="Nemecko zo Sýrie prijme podozrivú príslušníčku IS s troma deťmi"/>
    <meta property="og:description" content="Ženu a jej tri deti prevezú do Nemecka z väzenského zariadenia v severnej Sýrii, potvrdilo v piatok nemecké ministerstvo zahraničných vecí."/>
  </head>
  <body>
    <article>
      <h1>Nemecko zo Sýrie prijme podozrivú príslušníčku IS s troma deťmi</h1>
      <h2>Ženu a jej tri deti prevezú do Nemecka z väzenského zariadenia v severnej Sýrii, potvrdilo v piatok nemecké ministerstvo zahraničných vecí.</h2>
      <address><time datetime="2019-11-23T11:24:00+00:00">23 Nov 2019, 11:24</time> by <a rel="author">TASR</a></address>
      <p>Berlín 23. novembra (TASR) - Nemecko prijme zo Sýrie prvýkrát podozrivého príslušníka džihádistickej organizácie Islamský štát (IS). Ženu a jej tri deti prevezú do Nemecka z väzenského zariadenia v severnej Sýrii, potvrdilo v piatok nemecké ministerstvo zahraničných vecí.</p>
      <p><i>"Môžeme potvrdiť, že tri nemecké deti, ktoré boli zadržiavané v severnej Sýrii, mohli dnes so svojou matkou vycestovať do Iraku. Pokiaľ je nám známe, všetci odtiaľ odcestujú do Nemecka,"</i> uviedol pre agentúru AFP zdroj z prostredia nemeckej diplomacie.</p>
      <p>Totožnosť zmienenej podozrivej príslušníčky IS ministerstvo nezverejnilo. Podľa nemeckého magazínu Der Spiegel ide o 30-ročnú Lauru H.</p>
      <p>Týždenník ďalej priblížil, že ministerstvo zabezpečilo jej návrat s pomocou americkej humanitárnej organizácie po niekoľkotýždňovom vyjednávaní.</p>
      <p>Nemecké úrady túto ženu vyšetrujú od roku 2016 pre podozrenie z členstva v teroristickej organizácii a vo veci zanedbania detí, napísal Der Spiegel. Podozrivá údajne odcestovala do Sýrie zo západonemeckého mesta Giessen v spolkovej krajine Hesensko v marci 2016 a v lete toho istého roka sa pridala k IS. V neslávne známom a preplnenom tábore al-Hol v severnej Sýrii sa spoločne s deťmi nachádzala od decembra 2018.</p>
      <p>V tábore, ktorý spravujú kurdské milície Oddiely ľudovej sebaobrany (YPG), údajne aktuálne žije až 70.000 utečencov zo Sýrie a Iraku. Podmienky v ňom humanitárne organizácie trvalo znepokojujú.</p>
      <p>Nemecké bezpečnostné zdroje sa domnievajú, že v Sýrii sa v utečeneckých a lebo väzenských zariadeniach nachádza približne 80 nemeckých príslušníkov IS.</p>
    </article>
  </body>
</html>