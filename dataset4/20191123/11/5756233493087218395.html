<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622912/%D9%85%D8%B5%D8%B1%D9%81-%D9%86%D9%85%DA%A9-%D8%AF%D8%B1%DB%8C%D8%A7%DB%8C%DB%8C-%D8%B3%D8%B1%D8%B7%D8%A7%D9%86%E2%80%8C%D8%B2%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:26:00+00:00"/>
    <meta property="og:title" content="مصرف نمک دریایی سرطان‌زاست"/>
    <meta property="og:description" content="رئیس دانشکده علوم پزشکی و خدمات بهداشتی درمانی اسدآباد گفت: نمک دریایی با دارا بودن ناخالصی و فلزات سرطان زا بوده و از نظر وزارت بهداشت تأیید شده نیست."/>
  </head>
  <body>
    <article>
      <h1>مصرف نمک دریایی سرطان‌زاست</h1>
      <address>
        <time datetime="2019-11-23T11:26:00+00:00">23 Nov 2019, 11:26</time>
      </address>
      <p>
        <i>رئیس دانشکده علوم پزشکی و خدمات بهداشتی درمانی اسدآباد گفت: نمک دریایی با دارا بودن ناخالصی و فلزات سرطان زا بوده و از نظر وزارت بهداشت تأیید شده نیست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر بهنام‌رضا مخصوصی با بیان اینکه برخی از افراد نمک دریایی را پرخاصیت می دانند و رغبت به استفاده از این نوع نمک بیشتر شده است، اظهار کرد: متأسفانه ناخالصی ها و فلزات موجود در نمک دریایی با تبلور نیز از بین نمی رود و قابل استفاده نیست که از مصرف کنندگان می خواهیم از استفاده از نمک دریایی بپرهیزند.</p>
      <p>وی با اشاره به سنگ نمک افزود: سنگ نمک نیز مانند نمک دریایی دارای آلیاژ بوده و به اندازه نمک دریایی غیربهداشتی است که این نوع از نمک توسط واحدهای پخت غذای حجمی مورد استفاده قرار می گیرد و علاقمندان به غذاهای حجمی حتما باید نسبت به این امر توجه داشته باشند.</p>
      <p>مخصوصی در ادامه با بیان اینکه از ابتدای سال با کنترل و پیگیری حوزه بهداشت دانشکده مصرف جوش شیرین در نانوایی های اسدآباد به صفر رسیده که این امر اتفاق خوبی در بحث نانوایی های سطح شهرستان به شمار می رود، گفت: مصرف نمک در نان یک درصد بوده و استفاده بیش از یک درصد از نمک در نان توسط نانوایی ها مضر خواهد بود که در نمونه برداری از خمیرمایه نان شش واحد نانوایی بیش از یک درصد از نمک استفاده کرده بودند.</p>
      <p>رئیس دانشکده علوم پزشکی و خدمات بهداشتی درمانی اسدآباد در رابطه با کارت بهداشت و گواهی سلامت نانوایان شهرستان نیز تصریح کرد: در حال حاضر ۱۰۰ درصد نانوایان سطح شهرستان دارای کارت گواهی سلامت و کارت بهداشتی هستند.</p>
    </article>
  </body>
</html>