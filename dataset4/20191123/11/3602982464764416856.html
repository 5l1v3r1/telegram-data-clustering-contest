<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/tennis/britten-lokken-fans-naar-davis-cup-en-geven-gratis-kaarten-weg/"/>
    <meta property="og:site_name" content="Sportnieuws"/>
    <meta property="article:published_time" content="2019-11-23T11:46:57+00:00"/>
    <meta property="og:title" content="Britten lokken fans naar Davis Cup en geven gratis kaarten weg"/>
    <meta property="og:description" content="De Britse tennissers krijgen zaterdag in hun halve finale tegen gastland Spanje in de Davis Cup Finals extra steun. De Britse tennisbond LTA geeft 800 kaarten weg aan fans die in Madrid zijn en de wedstrijd willen bijwonen. “We willen jou erbij hebben”, meldde de LTA op Twitter. Geïnteresseerden kunnen een e-mail sturen met een…"/>
  </head>
  <body>
    <article>
      <h1>Britten lokken fans naar Davis Cup en geven gratis kaarten weg</h1>
      <address>
        <time datetime="2019-11-23T11:46:57+00:00">23 Nov 2019, 11:46</time>
      </address>
      <p>
        <b>De Britse tennissers krijgen zaterdag in hun halve finale tegen gastland Spanje in de Davis Cup Finals extra steun. De Britse tennisbond LTA geeft 800 kaarten weg aan fans die in Madrid zijn en de wedstrijd willen bijwonen.</b>
      </p>
      <p>"We willen jou erbij hebben", meldde de LTA op Twitter. Geïnteresseerden kunnen een e-mail sturen met een aanvraag voor maximaal 4 gratis tickets. De Britten schakelden in de groepsfase Nederland uit, bijgestaan door zo'n duizend aanhangers. In de kwartfinale tegen Duitsland waren dat er iets minder. Andy Murray, die in die wedstrijd niet in actie kwam, deed al een oproep voor meer steun.<br/><br/><b>Tennisbond koopt kaarten op<br/></b>Op dat moment waren er op de site van het toernooi niet meer dan 300 kaarten beschikbaar, maar de Britse tennisbond slaagde er in meer kaarten op te kopen. "Ik weet niet hoe veel Britten er momenteel in Madrid zijn. Ik hoop dat er veel van hen naar ons komen kijken", zei teamcaptain Leon Smith.</p>
      <figure>
        <iframe data-src="https://twitter.com/the_LTA/status/1198182762991239168" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Oppassen voor Nada<br/></b>De Britten zullen de steun nodig hebben in het Caja Mágica, waar Rafael Nadal zijn land pas ver na middernacht aan een ticket voor de halve finale hielp. De nummer 1 van de wereld had zijn enkelpartij gewonnen en versloeg in het dubbelspel samen met Marcel Granollers de Argentijnen Máximo González en Leonardo Mayer.</p>
    </article>
  </body>
</html>