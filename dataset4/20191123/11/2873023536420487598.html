<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220177"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T11:39:53+00:00"/>
    <meta property="og:title" content="«Το βουνό των θεών», της ομορφιάς και των κινδύνων"/>
    <meta property="og:description" content="Ο Όλυμπος, μεγαλοπρεπής και επιβλητικός, αποτελεί πόλο έλξης για τον φυσιολάτρη και τον πεζοπόρο. Με την πλούσια χλωρίδα και πανίδα και τις απέραντες ομορφιές ήταν και είναι, στόχος χιλιάδων ορειβατών από τα πέρατα της γης που αναζητούν τα κρυμμένα μυστικά του."/>
  </head>
  <body>
    <article>
      <h1>«Το βουνό των θεών», της ομορφιάς και των κινδύνων</h1>
      <address><time datetime="2019-11-23T11:39:53+00:00">23 Nov 2019, 11:39</time> by <a rel="author">efsyn.gr</a></address>
      <p>Ο Όλυμπος, μεγαλοπρεπής και επιβλητικός, αποτελεί πόλο έλξης για τον φυσιολάτρη και τον πεζοπόρο. Με την πλούσια χλωρίδα και πανίδα και τις απέραντες ομορφιές ήταν και είναι, στόχος χιλιάδων ορειβατών από τα πέρατα της γης που αναζητούν τα κρυμμένα μυστικά του.</p>
      <p>Οι επισκέψεις στον Όλυμπο, είναι χιλιάδες κάθε χρόνο. Είναι γνωστή άλλωστε η μοναδική ομορφιά του με τις σκληροτράχηλες πλαγιές του που προκαλούν τον επισκέπτη να τον αναζητήσει και να τον γνωρίσει, τα οργανωμένα ορεινά καταφύγια με τις ποικίλες ορειβατικές και αναρριχητικές διαδρομές.</p>
      <p>Η αναρρίχηση, το περπάτημα, η επαφή με τη φύση, είναι κάποια μόνο από αυτά που μπορεί να απολαύσει κάθε επισκέπτης όλες τις εποχές του χρόνου, είτε ανέβει στην κορυφή είτε απλά διασχίσει τα μαγευτικά μονοπάτια.</p>
      <p>Μιλώντας στο ΑΠΕ-ΜΠΕ ο πρόεδρος του Ορειβατικού Συλλόγου Λάρισας, Χρήστος Καραμπούζης, εξήγησε πως ο Όλυμπος μπορεί να προσφέρει πολλές και διαφορετικές εμπειρίες, γι αυτό και χιλιάδες άνθρωποι από κάθε μεριά του κόσμου επισκέπτονται κάθε χρόνο τον βουνό.</p>
      <p>Ο κ. Καραμπούζης υπογράμμισε και την ανάγκη της τουριστικής ανάπτυξης του Ολύμπου με πρόσβαση στην κορυφή με καλύτερους όρους και από την πλευρά του νομού Λάρισας, σημειώνοντας ότι ο Ορειβατικός Σύλλογος Λάρισας είναι υπέρ της δημιουργίας ενός καταφυγίου πάνω από το χωριό Καρυά Ολύμπου και ειδικά στο μονοπάτι που πηγαίνει από την Καρυά προς την κορυφή της Μεταμόρφωσης όπου υπάρχουν τεράστιες πεδιάδες.</p>
      <p>Παράλληλα, όμως τόνισε ότι είναι πολλοί οι κίνδυνοι σε αυτό το βουνό για τους ορειβάτες και περιπατητές. Σύμφωνα με τον πρόεδρο του Ορειβατικού Συλλόγου, κινδύνους αντιμετωπίζουν όσοι πηγαίνουν μεμονωμένα, χωρίς κανέναν εξοπλισμό, αλλά και όσοι ορειβάτες δεν διαθέτουν την ανάλογη εμπειρία. «Έχω δει ανθρώπους να ανεβαίνουν στον Όλυμπο κυριολεκτικά με τις παντόφλες και χωρίς να αντιλαμβάνονται τι σημαίνει αυτό» είπε χαρακτηριστικά ο κ. Καραμπούζης και συμπλήρωσε :«Oι άνθρωποι που δεν έχουν φυσική κατάσταση, ή αυτοί που επιχειρούν ανέβουν στον Όλυμπο χωρίς τις απαραίτητες υποδομές έχουν τις περισσότερες πιθανότητες να κινδυνεύσουν. Όσοι δεν σέβονται αυτό το βουνό, τότε κινδυνεύουν».</p>
      <p>Ο έμπειρος ορειβάτης σημείωσε επίσης πως όσοι δεν αντιλαμβάνονται την επικινδυνότητα και παίρνουν μεγάλο ρίσκο, μιας και τους αρέσει η άνοδος της αδρεναλίνης που προσφέρει μια περιπέτεια, έχουν μεγάλες πιθανότητες να τραυματιστούν και να κινδυνεύσουν. «Υπάρχουν άνθρωποι που επιδιώκουν να κάνουν μεγάλες διαδρομές χωρίς να αντιλαμβάνονται πως η κούραση και η εξάντληση μπορεί να τους οδηγήσει σε πτώση και τραυματισμό» εξήγησε.</p>
      <p>Ο πρόεδρος του Ορειβατικού Συλλόγου Λάρισας είπε στο ΑΠΕ-ΜΠΕ ότι η γνώση των καιρικών φαινόμενων είναι βασικός παράγοντας για την ανάβαση. «Ο αέρας, το χιόνι και οι πολύ χαμηλές θερμοκρασίες είναι παράγοντες που επηρεάζουν μια ανάβαση στον Όλυμπο και δυσκολεύουν την αναρρίχηση». Παράλληλα επεσήμανε πως για να είναι ασφαλής μια ανάβαση στον Όλυμπο, θα πρέπει οι ορειβάτες να επιλέγουν κάποιον Ορειβατικό Σύλλογο, ή κάποιους οδηγούς βουνού, καθώς προσφέρουν όλες τις απαραίτητες γνώσεις και υποδομές για μια ανάβαση στον Όλυμπο.</p>
      <p>Ειδική αναφορά έκανε ο κ. Καραμπούζης στα περιστατικά που χρειάστηκε να συνδράμει ο ορειβατικός Σύλλογος από την Λάρισα αλλά και άλλες οργανώσεις για τη διάσωση ή τον εντοπισμό ενός ορειβάτη που χάθηκε. Όπως ανέφερε σε περιπτώσεις ατυχημάτων, η 8η ΕΜΑΚ είναι ο βασικός φορέας που επιχειρεί για να προσφέρει τις υπηρεσίες σε περιπτώσεις ατυχημάτων πάνω στο βουνό, ενώ οι εθελοντικές οργανώσεις συνδράμουν σε αυτή την προσπάθεια σε άριστη συνεργασία, αλλά πάντα επικουρικά.</p>
      <p>Πηγή: ΑΠΕ-ΜΠΕ</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/periballon/218253_protofanis-egkatastasi-aiolikon-sta-gkalapagkos-tis-mesogeioy"/>
        <a href="https://www.efsyn.gr/ellada/periballon/218172_ste-den-enipse-ta-heria-toy-gia-ton-podonifti"/>
        <a href="https://www.efsyn.gr/ellada/koinonia/213268_xe-skoyria-zo-sti-halkidiki"/>
        <a href="https://www.efsyn.gr/node/205504"/>
        <a href="https://www.efsyn.gr/ellada/koinonia/199026_ektos-kindynoy-42hronos-poy-epese-se-rema-ston-olympo"/>
        <a href="https://www.efsyn.gr/ellada/koinonia/191404_nekros-brethike-o-astynomikos-sto-oros-tymfi"/>
      </related>
    </article>
  </body>
</html>