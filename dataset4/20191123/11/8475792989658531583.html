<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/uppsala/stamde-traff-via-dejtingapp-utsatte-man-for-brutalt-ran"/>
    <meta property="og:site_name" content="SVT Nyheter"/>
    <meta property="article:published_time" content="2019-11-23T11:00:00+00:00"/>
    <meta property="og:title" content="Stämde träff via dejtingapp – utsatte man för brutalt rån"/>
    <meta property="og:description" content="Männen tog kontakt med offret via en dejtingapp. En dag i mars kom de hem till honom, misshandlade och hotade honom och stal hans värdesaker. Nu har en av dem åtalats för brotten."/>
  </head>
  <body>
    <article>
      <h1>Stämde träff via dejtingapp – utsatte man för brutalt rån</h1>
      <address><time datetime="2019-11-23T11:00:00+00:00">23 Nov 2019, 11:00</time> by <a rel="author">Lotta Sandhammar</a></address>
      <p>
        <b>Männen tog kontakt med offret via en dejtingapp. En dag i mars kom de hem till honom, misshandlade och hotade honom och stal hans värdesaker. Nu har en av dem åtalats för brotten.</b>
      </p>
      <p>Det var en dag i mars som offret, en man i 30-årsåldern, <a href="https://www.svt.se/nyheter/lokalt/uppsala/man-overfallen-av-okanda-man-i-sitt-hem-efter-att-ha-stamt-traff-pa-dejting-app">hade stämt träff med en annan man</a> som han träffat via dejtingappen. Mannen kom hem till honom i lägenheten i Uppsala och efter en stund kom två andra män dit, maskerade och beväpnade.</p>
      <p>Efter en misshandel med elchocker, sparkar mot huvudet och knytnävsslag ska rånartrion under knivhot ha tvingat till sig en mobil, kontokort, en rock och en klocka.</p>
      <p>Efter det lämnade de offret naken, blödande och bunden med tejp på golvet.</p>
      <p>Mannen lyckades ta sig loss och gick över till en granne, som larmade polisen.</p>
      <h3>DNA och bilder</h3>
      <p>På brottsplatsen hittade polisens tekniker DNA-spår från en av rånarna, dels på en fimp och dels på en tejpbit. Den misstänkte fångades dessutom på övervakningsfilm vid en bankomat, där han tog ut pengar med offrets kontokort.</p>
      <p>De andra två rånarna har inte kunnat identifieras.</p>
      <p>Den nu åtalade mannen är i 20-årsåldern. Han misstänks för grovt rån och övergrepp i rättssak då han ska ha hotat offret att komma tillbaka om han kontaktade polisen. Dessutom åtalas mannen för olaga tvång och penningtvätt då han ska ha tvingat en man att hjälpa honom med att ta ut pengar för att dölja att de kom från brottslig verksamhet.</p>
      <p>Den åtalade mannen har erkänt att han deltagit i rånet, men påstår att han blivit tvingad till det då han ska ha haft ett pris på sitt huvud.</p>
      <p>Enligt åtalet är det en ”försvårande omständighet” att rånet riktade sig mot mannen på grund av hans sexuella läggning.</p>
      <related>
        <h4>Relaterat</h4>
        <a href="https://www.svt.se/nyheter/lokalt/uppsala/man-overfallen-av-okanda-man-i-sitt-hem-efter-att-ha-stamt-traff-pa-dejting-app"/>
      </related>
    </article>
  </body>
</html>