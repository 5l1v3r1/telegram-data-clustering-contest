<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/consulta-regionale-giovanile-istituita-allars-i-lavori-partono-da-messina.html"/>
    <meta property="og:site_name" content="Tempostretto"/>
    <meta property="article:published_time" content="2019-11-23T11:55:57+00:00"/>
    <meta property="og:title" content="Consulta regionale giovanile istituita all’Ars, i lavori partono da Messina"/>
    <meta property="og:description" content="Gremita la sala consiglio di Palazzo dei Leoni che ha visto la partecipazione di numerosi giovani provenienti da tutta la provincia più una decina di amministratori locali tra sindaci, assessori alle politiche giovanili e consiglieri comunali"/>
  </head>
  <body>
    <article>
      <h1>Consulta regionale giovanile istituita all’Ars, i lavori partono da Messina</h1>
      <address><time datetime="2019-11-23T11:55:57+00:00">23 Nov 2019, 11:55</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Gremita la sala consiglio di Palazzo dei Leoni che ha visto la partecipazione di numerosi giovani provenienti da tutta la provincia più una decina di amministratori locali tra sindaci, assessori alle politiche giovanili e consiglieri comunali</i>
      </p>
      <p>MESSINA – Tracciare le linee programmatiche a livello provinciale con la riunione delle diverse consulte presenti nei vari comuni. Parte da qui il primo di una serie di eventi promossi dall’Assemblea regionale delle consulte giovanili siciliane che si terranno in tutte le province con l’obiettivo di transitare dall’assemblea di tutte le consulte alla Consulta regionale giovanile approvata dall’Ars lo scorso 29 ottobre.</p>
      <p>Gremita la sala consiglio di Palazzo dei Leoni che ha visto la partecipazione di numerosi giovani provenienti da tutta la provincia più una decina di amministratori locali tra sindaci, assessori alle politiche giovanili e consiglieri comunali. Presenti inoltre i deputati regionali Danilo Lo giudice, Udc; Valentina Zafarana, M5S ed anche la deputata nazionale  di Forza Italia Matilde Siracusano.</p>
      <p>In rappresentanza dell’amministrazione comunale di Messina era presente l’assessore alle politiche giovanili Enzo Caruso. Al centro del dibattito le politiche giovanili e la partecipazione dei giovani alla vita politica attraverso la consulta giovanile, strumento prezioso dotato di potere consultivo e propositivo che conferisce ai giovani una opportunità imperdibile per sopperire alle mancanze della politica e rendere nuovamente protagonista il territorio. Tra i temi affrontati anche il Ddl “Consulta regionale giovanile” approvato dall’Ars lo scorso 29 ottobre.</p>
    </article>
  </body>
</html>