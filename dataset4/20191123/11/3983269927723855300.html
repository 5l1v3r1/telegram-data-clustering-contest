<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/mor-lexeurodiputat-dunio-francesc-gambus-als-45-anys/noticia/2965487/"/>
    <meta property="og:site_name" content="CCMA"/>
    <meta property="article:published_time" content="2019-11-23T11:03:00+00:00"/>
    <meta property="og:title" content="Mor l'exeurodiputat d'Unió Francesc Gambús, als 45 anys"/>
    <meta property="og:description" content="Va ser director general de relacions exteriors de la Generalitat entre el 2011 i el 2014 i actualment treballava com a assessor del Grup Popular al Parlament Europeu"/>
  </head>
  <body>
    <article>
      <h1>Mor l'exeurodiputat d'Unió Francesc Gambús, als 45 anys</h1>
      <h2>Va ser director general de relacions exteriors de la Generalitat entre el 2011 i el 2014 i actualment treballava com a assessor del Grup Popular al Parlament Europeu</h2>
      <address><time datetime="2019-11-23T11:03:00+00:00">23 Nov 2019, 11:03</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/7/2/1574506066427.jpg"/>
        <figcaption>L'exeurodiputat Francesc Gambús, al febrer, en la presentació del seu llibre "Fem-ho circular!" (ACN)</figcaption>
      </figure>
      <p>L'exeurodiputat català Francesc Gambús ha mort a Brussel·les als 45 anys. La policia belga l'ha trobat mort aquesta matinada al seu domicili després que la família no hagués tingut notícies seves en les últimes hores.</p>
      <p>Gambús va ser <b>eurodiputat durant la legislatura anterior</b>, entre el 2014 i el 2018, en representació d'Unió, i actualment treballava a la capital europea com a <b>assessor del Grup Popular a la cambra</b>.</p>
      <p>Casat i pare de quatre fills, Francesc Gambús havia centrat bona part de l'activitat parlamentària en la comissió de <b>Medi Ambient i l'economia circular.</b></p>
      <p>El Parlament Europeu ha lamentat la mort de l'exeurodiputat i, en un tuit, ha enviat el seu condol a la família:</p>
      <p> </p>
      <figure>
        <iframe data-src="https://twitter.com/Europarl_CAT/status/1198195569929392135?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Gambús, que va ser el<b> primer eurodiputat a utilitzar el català al ple</b>, tot i estar prohibit, va <b>abandonar Unió el 2016</b>.</p>
      <p>També va ser <b>director general de relacions exteriors de la Generalitat</b> entre el 2011 i el 2014, i <b>regidor de Comerç i Consum a l'Ajuntament de Barcelona</b> entre el 2010 i el 2011. Va ser cap de gabinet de l'exvicepresidenta Joana Ortega i prèviament, havia estat assessor de l'eurodiputada Concepció Ferrer (1998-2004), i havia treballat amb el grup de CiU al Congrés del Diputats (2005-2007).</p>
      <p>Al febrer, Francesc Gambús va presentar el llibre<b> "Fem-ho circular! Una nova manera de produir, una nova manera de consumir"</b>, on defensa que la sostenibilitat i el creixement econòmic són compatibles. Segons ell, el<b> model de residu zero</b> és completament "compatible amb el creixement econòmic".</p>
    </article>
  </body>
</html>