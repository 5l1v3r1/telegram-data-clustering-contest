<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/23/french-minister-criticizes-us-over-unanswered-iran-attacks"/>
    <meta property="og:site_name" content="euronews"/>
    <meta property="article:published_time" content="2019-11-23T11:35:25+00:00"/>
    <meta property="og:title" content="فرانسه از آمریکا به‌دلیل «پاسخ ندادن» به حملات منتسب به ایران انتقاد کرد"/>
    <meta property="og:description" content="فلورانس پارلی، وزیر دفاع فرانسه روز شنبه دو آبان، در بحرین از خروج تدریجی ایالات متحده آمریکا از خاورمیانه و بی‌عملی آمریکا علیه حملات اخیری که در خلیج فارس به ایران نسبت داده می‌شود، ابراز نگرانی کرد."/>
  </head>
  <body>
    <article>
      <h1>فرانسه از آمریکا به‌دلیل «پاسخ ندادن» به حملات منتسب به ایران انتقاد کرد</h1>
      <address><time datetime="2019-11-23T11:35:25+00:00">23 Nov 2019, 11:35</time> by <a rel="author">یورونیوز فارسی </a></address>
      <p>فلورانس پارلی، وزیر دفاع فرانسه روز شنبه دو آبان، در بحرین از خروج تدریجی ایالات متحده آمریکا از خاورمیانه و بی‌عملی آمریکا علیه حملات اخیری که در خلیج فارس به ایران نسبت داده می‌شود، ابراز نگرانی کرد.</p>
      <p>تنش‌ها در خاورمیانه از ماه مه گذشته (اردیبهشت) با حمله به نفتکش‌ها، ساقط کردن پهپاد آمریکایی و حمله به تاسیسات نفتی آرامکو در عربستان سعودی افزایش یافته است. برخی از کشورهای منطقه و جهان، تهران را به دست داشتن در برخی از این حملات متهم کرده‌اند اما مقام‌های ایران هر بار این اتهام‌ها را رد کرده‌اند.</p>
      <p>واشنگتن تاکنون از حملات تلافی‌جویانه اجتناب کرده است. دونالد ترامپ، رئیس جمهوری آمریکا یک روز پس از ساقط شدن پهپاد آمریکایی، حمله به ایران را در لحظه آخر لغو کرد.</p>
      <blockquote>هنگامیکه حمله به کشتی‌ها بدون پاسخ باقی ماند، پهپاد مورد حمله قرار گرفت. وقتی به این موضوع نیز پاسخی داده نشد، تاسیسات مهم نفتی بمباران شد. [این حملات] کجا متوقف می‌شود؟<cite>فلورانس پارلی <br/>وزیر دفاع فرانسه</cite></blockquote>
      <p>پارلی که در پانزدهمین نشست سالانه گفت‌گوی منامه در پایتخت بحرین سخن می‌گفت، تأکید کرد: «شاهد جدایی تدریجی و عمدی آمریکا هستیم.»</p>
      <p>وی افزود: «هنگامی که حمله به کشتی‌ها بدون پاسخ باقی ماند، پهپاد مورد حمله قرار گرفت. وقتی به این موضوع نیز پاسخی داده نشد، تاسیسات مهم نفتی بمباران شد. [این حملات] کجا متوقف می‌شود؟» خانم پارلی در سخنان خود به‌طور مستقیم نامی از ایران نیاورد.</p>
      <p>وزیر دفاع فرانسه همچنین تاکید کرد که منطقه خاور میانه به کم و زیاد شدن حضور آمریکا عادت دارد، اما این بار به‌نظر «جدی‌تر» می‌آید. وی در عین حال اعلام کرد که کشورش به گفت‌وگوها با ایران ادامه خواهد داد و در عین حال اضافه کرد: «ما در کنار متحدان خود خواهیم ایستاد. شما می‌توانید روی ما حساب کنید.»</p>
      <p>این سخنان در حالی مطرح شد که وزارت دفاع آمریکا هفته گذشته اعلام کرد ناو هواپیمابر آبراهام لینکلن سه شنبه شب پس از عبور از تنگه هرمز وارد خلیج فارس شده است. با این حال آمریکا در ماه‌های اخیر از عقب‌نشینی از شمال سوریه و همچنین احتمال کاهش نیروهایش در افغانستان و در نهایت خروج از این کشور خبر داده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/20/uss-abraham-lincoln-aircraft-passed-hormuz-strait-to-persian-gulf-iran-usa-tensions">ناو آمریکایی آبراهام لینکلن وارد خلیج فارس شد</a>
        </li>
        <li>
          <a href="https://farsi.euronews.com/2019/06/27/iran-defence-doctrine-in-the-persian-gulf-strait-of-hormuz">آنچه باید درباره سیاست دفاعی ایران در خلیج فارس دانست</a>
        </li>
      </ul>
    </article>
  </body>
</html>