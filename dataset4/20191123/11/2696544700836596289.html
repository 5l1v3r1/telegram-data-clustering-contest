<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191123_hisense_king_kong_6_akkumulator_specifikacio"/>
    <meta property="og:site_name" content="HVG.hu"/>
    <meta property="article:published_time" content="2019-11-23T11:03:00+00:00"/>
    <meta property="og:title" content="Akkora akkumulátort kapott egy új androidos telefon, hogy irigykedhetnek a riválisok"/>
    <meta property="og:description" content="A kínai HiSense hamarosan előáll a King Kong 6 névre keresztelt mobillal, aminek összesen több mint 10 000 mAh-s lesz az akkumulátora."/>
  </head>
  <body>
    <article>
      <h1>Akkora akkumulátort kapott egy új androidos telefon, hogy irigykedhetnek a riválisok</h1>
      <address><time datetime="2019-11-23T11:03:00+00:00">23 Nov 2019, 11:03</time> by <a rel="author">hvg.hu</a></address>
      <p>
        <b>A kínai HiSense hamarosan előáll a King Kong 6 névre keresztelt mobillal, aminek összesen több mint 10 000 mAh-s lesz az akkumulátora.</b>
      </p>
      <p>A HiSense nevű kínai gyártóval eddig az okostelevíziók vagy épp a klímaberendezések kapcsán találkozhattunk, a cég azonban okostelefonokat is gyárt. A cég elsősorban a hosszú üzemidőre és a megfizethetőségre összpontosít, ezt bizonyítja a King Kong néven futtatott sorozata is. A HiSense hamarosan bemutatja legújabb modelljét, amely óriási akkumulátorral – és egy kis trükkel – érkezett meg.</p>
      <p>A HiSense King Kong 6 egy 5510 mAh-s akkumulátort kapott, ami már önmagában is figyelemre méltó teljesítmény, ám ehhez még egy speciális tokot is kapott. Ebben egy 4500 mAh-s akkumulátor lapul, így összesen 10 010 mAh-s egység áll a készülék rendelkezésére – írja kínai források alapján a <i><a href="https://www.gsmarena.com/the_hisense_king_kong_6_splits_a_10010mah_battery_between_the_phone_and_its_case-news-40061.php">GSMArena</a></i>.</p>
      <figure>
        <img src="https://img1.hvg.hu/image.aspx?id=5b553cfd-f5d6-4d3c-be65-a45266748303&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© HiSense</cite>
        </figcaption>
      </figure>
      <p>Maga a telefon egy 6,52 colos kijelzőt kapott, ami 720p+ felbontásra képes. Hogy milyen processzor dobog benne, azt nem tudni, RAM-ból viszont van 4 és 6 GB-tal szerelt változat is, amihez 64, 128 vagy 256 GB tárhely társulhat.</p>
      <p>A hátoldalon három kamera található – egy 13 megapixeles és két 2 megapixeles –, és ide került az ujjlenyomat-olvasó is. Eközben az előlapon egy 8 megapixeles szelfikamera kapott helyet az aprócska szenzorszigeten.</p>
      <figure>
        <img src="https://img1.hvg.hu/image.aspx?id=f53b12d3-9ded-4a13-a2c8-ca09c25c64ad&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© HiSense</cite>
        </figcaption>
      </figure>
      <p>Hogy mennyibe kerül, azt hamarosan bejelenti majd a cég. A készüléken az Android Pie 9.0 operációs rendszer fut.</p>
      <p>
        <i>Ha kíváncsi a további részletekre, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>