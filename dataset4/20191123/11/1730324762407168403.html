<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243616/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T11:15:40+00:00"/>
    <meta property="og:title" content="‘พะจุณณ์’ ขอเวลา 10 ปี เล่าความลับ ‘ป๋าเปรม’ เตือนระวังใครบางคน!"/>
    <meta property="og:description" content="ที่อาคาร 100 ปี ที่วัดเบญจมบพิตรดุสิตวนารามราชวรวิหาร นายทหารคนสนิท ร่วมบำเพ็ญกุศลให้กับ พล.อ.เปรม ติณสูลานนท์ ประธานองคมนตรีและรัฐบุรุษ ก่อนมีพิธีพระราชทานเพลิงศพ โดยมี พล.ร.อ.พะจุณณ์ ตามประทีป สมาชิกวุฒิสภา (ส.ว.) เป็นประธาน รวมถึงนายทหารที่เคยทำงานใกล้ชิด พล.อ.เปรม ,ชมรมชาวปักษ์ใต้ ประกอบด้วย นักธุรกิจ พ่อค้า ประชาชน  มาร่วมอย่างพร้อมเพรียง พร้อมแจกหนังสือ “ปรัชญาแผ่นดิน” ให้เป็นที่ระลึก"/>
  </head>
  <body>
    <article>
      <h1>‘พะจุณณ์’ ขอเวลา 10 ปี เล่าความลับ ‘ป๋าเปรม’ เตือนระวังใครบางคน!</h1>
      <address><time datetime="2019-11-23T11:15:40+00:00">23 Nov 2019, 11:15</time> by <a rel="author" href="https://www.thebangkokinsight.com/author/thebangkokinsight/" target="_blank">The Bangkok Insight Editorial Team</a></address>
      <p>ที่อาคาร 100 ปี ที่วัดเบญจมบพิตรดุสิตวนารามราชวรวิหาร นายทหารคนสนิท ร่วมบำเพ็ญกุศลให้กับ พล.อ.เปรม ติณสูลานนท์ ประธานองคมนตรีและรัฐบุรุษ ก่อนมีพิธีพระราชทานเพลิงศพ โดยมี พล.ร.อ.พะจุณณ์ ตามประทีป สมาชิกวุฒิสภา (ส.ว.) เป็นประธาน รวมถึงนายทหารที่เคยทำงานใกล้ชิด พล.อ.เปรม ,ชมรมชาวปักษ์ใต้ ประกอบด้วย นักธุรกิจ พ่อค้า ประชาชน  มาร่วมอย่างพร้อมเพรียง พร้อมแจกหนังสือ “ปรัชญาแผ่นดิน” ให้เป็นที่ระลึก</p>
      <figure>
        <img src="https://www.thebangkokinsight.com/wp-content/uploads/2019/11/76648994_2675133972545044_8693558636590399488_n-700x933.jpg"/>
      </figure>
      <p>โดย พล.ร.อ.พะจุณณ์ ได้กล่าวถึงคุณงามความดีของ พล.อ.เปรม ตอนหนึ่งว่า ตนทำงาน พล.อ.เปรม ตั้งแต่ปี 2524 และเกษียณอายุราชการปี 2555  ที่ผ่านมายังมีการคุยกับ พล.อ.เปรม ถึงสถานการณ์บ้านเมืองมาตลอด</p>
      <figure>
        <img src="https://www.thebangkokinsight.com/wp-content/uploads/2019/11/76627629_2675133969211711_3920995594365042688_n-700x525.jpg"/>
      </figure>
      <p>พล.อ.เปรม เป็นคนรักษาเวลา และมักจะทำกิจวัตรประจำวันเป็นแบบแผน บางครั้งพวกเราแซวกันในใจกันว่า หากใครคิดทำร้ายป๋าเปรม นั้นไม่ยากเลย นอกจากนี้ท่านยังเป็นคนสมถะ และให้เกียรติทุกคน แม้แต่ทหารรับใช้ภายในบ้าน ตนเชื่อว่า <b>หากประเทศมีคนเช่น พล.อ.เปรม จะทำให้ประเทศเจริญก้าวหน้า</b></p>
      <p>ส่วนที่มีคนกล่าวหา พล.อ.เปรม เรื่อง อำนาจ ตำแหน่ง หน้าที่นั้น ที่ท่านต้องรับเพราะต้องการเข้าไปแก้ไขปัญหาบ้านเมือง ท่านไม่เคยใช้อำนาจทั้งทางตรง หรือทางอ้อม ตรงนี้อยากให้ความยุติธรรมกับ พล.อ.เปรม เพราะท่านเป็น นายกฯมา 8 ปี ทำเพื่อบ้านเมือง ไม่ได้ทำเพื่อตัวเอง</p>
      <p>“เคยมีคนถามว่า พล.อ.เปรม เหงาหรือไม่ เพราะบางครั้งท่านนั่งทานข้าวคนเดียว แต่ท่านตอบว่า “ไม่เหงา ป๋าชินแล้ว” ตนฟังคำตอบก็รู้ว่าลึกๆแล้ว พล.อ.เปรม เหงา ในขณะเรื่องความจงรักภักดี พล.อ.เปรม มีความความจงรักภักดีทั้งต่อหน้าและลับหลัง” พล.ร.อ.พะจุณณ์ กล่าว</p>
      <p>พล.ร.อ.พะจุณณ์ กล่าวว่าเหตุผลที่ช่วงหลัง พล.อ.เปรม เปลี่ยนจากสวมเสื้อชมพู ซึ่งเป็นสีที่ท่านชอบ มาสวมเสื้อสีส้ม ว่า ขณะนั้นบ้านเมืองเกิดความแตกแยก ท่านจึงเลือกสวมเสื้อสีส้ม เพราะเป็นสีผสมระหว่างสีเหลืองกับสีแดง ซึ่งท่านไม่ได้รังเกียจคนสีเหลืองหรือสีแดง <b>แต่ท่านรังเกียจคนไม่ดี ที่ไม่ซื่อสัตย์ ไม่จงรักภักดี</b></p>
      <p>ทั้งนี้อยากให้ช่วยกันสื่อสารเรื่องราว พล.อ.เปรม ออกไป เพราะไม่อยากให้คนรุ่นใหม่รู้จัก พล.อ.เปรม เพียงแค่เป็นคนดี คนซื่อสัตย์ แต่ต้องคิดว่าจะทำอย่างไรให้ พล.อ. เปรม เป็นผู้นำจิตวิญญาณเพื่อบ้านเมือง โดย ให้คนรุ่นใหม่ซึมซับเอาสิ่งที่ดี การปฏิบัติตน ความจงรักภักดี และความรู้จักพอ ของ พล.อ.เปรม เพราะที่ผ่านมาบ้านเมืองบอบช้ำมามากแล้ว</p>
      <figure>
        <img src="https://www.thebangkokinsight.com/wp-content/uploads/2019/11/77365105_2675189775872797_4880856510835458048_n-e1574505961399.jpg"/>
      </figure>
      <p>“ผมไม่สามารถพูดเรื่องการเมืองในช่วงเวลานี้ เพราะจะส่งผลกระทบมากมาย และเป็นการเสียมารยาท ขอให้เวลาผ่านไปอีกสัก 10 ปี คิดว่า พล.อ.เปรม คงไม่ว่าอะไรแล้ว ตนจะพูดถึงเรื่องราวที่มีคนห้ามไม่ให้ คนบางคนเข้ามาพูดคุยกับ พล.อ.เปรม หรือ ให้ระวังคนบางคน” พล.ร.อ.พะจุณณ์ กล่าว</p>
      <p>อย่างไรก็ตาม เรายังมี 2 ภารกิจยังทำไม่แล้วเสร็จ คือ พิธีพระราชทานเพลิงศพ พล.อ.เปรม กำหนดขึ้นในวันที่ 8 ธันวาคม 2562 โดยจะเคลื่อนร่างของ พล.อ.เปรม จาก วัดเบญจมบพิตรดุสิตวนารามราชวรวิหาร เวลา 14.00 น.ไปยังวัดวัดเทพศิรินทราวาสราชวรวิหาร และร่วมกันส่ง พล.อ.เปรม กลับบ้านเกิด</p>
      <p>สำหรับอาหารถวายเพล และอาหารจัดเลี้ยงประชาชนที่มาร่วมพิธี เป็นอาหารจากปักษ์ใต้ อาทิ แกงส้มปลากะพงสายบัว ต้มขมิ้นไก่ กุ้งอบวุ้นเส้น นอกจากนี้ยัง มีของโปรดของ พล.อ.เปรม อาทิ เต้าคั่ว ถั่วหรั่ง น้ำพริก ปลาทู ผักต้ม</p>
      <p>ขอบคุณภาพเฟซบุ๊ก: Wassana Nanuam</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243616%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243633/"/>
        <a href="https://www.thebangkokinsight.com/243584/"/>
        <a href="https://www.thebangkokinsight.com/243559/"/>
        <a href="https://www.thebangkokinsight.com/243557/"/>
      </related>
    </article>
  </body>
</html>