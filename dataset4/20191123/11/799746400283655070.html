<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/23/7103406/"/>
    <meta property="og:site_name" content="Європейська правда"/>
    <meta property="article:published_time" content="2019-11-23T11:25:54+00:00"/>
    <meta property="og:title" content="Біля турецького кордону в Сирії підірвали автомобіль: 9 загиблих"/>
    <meta property="og:description" content="Щонайменше дев’ять осіб, серед яких четверо мирних жителів, були вбиті в суботу в результаті вибуху автомобіля в сирійському місті недалеко від кордону з Туреччиною."/>
  </head>
  <body>
    <article>
      <h1>Біля турецького кордону в Сирії підірвали автомобіль: 9 загиблих</h1>
      <address>
        <time datetime="2019-11-23T11:25:54+00:00">23 Nov 2019, 11:25</time>
      </address>
      <p>Щонайменше дев'ять осіб, серед яких четверо мирних жителів, були вбиті в суботу в результаті вибуху автомобіля в сирійському місті недалеко від кордону з Туреччиною.</p>
      <p>Про це повідомляє "Європейська правда" з посиланням на агентство <a href="https://www.dpa-international.com/">DPA</a>.</p>
      <p>Сирійська обсерваторія з прав людини заявила, що в результаті вибуху в північно-східному місті Тель-Аб'яд, яке контролюють  турецькі війська і їх сирійські союзники-повстанці, постраждали двадцять дві людини.</p>
      <p>Ніхто не взяв на себе відповідальність за вибух, останній із серії нападів на місто з того часу, як турецькі війська захопили його в ході вторгнення в минулому місяці.</p>
      <p>Підтримувані Туреччиною повстанці звинуватили в нападі курдські Загони народної оборони (YPG), яких Туреччина вважає терористами. </p>
      <p>Туреччина і її сирійські союзники захопили Тель-Аб'яд та інші райони після початку військового наступу проти сирійських курдів на північному сході Сирії.</p>
      <p>Дві угоди про припинення вогню, спочатку зі Сполученими Штатами, а потім з Росією, призупинили турецьку операцію.</p>
      <related>
        <a href="https://www.eurointegration.com.ua/news/2019/11/18/7103184/"/>
      </related>
    </article>
  </body>
</html>