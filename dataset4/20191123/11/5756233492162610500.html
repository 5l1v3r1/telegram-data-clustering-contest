<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622916/%D8%B3%D8%AF%E2%80%8C%D9%87%D8%A7%DB%8C-%DA%A9%D8%B4%D9%88%D8%B1-5-%D9%85%DB%8C%D9%84%DB%8C%D8%A7%D8%B1%D8%AF-%D9%85%D8%AA%D8%B1%D9%85%DA%A9%D8%B9%D8%A8-%D9%BE%D8%B1%D8%A2%D8%A8%E2%80%8C%D8%AA%D8%B1-%D8%A7%D8%B2-%D8%B3%D8%A7%D9%84-%DA%AF%D8%B0%D8%B4%D8%AA%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:44:00+00:00"/>
    <meta property="og:title" content="سد‌های کشور 5 میلیارد مترمکعب پرآب‌تر از سال گذشته"/>
    <meta property="og:description" content="آمار‌ها حاکی از آن است که در حال حاضر سد‌های کشور ۵ میلیارد متر مکعب پرآب‌تر از سال گذشته بوده و حدود ۲۵ میلیارد متر مکعب آب ذخیره دارند."/>
  </head>
  <body>
    <article>
      <h1>سد‌های کشور 5 میلیارد مترمکعب پرآب‌تر از سال گذشته</h1>
      <address>
        <time datetime="2019-11-23T11:44:00+00:00">23 Nov 2019, 11:44</time>
      </address>
      <p>
        <i>آمار‌ها حاکی از آن است که در حال حاضر سد‌های کشور ۵ میلیارد متر مکعب پرآب‌تر از سال گذشته بوده و حدود ۲۵ میلیارد متر مکعب آب ذخیره دارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>افزایش ۲۹ درصدی میزان بارندگی‌ها نسبت به سال گذشته باعث شده تعداد شهر‌های دارای تنش آبی که در سال آبی ۹۷-۹۶ حدود ۳۴۰ شهر بود کاهش یابد. بر این اساس بارندگی‌ها ورودی سد‌های کشور به ۳ میلیارد و ۶۸ میلیون متر مکعب رسیده و خروجی سد‌ها نیز دو برابر این میزان صورت گرفته است.</p>
      <p>این میزان رهاسازی به‌منظور تخلیه برنامه‌ریزی شده سد‌ها و هدایت آب برای تالاب‌ها، محیط زیست رودخانه‌ها و در برخی استان‌ها برای کشت پاییزه کشاورزان صورت گرفته است. بر همین اساس از دو سه روز گذشته آب از زاینده‌رود رهاسازی شده و قرار است برای کشت پاییزه حدود ۱۲۰ میلیون متر مکعب آب در اختیار کشاورزان اصفهان قرار گیرد.</p>
      <p>بر اساس این گزارش، کل ورودی مخازن کل کشور از ابتدای سال آبی تا ۲۱ آبان‌ماه، ۳.۹ میلیارد مترمکعب بوده و این میزان در مدت مشابه سال گذشته، ۲.۲۸ میلیارد مترمکعب بود. کل خروجی مخازن نیز از ابتدای سال جاری آبی تا ۲۱ آبان‌ماه ۶.۳۲ میلیارد مترمکعب بوده، در حالی که این میزان در مدت مشابه سال گذشته عددی برابر با ۲.۹۹ میلیارد مترمکعب بود.</p>
      <p>حجم آب موجود مخازن تا ۲۱ آبان‌ماه در سال جاری ۲۵.۵۷ و در مدت مشابه سال گذشته ۱۹.۳۰ میلیارد مترمکعب است. ظرفیت کل مخازن سد‌ها از ابتدای سال آبی جاری تا ۲۱ آبان‌ماه ۵۰.۶ میلیارد مترمکعب و درصد پرشدگی سد‌ها ۵۱ درصد است.</p>
      <p>ورودی به سد دوستی در استان خراسان رضوی برای نخستین بار در سال آبی جاری از حدود دو هفته پیش آغاز شده و تا ۲۱ آبان‌ماه هفت میلیارد مترمکعب آب وارد مخزن شده است و جریانات ورودی همچنان استمرار دارد. ورودی به سد شمیل و میان در استان هرمزگان حدود دو هفته اخیر حدود پنج میلیارد مترمکعب بوده و سرجمع آوردسد در سال آبی جاری به ۱۲ میلیارد مترمکعب رسیده است و طبق آخرین اخبار جریانات ورودی قطع شده است.</p>
      <p>برخی سد‌های استان مازندران و گیلان نظیر سد‌های البرز، شهید رجایی و شهر بیجار در تاریخ‌های نوزدهم و بیستم آبان‌ماه متاثر از سیلاب بوده و به ترتیب حدود شش میلیارد مترمکعب، دو میلیارد مترمکعب و سه میلیارد مترمکعب ورودی داشته‌اند.</p>
      <p>ارتفاع ریزش‌های جوی از اول مهرماه تا ۲۴ آبان‌ماه معادل ۲۴.۹ میلی‌متر بود که این مقدار بارندگی نسبت به میانگین دوره‌های مشابه درازمدت (۲۴.۴)، دو درصد افزایش و نسبت به دوره مشابه سال آبی گذشته (۴۳ میلی‌متر) ۴۲ درصد کاهش نشان می‌دهد. این آمار درحالی ارائه شده است که حجم آب موجود در مخازن در سال آبی جاری تا ۱۶ مهرماه، ۲۷.۲۸ میلیاردمترمکعب، در سال آبی گذشته ۱۹.۲۸ میلیاردمترمکعب و درصد تغییرات آن ۴۱ درصد بوده است.</p>
    </article>
  </body>
</html>