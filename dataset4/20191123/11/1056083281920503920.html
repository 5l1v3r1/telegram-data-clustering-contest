<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200893/%D8%AA%D9%84%D8%A7%D8%B4-%D8%AE%D9%88%D8%AF-%D8%B1%D8%A7-%D8%A8%D8%B1%D8%A7%DB%8C-%D8%B1%D8%B9%D8%A7%DB%8C%D8%AA-%D9%85%D8%B1-%D9%82%D8%A7%D9%86%D9%88%D9%86-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%86%D8%AC%D8%A7%D9%85-%D9%85%DB%8C-%D8%AF%D9%87%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:49:07+00:00"/>
    <meta property="og:title" content="تلاش خود را برای رعایت مر قانون در انتخابات انجام می‌دهیم"/>
    <meta property="og:description" content="ایسنا/خراسان رضوی استاندار خراسان رضوی گفت: بر حسب وظایف مشخص شده در قانون، تمام تلاش خود را به عنوان مجری انتخابات انجام خواهیم داد تا مر قانون رعایت شود و در این راستا، فرمانداران و بخشداران آموزش‌های لازم را فرا گرفته‌اند."/>
  </head>
  <body>
    <article>
      <h6 class="kicker">رزم‌حسینی:</h6>
      <h1>تلاش خود را برای رعایت مر قانون در انتخابات انجام می‌دهیم</h1>
      <address><time datetime="2019-11-23T11:49:07+00:00">23 Nov 2019, 11:49</time> by <a rel="author">اکرم مقدسی</a></address>
      <p>ایسنا/خراسان رضوی استاندار خراسان رضوی گفت: بر حسب وظایف مشخص شده در قانون، تمام تلاش خود را به عنوان مجری انتخابات انجام خواهیم داد تا مر قانون رعایت شود و در این راستا، فرمانداران و بخشداران آموزش‌های لازم را فرا گرفته‌اند.</p>
      <p>علیرضا رزم‌حسینی در دیدار اعضای هیات نظارت بر انتخابات استان که در محل دفتر استاندار برگزار شد، ضمن گرامیداشت فرارسیدن هفته بسیج، اظهار کرد: بسیجیان در دوران دفاع مقدس حضور موثری داشتند و امروز نیز در حوزه امنیت کشور نقش‌آفرینی می‌کنند.</p>
      <p>وی با بیان اینکه در نظام جمهوری اسلامی همه مسئولان به صورت مستقیم یا غیرمستقیم توسط مردم انتخاب می‌شوند، عنوان کرد: حضور مردم در پای صندوق‌های رای نقش تعیین‌کننده‌ای در امنیت ملی و معادلات بین‌المللی دارد، بنابراین ناظران و مجریان انتخابات باید تمام تلاش خود را به کار گیرند تا به منظور تقویت نظام و خنثی‌سازی توطئه‌های دشمنان، زمینه مشارکت حداکثری مردم در انتخابات فراهم شود.</p>
      <p>رزم‌حسینی با تاکید بر لزوم فراهم شدن زمینه انتخابات باشکوه، سالم و رقابتی در خراسان رضوی، بیان کرد: بر حسب وظایف مشخص شده در قانون، تمام تلاش خود را به عنوان مجری انتخابات انجام خواهیم داد تا مر قانون رعایت شود و در این راستا، فرمانداران و بخشداران آموزش‌های لازم را فرا گرفته‌اند.</p>
      <p>استاندار خراسان رضوی گفت: باید شرایطی ایجاد شود که همه قشرهای مردمی بتوانند به صندوق‌های رای دسترسی داشته باشند. بر کسی پوشیده نیست که تمام افتخار جمهوری اسلامی ایران به مردمی بودن آن است، همان مردمی که در دوران دفاع مقدس حضور داشته و هم اکنون نیز جنگ اقتصادی را تجربه می‌کنند.</p>
      <p>وی با اشاره به اینکه تضمین استمرار جمهوری اسلامی ایران منوط به حضور مردم در صحنه‌های مختلف است، تصریح کرد: اگر می‌خواهیم جمهوری اسلامی تداوم داشته باشد، باید مردم در صحنه باشند تا همچنان پرقدرت در مسیر رسیدن به اهداف و آرمان انقلاب گام برداریم.</p>
      <p>رزم حسینی با بیان اینکه تمام تلاش مجریان انتخابات استان این است که این فرایند قانونی در سلامت کامل انجام شود، عنوان کرد: انتظار می‌رود که خراسان رضوی در عرصه انتخابات همانند دیگر حوزه‌ها نمونه بوده و نرخ مشارکت مردم از متوسط کشور بالاتر باشد.</p>
      <p>در ادامه این دیدار حسن جعفری، معاون سیاسی امنیتی و اجتماعی استانداری خراسان رضوی با اشاره به اینکه به مسئله آموزش در برگزاری انتخابات توجه شده است، تصریح کرد: با رعایت مر قانون به دنبال جلب مشترک حداکثری مردم هستیم.</p>
      <p>محمدکمال سروی‌ها، رئیس هیات نظارت بر انتخابات خراسان رضوی، نیز در خصوص مسائلی از جمله آموزش افراد معتمد، بررسی امکانات سخت‌افزاری برگزاری انتخابات، شروع انتخابات راس ساعت مقرر در همه حوزه‌ها و تعامل بین هیات‌های بازرسی گزارشی ارائه کرد.</p>
      <p>انتهای پیام</p>
    </article>
  </body>
</html>