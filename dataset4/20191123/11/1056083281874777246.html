<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200899/%D8%AA%DA%A9%D8%B1%D8%A7%D8%B1-%D9%85%D9%88%D8%B6%D8%B9-%DA%AF%DB%8C%D8%B1%DB%8C-%D9%87%D8%A7%DB%8C-%D9%85%D8%AF%D8%A7%D8%AE%D9%84%D9%87-%D8%AC%D9%88%DB%8C%D8%A7%D9%86%D9%87-%D9%BE%D9%85%D9%BE%D8%A6%D9%88-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:56:54+00:00"/>
    <meta property="og:title" content="تکرار موضع‌گیری‌های مداخله‌جویانه پمپئو درباره ایران"/>
    <meta property="og:description" content="وزیر امور خارجه آمریکا بار دیگر در سخنانی مداخله‌جویانه از ناآرامی‌های اخیر در کشورمان اعلام حمایت کرد."/>
  </head>
  <body>
    <article>
      <h1>تکرار موضع‌گیری‌های مداخله‌جویانه پمپئو درباره ایران</h1>
      <address><time datetime="2019-11-23T11:56:54+00:00">23 Nov 2019, 11:56</time> by <a rel="author">شادی سلطان‌زاده</a></address>
      <p>وزیر امور خارجه آمریکا بار دیگر در سخنانی مداخله‌جویانه از ناآرامی‌های اخیر در کشورمان اعلام حمایت کرد.</p>
      <p>به گزراش ایسنا، مایک پمپئو، وزیر امور خارجه آمریکا که کشورش سخت ترین تحریم‌ها را بر ملت ایران اعمال کرده است، در گفت‌وگو با شبکه اینترنشنال گفت: ما برای مردم ایران آرزوی یک زندگی سعادتمند داریم، ما امیدواریم آن‌ها بتوانند اقتصادی موفق و زندگی خوبی کنار خانواده‌شان داشته باشند.</p>
      <p>وزیر امور خارجه آمریکا همچنین درباره این که آیا با توجه به سیاست «فشار حداکثری» آمریکا در برابر ایران و اصلاح قیمت بنزین در ایران، آیا انتظار بروز ناآرامی در ایران را داشته یا نه، گفت: ما باید این نکته را به یاد داشته  باشیم که چالش‌هایی که ایران در اقتصادش با آن رو به رو بوده، نتیجه تحریم‌های آمریکا نیست و نتیجه سو مدیریت در داخل بوده است. اقتصاد ایران در حال حاضر بیمار است و به همین دلیل شما شاهد تظاهرات اعتراضی در سراسر کشور بودید. این اعتراض‌ها هیچ ربطی به هیچ کس در خارج از ایران ندارد که قصد به راه انداختن آن را داشته باشند و ما از آن پشتیبانی می‌کنیم.</p>
      <p>پمپئو بار دیگر در مداخله‌ای آشکار در امور داخلی ایران گفت: از همه مردم ایران می‌خواهیم با استفاده از رسانه‌های اجتماعی با ما تماس بگیرند و با مردم آمریکا در مورد نقض این حقوق توسط حکومت اطلاع بدهند. ما تلاش داشته‌ایم تا ارتباط مردم ایران با اینترنت را حفظ کنیم.</p>
      <p>او در ادامه با اشاره به تحریم محمدجواد آذری جهرمی، وزیر ارتباطات ایران گفت: همان‌طور که امروز وزیر ارتباطات را تحریم‌ کردیم. تحریم‌هایی وضع می‌کنیم که برای حکومت ایران هزینه‌هایی سنگین داشته باشد و کار را برای آن‌ها دشوار کند.</p>
      <p>پمپئو همچنین گفت که آمریکا امیدوار است ایران از برنامه هسته‌ای خود و آن‌چه تامین مالی حزب‌الله خواند، دست بکشد.</p>
      <p>به گزارش ایسنا، اظهارات مداخله‌جویانه وزیر امور خارجه آمریکا در پی وقوع برخی ناآرامی‌ها در پی اصلاح قیمت بنزین در ایران در حالی مطرح می‌شود که سیدعباس موسوی، سخنگوی وزارت امور خارجه کشورمان با اشاره به "نیات شوم و بدخواهانه" دولت ایالات متحده آمریکا بویژه وزیر خارجه این کشور نسبت به ملت ایران، گفته بود: اظهار همدردی با مردمی انجام می‌شود که تحت فشار تروریسم اقتصادی آمریکا قرار دارند و پیش از این نیز از زبان وزیر خارجه آمریکا به صراحت بیان شد که باید به مردم ایران گرسنگی داد تا تسلیم شوند.</p>
      <p>انتهای پیام</p>
    </article>
  </body>
</html>