<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641516/%D8%A7%D8%B3%D8%AA%D8%B9%D9%81%D8%A7%DB%8C-%D9%86%D9%85%D8%A7%DB%8C%D9%86%D8%AF%D9%87-%D8%A8%D9%88%DA%A9%D8%A7%D9%86-%D8%AF%D8%B1-%D8%AF%D8%B3%D8%AA%D9%88%D8%B1-%D9%85%D8%AC%D9%84%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T11:43:00+00:00"/>
    <meta property="og:title" content="استعفای نماینده بوکان در دستور مجلس"/>
    <meta property="og:description" content="محمد قسیم عثمانی نماینده بوکان که یکشنبه گذشته استعفای خود را تقدیم هیئت رئیسه مجلس کرد، این هفته استعفای وی باید تعیین تکلیف شود."/>
  </head>
  <body>
    <article>
      <h1>
        <a href="https://www.bultannews.com/fa/news/641516/%D8%A7%D8%B3%D8%AA%D8%B9%D9%81%D8%A7%DB%8C-%D9%86%D9%85%D8%A7%DB%8C%D9%86%D8%AF%D9%87-%D8%A8%D9%88%DA%A9%D8%A7%D9%86-%D8%AF%D8%B1-%D8%AF%D8%B3%D8%AA%D9%88%D8%B1-%D9%85%D8%AC%D9%84%D8%B3">استعفای نماینده بوکان در دستور مجلس</a>
      </h1>
      <h2>محمد قسیم عثمانی نماینده بوکان که یکشنبه گذشته استعفای خود را تقدیم هیئت رئیسه مجلس کرد، این هفته استعفای وی باید تعیین تکلیف شود.</h2>
      <address><time datetime="2019-11-23T11:43:00+00:00">23 Nov 2019, 11:43</time> by <a rel="author">بولتن نیوز | bultannews.com</a></address>
      <p><b>گروه سیاسی:</b> محمد قسیم عثمانی نماینده بوکان که یکشنبه گذشته استعفای خود را تقدیم هیئت رئیسه مجلس کرد، این هفته استعفای وی باید تعیین تکلیف شود.</p>
      <p>به گزارش خبرنگار بولتن نیوز؛ جلسه نوبت عصر روز یکشنبه 26 آبان مجلس، با حاشیه ای روبرو شد.</p>
      <p>محمد قسیم عثمانی عضو فراکسیون امید مجلس و نماینده بوکان در اعتراض به بی محلی به مجلس در موضوع افزایش قیمت بنزین و رساندن قیمت بنزین از هزار تومان به سه هزار تومان و سهمیه بندی آن، استعفای خود را تقدیم هیئت رئیسه کرد.</p>
      <p>وی که در حال نطق در صحن مجلس بود، خطاب به نمایندگان و مردم ایران گفت: وقتی آقای لاریجانی شخصا و بدون مشورت مجلس درباره بنزین تصمیم گیری و اظهار نظر می‌کند و انگار نظر ما نمایندگان مهم نیست، به همین دلیل حضور ما هم در مجلس معنایی ندارد. اصلا برای چه ما در اینجا هستیم.</p>
      <p>این نماینده اصلاح طلب که استعفای خود را از قبل آماده کرده بود، افزود: برای این که اعلام کنم در این تصمیم نقشی نداشته‌ام استعفای خود را تقدیم هیئت رئیسه می‌کنم.</p>
      <p>عثمانی سپس متن استعفای خود را به مسعود پزشکیان نائب رئیس اول مجلس که در غیاب علی لاریجانی ریاست جلسه را بر عهده داشت، تحویل داد.</p>
      <p>طبق آئین نامه داخلی مجلس استعفای این نماینده باید در صحن مجلس مطرح و رای گیری شود و پذیرش استعفاء موکول به تصویب مجلس‌است.</p>
      <p>طبق ماده 93 آئین نامه داخلی مجلس نماینده تقاضای استعفاء مدلل خود را به عنوان رئیس مجلس می‌نویسد و رئیس مجلس آن را در اولین جلسه علنی و بدون قرائت متن،‌اعلام و در دستور کار هفته بعد می‌گذارد.</p>
      <p>بر اساس ‌ماده 94 آئین نامه داخلی مجلس بررسی تقاضای استعفاء بدین ترتیب خواهد بود که ابتدا تقاضای استعفاء قرائت شده و سپس شخص متقاضی استعفاء یا نماینده دیگری‌به تعیین او تقاضای دفاع خواهد نمود. مدت قرائت تقاضای استعفاء و توضیح نماینده متقاضی استعفاء حداکثر نیم ساعت است. مخالف یا مخالفین نیز‌حداکثر نیم ساعت می‌توانند صحبت کنند و پس از آن رأی‌گیری به عمل می‌آید.</p>
      <p>در صورت تصویب تقاضای استعفاء مراتب از طریق هیأت رئیسه به ‌وزارت کشور اعلام می‌شود تا طبق قانون انتخابات اقدام نماید.</p>
    </article>
  </body>
</html>