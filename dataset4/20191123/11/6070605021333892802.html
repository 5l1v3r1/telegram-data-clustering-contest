<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Mor-exeurodiputat-catala-Francesc-Gambus_0_2349365225.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T11:09:35+00:00"/>
    <meta property="og:title" content="Mor l'exeurodiputat català Francesc Gambús als 45 anys"/>
    <meta property="og:description" content="El número tres de CiU a les eleccions de l'Eurocambra del 2014 ha mort de manera sobtada a Brussel·les"/>
  </head>
  <body>
    <article>
      <h1>Mor l'exeurodiputat català Francesc Gambús als 45 anys</h1>
      <h2>El número tres de CiU a les eleccions de l'Eurocambra del 2014 ha mort de manera sobtada a Brussel·les</h2>
      <address>
        <time datetime="2019-11-23T11:09:35+00:00">23 Nov 2019, 11:09</time>
      </address>
      <p>L'exeurodiputat català Francesc Gambús ha mort de manera sobtada aquest divendres a la matinada a Brussel·les, als 45 anys, segons confirma a l'ARA el seu entorn. Encara es desconeixen les causes de la mort. Casat i amb quatre fills, va ser membre de l'Eurocambra entre el 2014 i el 2019, primer com a diputat de CiU i, posteriorment, només d'Unió. Tot i això, el 2016, un any després del trencament de la federació, Gambús va decidir donar-se de baixa del partit –després de 22 anys de militància– <a href="https://www.ara.cat/politica/Leurodiputat-Francesc-Gambus-Unio-resistencia_0_1566443423.html">per la "resistència" de sectors del partit a renovar-se</a>. </p>
      <p>Gambús, amb experiència en política europea, va decidir mantenir l'acta igualment i es va especialitzar en la comissió de Medi Ambient i en economia circular. Després de les eleccions europees del mes de maig d'enguany, on ja no es va presentar amb cap formació, va entrar a treballar com a assessor de l'eurodiputada del PP balear Rosa Estaràs, integrada al Partit Popular Europeu, i va mantenir-se així professionalment a Brussel·les.</p>
      <p>L'exdirigent d'Unió, proper a l'exvicepresidenta del Govern Joana Ortega, també va fer carrera a la Generalitat. Quan CiU va tornar al Govern el 2011, amb Artur Mas al capdavant, va assumir la direcció general de Relacions Exteriors de la Generalitat. Un càrrec que va mantenir també després de les eleccions del 2012 (quan CiU fa el pacte de governabilitat amb ERC) fins a les eleccions europees del 2014, quan ja va fer el salt com a número tres de Ramon Tremosa en substitució de Salvador Sedó. </p>
      <p>
        <a href="https://www.ara.cat/politica/Diari_de_campanya_de_CiU-Francesc_Gambus-comarques-Unio_0_1142885939.html">Els 10.600 quilòmetres de Francesc Gambús</a>
      </p>
      <p>En aquelles eleccions, a diferència de les últimes, CiU es va presentar amb el PNB sota el nom Coalició per Europa i Gambús ocupava el número tres de la llista per darrere d'Izaskun Bilbao, del Partit Nacionalista Basc. Aquella campanya va estar marcada per la imminència de la consulta del 9-N, en què Tremosa va assegurar <a href="https://www.ara.cat/politica/Ramon_Tremosa-CiU-Francesc_Gambus-Unio-dret_a_decidir_0_1136886454.html">que CiU votaria "en bloc" a favor del "dret a decidir"</a> en qualsevol iniciativa a l'Eurocambra. En aquell moment, els dos partits de la federació de CiU pertanyien a dos grups diferents: CDC als liberals i Unió al grup Popular Europeu. </p>
      <p>Gambús arribava el 2014 com a eurodiputat amb una mínima experiència prèvia a Europa, ja que anys abans havia estat assessor de l'eurodiputada Concepció Ferrer, també d'Unió, al Parlament Europeu.</p>
      <h3>Missatges de condol </h3>
      <p>El seu excompany de files i exeurodiputat Ramon Tremosa ha expressat el seu condol a través de Twitter. "Vam compartir cinc anys al Parlament Europeu inoblidables", ha dit. També ho han fet l'exlíder d'Unió i actual diputat del PSC, Ramon Espadaler i el president del PDECat, David Bonvehí, que han expressat la seva consternació.  </p>
      <figure>
        <iframe data-src="https://twitter.com/ramontremosa/status/1198192477397749761?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Ramon_Espadaler/status/1198188597549121536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/davidbonvehi/status/1198183217339289600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>També membres d'altres formacions polítiques han volgut transmetre la seva consternació. </p>
      <figure>
        <iframe data-src="https://twitter.com/jordi_canyas/status/1198189580580802561?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ernesturtasun/status/1198190576493113344?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/gonzalezpons/status/1198179677556359172?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>