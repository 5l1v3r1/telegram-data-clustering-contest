<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243626/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T11:28:47+00:00"/>
    <meta property="og:title" content="ตั้งบริษัทเดิน ‘รถไฟฟ้าสายสีแดง’ อืด! หวั่นล่าช้าจนงานตึงมือ"/>
    <meta property="og:description" content="ชงตั้งบริษัทเดิน “รถไฟฟ้าสายสีแดง” อืด หวั่นล่าช้าทำ “รถไฟฟ้า ร.ฟ.ท.” งานตึงมือ เดินหน้าศึกษา PPP คู่ขนาน"/>
  </head>
  <body>
    <article>
      <h1>ตั้งบริษัทเดิน ‘รถไฟฟ้าสายสีแดง’ อืด! หวั่นล่าช้าจนงานตึงมือ</h1>
      <address><time datetime="2019-11-23T11:28:47+00:00">23 Nov 2019, 11:28</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p><b>ชงตั้งบริษัทเดิน </b><b>“</b><b>รถไฟฟ้าสายสีแดง</b><b>” </b><b>อืด</b> <b>หวั่นล่าช้าทำ </b><b>“</b><b>รถไฟฟ้า ร.ฟ.ท.</b><b>” </b><b>งานตึงมือ เดินหน้าศึกษา </b><b>PPP </b><b>คู่ขนาน</b></p>
      <figure>
        <img src="https://www.thebangkokinsight.com/wp-content/uploads/2019/10/S__91742322-700x525.jpg"/>
      </figure>
      <p>นายวรวุฒิ มาลา รักษาการผู้ว่าการรถไฟแห่งประเทศไทย (รฟท.) เปิดเผยว่า กระทรวงคมนาคมได้ขอให้การถไฟฯ ส่งข้อมูลเกี่ยวกับการจัดตั้งบริษัทลูกเพิื่อเดินรถไฟฟ้าสายสีแดงเพิ่มเติม เช่น พันธกิจองค์กร ซึ่งการรถไฟฯ ก็จัดทำข้อมูลต่างๆ เสร็จแล้วและคาดว่าจะเสนอเรื่องกลับไปให้กระทรวงคมนาคมพิจารณาได้ในสัปดาห์หน้า</p>
      <p>จากนั้นกระทรวงคมนาคมและสำนักงานคณะกรรมการนโยบายรัฐวิสาหกิจ (สคร.) ในฐานะเลขาธิการคณะกรรมการนโยบายรัฐวิสาหกิจ (คนร.) ก็จะเสนอเรื่องให้ที่ประชุมคณะรัฐมนตรี (ครม.) พิจารณาจัดตั้งบริษัทลูกเพื่อบริหาารการเดินรถไฟฟ้าสายสีแดงต่อไป</p>
      <p>สำหรับบริษัทเดินรถไฟฟ้าสายสีแดง จะพัฒนามาจาบริษัท รถไฟฟ้า ร.ฟ.ท. จำกัด บริษัทลูกของการรถไฟฯ และผู้บริหารการเดินรถไฟฟ้าแอร์พอร์ต เรล ลิงก์ ในปัจจุบัน รวมทั้งจะได้รับส่วนทุนจำนวน 3,000 ล้านบาท โดยเมื่อยกระดับเป็นบริษัทใหม่แล้ว บริษัท รถไฟฟ้า ร.ฟ.ท. ก็จะสามารถบรรจุตำแหน่งพนักงานได้สูงสุด 800 อัตรา</p>
      <p>โดยปัจจุบัน บริษัท รถไฟฟ้า ร.ฟ.ท. ได้ส่งครูฝึกและเจ้าหน้าที่ไปรับการถ่ายทอดความรู้ต่างๆ เกี่ยวกับรถไฟฟ้าสายสีแดงแล้ว จากนั้นครูฝึกก็ต้องมาถ่ายทอดความรู้ให้พนักงานระดับถัดไปในองค์กร ซึ่งจะมีทั้งพนักงานเดิมและพนักงานที่จะรับเพิ่มเติมเพื่อเดินรถไฟฟ้าสายสีแดงโดยเฉพาะ โดยยอมรับว่า หากยังจัดตั้งบริษัทใหม่และรับพนักงานเพิ่มเติมตามแผนไม่ได้ บริษัท รถไฟฟ้า ร.ฟ.ท. อาจจะต้องทำงานแบบตึงตัวไปก่อน จนกว่ากระบวนการทั้งหมดจะแล้วเสร็จ</p>
      <figure>
        <img src="https://www.thebangkokinsight.com/wp-content/uploads/2019/10/S__14983198-700x525.jpg"/>
      </figure>
      <p>ส่วนกรณีที่นายศักดิ์สยาม ชิดชอบ รัฐมนตรีว่าการกระทรวงคมนาคม มีแนวคิดจะเปิดให้เอกชนร่วมทุน (PPP) ในการบริหารเดินรถไฟฟ้าสายสีแดงนั้น นายวรวุฒิกล่าวว่าได้หารือกับนายศักดิ์สยามแล้วว่า ขณะนี้การรถไฟฯ ต้องให้บริษัท รถไฟฟ้า ร.ฟ.ท. เข้ามาบริหารเดินรถไฟฟ้าสายสีแดงก่อน ไม่มีทางเลือกอื่น เพราะเหลือระยะเวลาอีกเพียง 1 ปี แต่การรถไฟฯ ก็จะศึกษา PPP ตามนโยบายของนายศักดิ์สยามคู่ขนานกัน</p>
      <p>รายงานข่าวจากการรถไฟแห่งประเทศไทย (รฟท.) เปิดเผยว่า แม้ขณะนี้การก่อสร้างงานโยธาโครงการก่อสร้างรถไฟฟ้าสายสีแดง ช่วงบางซื่อ-รังสิต และสถานีกลางบางซื่อใกล้แล้วเสร็จ รวมถึงมีการส่งมอบรถไฟฟ้าสายสีแดง 2 ขบวนแรกมายังประเทศไทยแล้ว แต่โครงการรถไฟฟ้าสายสีแดงยังมีข้อน่ากังวลหลายจุด เช่น การเปิด PPP ให้เอกชนเช่าพื้นที่เชิงพาณิชย์และบริหารสถานีกลางบางซื่อ รวมถึงการยกระดับบริษัท รถไฟฟ้า ร.ฟ.ท. เป็นผู้บริหารเดินรถไฟฟ้าสายสีแดง เพราะการดำเนินส่วนนี้ล่าช้ากว่าแผนค่อนข้างมาก และเหลือเวลาอีกเพียง 1 ปีก็จะถึงกำหนดเปิดให้บริการแล้ว การรถไฟฯ จึงต้องเร่งผลักดันงานต่างๆ เพื่อให้บรรลุเป้าหมายการเปิดเดินรถในเดือนมกราคม 2564</p>
      <ul>
        <li>
          <a href="https://www.thebangkokinsight.com/232262/">มาแล้วจ้า! ‘ศักดิ์สยาม’ รับขบวนรถไฟฟ้าสายสีแดงล็อตแรก ยันเปิดบริการต้นปี64</a>
        </li>
        <li>
          <a href="https://www.thebangkokinsight.com/240790/">หั่นงานบริหาร ‘สถานีกลางบางซื่อ’ เป็น 4 สัญญาย่อย ปีหน้าเดินเครื่องประมูลเต็มสูบ</a>
        </li>
        <li>
          <a href="https://www.thebangkokinsight.com/208691/">ยกระดับ ‘ห้องน้ำ’ บนรถไฟชั้น 2 ต้อนรับโครงการสถานีกลางบางซื่อ</a>
        </li>
        <li>
          <a href="https://www.thebangkokinsight.com/204562/">‘โครงการสถานีกลางบางซื่อ’ ดันราคาที่ดินพุ่ง</a>
        </li>
        <li>
          <a href="https://www.thebangkokinsight.com/230515/">ผ่าแผนพัฒนาพื้นที่รอบ ‘สถานีศาลายา-ธรรมศาสตร์’ รับรถไฟฟ้า ‘สายสีแดง’</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243626%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243784/"/>
        <a href="https://www.thebangkokinsight.com/243712/"/>
        <a href="https://www.thebangkokinsight.com/243671/"/>
        <a href="https://www.thebangkokinsight.com/243576/"/>
      </related>
    </article>
  </body>
</html>