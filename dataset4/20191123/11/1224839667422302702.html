<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/boreioipeirwtes-einai-fores-ellines-synantisi-a-113669.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-23T11:59:00+00:00"/>
    <meta property="og:title" content="«Οι Βορειοηπειρώτες είναι δύο φορές Έλληνες». Συνάντηση του Γ. Πατούλη με την Ομόνοια"/>
    <meta property="og:description" content="Στο πλαίσιο των επαφών που πραγματοποιούν με τον πολιτικό κόσμο της χώρας, όπως τον Πρωθυπουργό, τον Πρόεδρο της Βουλής και τους αρχηγούς των κομμάτων, αντιπροσωπεία της Δημοκρατικής Ένωσης Εθνικής Ελληνικής Μειονότητας (ΔΕΕΕΜ) – Ομόνοια επισκέφθηκε τον Περιφερειάρχη Αττικής, Γ. Πατούλη."/>
  </head>
  <body>
    <article>
      <h1>«Οι Βορειοηπειρώτες είναι δύο φορές Έλληνες». Συνάντηση του Γ. Πατούλη με την Ομόνοια</h1>
      <address>
        <time datetime="2019-11-23T11:59:00+00:00">23 Nov 2019, 11:59</time>
      </address>
      <p>Στο πλαίσιο των επαφών που πραγματοποιούν με τον πολιτικό κόσμο της χώρας, όπως τον Πρωθυπουργό, τον Πρόεδρο της Βουλής και τους αρχηγούς των κομμάτων, αντιπροσωπεία της Δημοκρατικής Ένωσης Εθνικής Ελληνικής Μειονότητας (ΔΕΕΕΜ) – Ομόνοια επισκέφθηκε τον Περιφερειάρχη Αττικής, Γ. Πατούλη.</p>
      <p>Στη συνάντηση συμμετείχαν ο Αντιπρόεδρος της ΔΕΕΕΜ – Ομόνοια Γιώργος Τζομάκας, ο περιφερειακός σύμβουλος Α. Κούρτης, το μέλος του Γενικού Συμβουλίου της ΔΕΕΜ - Ομόνοια Α. Πάντος, η εντεταλμένη περιφερειακή σύμβουλος Φ. Καλογήρου και η αν. Εκπρόσωπος Τύπου της ΔΕΕΕΜ – Ομόνοια Άννα Τσίμου.</p>
      <p>Στο επίκεντρο της συζήτησης βρέθηκαν τα προβλήματα που αντιμετωπίζει η Ελληνική Εθνική Μειονότητα με έμφαση στο μη σεβασμό των ανθρωπίνων δικαιωμάτων τους από την αλβανική κυβέρνηση, στην έλλειψη εκπαιδευτικών αλλά και υγειονομικών υποδομών, αλλά και στα ζητήματα που σχετίζονται με τη συνταξιοδοτική και ασφαλιστική τους υγειονομική κάλυψη.</p>
      <p>Επιπρόσθετα τα μέλη της αντιπροσωπείας επισήμαναν στον κ. Πατούλη ότι πρέπει να δρομολογηθεί μία σωστή και ακριβής απογραφή του πληθυσμού τους, την ανάγκη στήριξης σε αθλητικές τους δραστηριότητες αλλά και τη σημασία να αναβιώσει το «αντάμωμα» των Βορειοηπειρωτών, μία εκδήλωση με συμβολική και ουσιαστική σημασία.</p>
      <p>Οι εκπρόσωποι της ΔΕΕΜ - Ομόνοια ευχαρίστησαν τον Περιφερειάρχη Αττικής για τη διαχρονική στήριξη στην υπεράσπιση των δικαίων της Ελληνικής Εθνικής Μειονότητας και υπογράμμισαν ότι προσδοκούν στη συμβολή του για την επίλυση των ζητημάτων που αντιμετωπίζουν.</p>
      <p>Ο κ. Πατούλης επικαλούμενος και τις συχνές επισκέψεις που έχει πραγματοποιήσει σε περιοχές της Β. Ηπείρου, υπογράμμισε ότι το ενδιαφέρον για τα προβλήματα που αντιμετωπίζουν οι Έλληνες της μειονότητας παραμένει ενεργό και θερμό και τους διαμήνυσε τη δέσμευση του ότι θα είναι στο πλευρό τους  και θα τους παρέχει πολιτική στήριξη για την επίλυση των ζητημάτων τους. «Πιστεύουμε στο δίκαιο και στις συνθέσεις. Μας ενδιαφέρει ιδιαίτερα η Ελληνική Εθνική Μειονότητα και θα τους στηρίξουμε για μία καλύτερη ποιότητα ζωής με πράξεις και όχι με λόγια», ανέφερε.</p>
      <p>Κατά τη συζήτηση ο κ. Πατούλης τόνισε ότι θα εξεταστούν οι τρόποι να εκπονηθεί ένα πρόγραμμα δωρεάν ιατρικών εξετάσεων για τους κατοίκους των περιοχών της Β. Ηπείρου και εστίασε στην εκδήλωση για το αντάμωμα των Βορειοηπειρωτών, επισημαίνοντας ότι η Περιφέρεια Αττικής θα συμβάλλει στην αναβίωση της εκδήλωσης,  η οποία, όπως ανέφερε είναι ένας τρόπος να ξαναζωντανέψουν οι παραδόσεις, τα ήθη και τα έθιμα των Ελλήνων της Β. Ηπείρου.</p>
      <p>Σε δηλώσεις του μετά τη συνάντηση ο κ. Πατούλης επισήμανε τα εξής:</p>
      <p>«Οι Βορειοηπειρώτες είναι δύο φορές Έλληνες. Πρόκειται για ανθρώπους με υψηλό εθνικό φρόνημα, μεγάλη αγάπη για τα ελληνικά χώματα και ακόρεστη διάθεση προσφοράς στην πατρίδα.</p>
      <p>Θα είμαστε δίπλα τους και θα τους στηρίξουμε στην προσπάθεια που κάνουν για τη διασφάλιση των δικαιωμάτων τους»</p>
    </article>
  </body>
</html>