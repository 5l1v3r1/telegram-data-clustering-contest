<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/23/shte-ima-li-toltaksa-za-avtobusnite-prevozvachi.430577"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T11:38:00+00:00"/>
    <meta property="og:title" content="Ще има ли толтакса за автобусните превозвачи?"/>
    <meta property="og:description" content="Поскъпването на билетите може да стигне до 7% | Dnes.bg"/>
  </head>
  <body>
    <article>
      <h1>Ще има ли толтакса за автобусните превозвачи?</h1>
      <h2>Поскъпването на билетите може да стигне до 7%</h2>
      <address><time datetime="2019-11-23T11:38:00+00:00">23 Nov 2019, 11:38</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Автобусните превозвачи готвят протест заради въвеждането на толтаксите. Те предупреждават, че заради това ще наложи повишение на цената на превозите. Вече има призиви за стачни действия на 12 декември и спиране на линии на 13 януари. Според разчетите автобусите над 12 тона да плащат между 5 и 9 стотинки на километър, а тези, които са под това тегло – между 4 и 8 стотинки.</p>
      <p>„В момента заплащаме между 1 и 1,5 стотинки за километър пробег. Предлаганото увеличение е в тежест и за бранша, и за потребителите на услугата. Ние няма как да предоговаряме условията по договорите и обществените поръчки, така че при всички случаи автобусите трябва да останат извън толсистемата. Това няма да бъде прецедент, това е европейска практика”, обясни Магдалина Милтенова от Конфедерация на автобусните превозвачи по NOVA.</p>
      <p>Тя обясни, че готвеният протест не е обвързан с въвеждането на толсистемата. „Това е поредният проблем, който ще добавим към действията ни. Основният такъв е, че през месец февруари на среща при премиера бяха поети ангажименти за законодателни промени, борба с нелегалния превоз, субсидиите за малките населени места. 10 месеца по-късно нито един от тези проблеми не е решен”, каза още тя.</p>
      <p>Магдалина Милтенова разказа още, че автобусните превозвачи имат и проблем с автогаровото обслужване и предупреди, че ако те не бъдат извадени от толсистемата, ще има фалити на автобусни фирми. За последните години от 3000 такива, около 1500 са фалирали. „Протестът е неотложен. Ние така или иначе ще спрем. Дали ще спрем на 13 януари, за да осигурим превоз на гражданите, или няколко месеца след това, защото ще сме фалирали. Резултатът ще е един и същи. Транспорт няма да има”, коментира представителката на Конфедерацията на автобусните превозвачи.</p>
      <p>Според разчетите на правителството услугите ще поскъпнат със 7%.</p>
      <p>„Притесненията на автобусните превозвачи са важни за нас. В момента сме в режим на обществени консултации”, обясни проф. Олег Асенов, член на УС на АПИ.</p>
      <p>Той изрази надежда, че по време на консултациите ще се намери решение, което да осигури реформа.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/07/746-3-mln-lv-shte-sa-prihodite-ot-tol-taksi-i-e-vinetki-prez-2020-g.428915"/>
        <a href="https://www.dnes.bg/cars/2018/11/22/niama-myrdane-tolpoliciia-plyzva-i-prisvetkva-sledvai-me.394224"/>
      </related>
    </article>
  </body>
</html>