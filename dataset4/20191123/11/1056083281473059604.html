<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200890/%D8%A7%D8%B4%D8%B9%D9%87-%D9%81%D8%B1%D8%A7%D8%A8%D9%86%D9%81%D8%B4-%D8%A8%D8%A7%D8%AF%DB%8C%DA%AF%D8%A7%D8%B1%D8%AF-%D9%85%D8%A7%D9%87%DB%8C-%D9%82%D8%B2%D9%84-%D8%A2%D9%84%D8%A7-%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:47:24+00:00"/>
    <meta property="og:title" content="اشعه فرابنفش بادیگارد ماهی قزل‌آلا خواهد شد"/>
    <meta property="og:description" content="ایسنا/مرکزی بر روی ورودی آب واحدهای پرورش ماهی قزل‌آلا استان مرکزی سیستم اشعه فرابنفش نصب می شود."/>
  </head>
  <body>
    <article>
      <h1>اشعه فرابنفش بادیگارد ماهی قزل‌آلا خواهد شد</h1>
      <address>
        <time datetime="2019-11-23T11:47:24+00:00">23 Nov 2019, 11:47</time>
      </address>
      <p>ایسنا/مرکزی بر روی ورودی آب واحدهای پرورش ماهی قزل‌آلا استان مرکزی سیستم اشعه فرابنفش نصب می شود.</p>
      <p>رئیسی متخصص بهداشت آبزیان در کارگاه آموزشی که با حضور واحدهای نمونه پرورش ماهی استان مرکزی و به همت امور آبزیان جهادکشاورزی استان برگزار شد، با اشاره به مواردی درخصوص گندزدایی واحدهای پرورش ماهی افزود: گندزدایی در وهله اول به دو نوع شیمیایی و فیزیکی تقسیم می‌شود.</p>
      <p>وی اظهار کرد: روش های متداول شیمیایی گندزدایی شامل استفاده از کلر، ازن و ضد عفونی کننده ها(معمولا فرمالین) هستند که این روش‌ها ایراداتی دارند.</p>
      <p>رئیسی با بیان اینکه کلر اساسا برای ضدعفونی استخر ماهی قابل استفاده نیست، زیرا برای موجودات زنده کشنده است، اظهار کرد: مواد ضدعفونی کننده از جمله فرمالین نیز به شدت برای محیط زیست خطرناک و سرطان زا هستند و پرسنل واحد پرورش ماهی را تهدید می‌کنند، استفاده از گاز ازن نیز هزینه زیادی دارد، بعلاوه اینکه تماس با ازن برای انسان کشنده است.</p>
      <p>وی افزود: پس بهتر است به سمت استفاده از روش های فیزیکی گندزدایی مثل اشعه فرابنفش یا UV برویم. این اشعه در طول موج ۲۰۰ الی ۲۸۰ نانومتر، معروف به UVC، خاصیت ضد میکروبی فوق‌العاده‌ای دارد و می‌تواند رشته‌های DNA و RNA موجودات تک سلولی را متلاشی کند.</p>
      <p>رئیسی اضافه کرد: البته حتی با استفاده از اشعه فرابنفش نیز به گندزدایی شیمیایی نیاز است چراکه اگر تخم ماهی یا خود ماهی ناقل باشند کاری از اشعه برنمی‌آید.</p>
      <p>براساس این گزارش، براساس ابلاغ سازمان دامپزشکی کشور واحدهای پرورش ماهی باید تا پایان سال ۹۸، در ورودی و خروجی سیستم آب خود دستگاه‌های ضدعفونی کننده مدرن نصب کنند.</p>
      <p>سیستم اشعه فرابنفش UV ارزانترین و در عین حال کاراترین سیستمی است که واحدهای پرورش ماهی می‌توانند برای انجام دستور سازمان دامپزشکی استفاده کنند ولی با توجه به اینکه  در شرایط موجود هزینه اینکار برای فعالان این حوزه زیاد است، در مذاکرات پرورش دهندگان، شیلات، جهاد کشاورزی و سازمان دامپزشکی در نهایت مقرر شد که واحدهای پرورش ماهی قزل‌آلا در استان مرکزی فقط بر روی ورودی آب خود سیستم اشعه فرابنفش نصب کنند و در خروجی آب الزامی به نصب این تجهیزات نیست.</p>
      <p>انتهای پیام</p>
    </article>
  </body>
</html>