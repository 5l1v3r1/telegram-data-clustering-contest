<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://islom.uz/maqola/12773"/>
    <meta property="og:site_name" content="Islom.uz"/>
    <meta property="article:published_time" content="2019-11-23T11:20:00+00:00"/>
    <meta property="og:title" content="67-боб. Қўшни аёл қўшни аёлга қўйнинг туёғини ҳам арзимас санамасин"/>
    <meta property="og:description" content="Амр ибн Муъоз Ашҳалий момосидан ривоят қилади:«Расулуллоҳ соллаллоҳу алайҳи васаллам менга: «Эй мўмина аёллар! Сизлардан ҳеч бир аёл"/>
  </head>
  <body>
    <article>
      <h1>67-боб. Қўшни аёл қўшни аёлга қўйнинг туёғини ҳам арзимас санамасин</h1>
      <address><time datetime="2019-11-23T11:20:00+00:00">23 Nov 2019, 11:20</time> by <a rel="author">«Одоблар хазинаси» китобидан</a></address>
      <p>
        <i>Бисмиллаҳир Роҳманир Роҳийм.<br/>Аллоҳ таолога битмас-туганмас ҳамду санолар бўлсин.<br/>Пайғамбаримизга мукаммал ва батамом салавоту дурудлар бўлсин.</i>
      </p>
      <p>Амр ибн Муъоз Ашҳалий момосидан ривоят қилади:</p>
      <p>«Расулуллоҳ соллаллоҳу алайҳи васаллам менга: «Эй мўмина аёллар! Сизлардан ҳеч бир аёл зинҳор ва зинҳор қўшни аёлга қўйнинг куйган туёғини ҳам арзимас санамасин», дедилар».</p>
      <p>عَنْ أَبِي هُرَيْرَةَ: قَالَ النَّبِيُّ صلى الله عليه وسلم: «يَا نِسَاءَ الْمُسْلِمَاتِ، يَا نِسَاءَ الْمُسْلِمَاتِ، لَا تَحْقِرَنَّ جَارَةٌ لِجَارَتِهَا، وَلَوْ فِرْسِنَ شَاةٍ».</p>
      <p>Абу Ҳурайрадан ривоят қилинади:</p>
      <p>«Набий соллаллоҳу алайҳи васаллам: «Эй муслима аёллар! Эй муслима аёллар! Ҳеч бир қўшни аёл қўшни аёлга қўйнинг туёғини ҳам арзимас санамасин», дедилар».</p>
      <p><i>Шарҳ:</i> Бунинг маъноси шуки, бир аёл қўлидаги куйган калла-почани «Шуни ҳам қўшнимга бериб ўтираманми?» демасин, бериш кўнглига тушибдими, шуни бўлса ҳам берсин, арзимас нарса деб санамасин.</p>
      <p>Чунки шу тарзда давом этаверса, инсон бориб-бориб, арзийдиган нарсани ҳам бермайдиган бўлиб қолади. Натижада қўни-қўшнилар орасида меҳр-оқибат йўқолади. Ҳозирги кундаги каби, ҳар ким ўзи билан ўзи овора бўлиб қолади. Ҳатто қўшниси вафот этиб қолса ҳам, билмай юраверади.</p>
      <p>Ушбу маънодаги ҳадиси шарифлар айнан аёлларга қарата айтилгани катта ҳикматга моликдир. Одатда қўшнилар орасининг бузилиши кўпроқ аёллар ўртасидаги бир-бирини менсимаслик ҳолатларидан келиб чиқади.</p>
      <p>Шундай экан, аёлларимиз бу ҳақиқатни тўлиқ тушуниб олишлари ва қўни-қўшничилик алоқаларини мустаҳкамлашда ихлос билан, фаол қатнашишлари лозим.</p>
      <p>«Одоблар хазинаси» китобидан</p>
    </article>
  </body>
</html>