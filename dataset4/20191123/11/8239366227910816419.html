<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_mon_hochut_zaminyty_literaturu_strazhdan_u_shkilniy_programi_331486.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T11:37:00+00:00"/>
    <meta property="og:title" content="У МОН хочуть замінити &quot;літературу страждань&quot; у шкільній програмі"/>
    <meta property="og:description" content="Міністерка освіти й науки Ганна Новосад вважає, що до шкільного курсу з української літератури обов’язково мають бути включені твори сучасних письменників."/>
  </head>
  <body>
    <article>
      <h1>У МОН хочуть замінити "літературу страждань" у шкільній програмі</h1>
      <h2>Міністерка освіти й науки Ганна Новосад вважає, що до шкільного курсу з української літератури обов’язково мають бути включені твори сучасних письменників.</h2>
      <address>
        <time datetime="2019-11-23T11:37:00+00:00">23 Nov 2019, 11:37</time>
      </address>
      <p>Про це вона розповіла в інтерв’ю порталу ʺЦензорʺ, відповідаючи на запитання про наявність у шкільній програмі депресивних і нудних творів, - передає <a href="http://www.chytomo.com/">Читомо</a>.</p>
      <p>Вона зазначила, що Міністерство освіти і науки переглядатиме державні стандарти базової та старшої школи, а натомість будуть впровадженні нові, відповідно до яких формуватимуть освітні програми та навчальні плани. Це також торкнеться літератури.</p>
      <p>ʺЯ вважаю, що в українську літературу мають входити більше сучасних письменників. Ми маємо відійти від традиції страждань всього українського народу, які ми транслюємо нашим дітям через українську літературу. Таким чином утверджуючи хибну тезу про те, що українці – це нація, яка приречена на страждання, сльозиʺ, – зазначила міністерка.</p>
      <p>Пані Новосад також наголосила, що необхідно транслювати інші дискурси й патерни через літературу, адже в Україні є багато сучасних великих письменників.</p>
      <p>Нагадаємо, як писало Гал-інфо, Україна приєдналася до Декларації про <a href="https://galinfo.com.ua/news/ukraina_pryiednalasya_do_deklaratsii_pro_bezpeku_shkil_331326.html">безпеку шкіл</a>.</p>
    </article>
  </body>
</html>