<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/how-bjp-patched-the-deal-with-ajit-pawar-to-return-to-power345.html"/>
    <meta property="og:site_name" content="DoolNews"/>
    <meta property="article:published_time" content="2019-11-23T11:23:00+00:00"/>
    <meta property="og:title" content="ഒറ്റരാത്രി കൊണ്ടുണ്ടായതല്ല ബി.ജെ.പി-അജിത് പവാര്‍ സഖ്യ ഫോര്‍മുല; കരുക്കള്‍ നീക്കിയത് അമിത് ഷായുടെ വിശ്വസ്തന്‍"/>
    <meta property="og:description" content="Ajit Pawar Amit Shah Bjp Congress Maharashtra NCP Sharad Pawar Shivsena India മുംബൈ: ശരദ് പവാറിനെ മറികടന്ന് ബി.ജെ.പി എങ്ങനെയാണ് എന്‍.സി.പി നേതാവ് അജിത് പവാറുമായി സഖ്യത്തി"/>
  </head>
  <body>
    <article>
      <h1>ഒറ്റരാത്രി കൊണ്ടുണ്ടായതല്ല ബി.ജെ.പി-അജിത് പവാര്‍ സഖ്യ ഫോര്‍മുല; കരുക്കള്‍ നീക്കിയത് അമിത് ഷായുടെ വിശ്വസ്തന്‍</h1>
      <address><time datetime="2019-11-23T11:23:00+00:00">23 Nov 2019, 11:23</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: ശരദ് പവാറിനെ മറികടന്ന് ബി.ജെ.പി എങ്ങനെയാണ് എന്‍.സി.പി നേതാവ് അജിത് പവാറുമായി സഖ്യത്തിലെത്തിയത് എന്നതിനെപ്പറ്റി ഊഹാപോഹങ്ങള്‍ പ്രചരിക്കുകയാണ്. എന്നാല്‍ ഇന്നലെ ഒറ്റരാത്രി കൊണ്ട് ഉദയം ചെയ്തതല്ല ഈ സഖ്യ ഫോര്‍മുലയെന്ന റിപ്പോര്‍ട്ടുകളാണ് ഇപ്പോള്‍ പുറത്തുവരുന്നത്.</p>
      <p>കഴിഞ്ഞ കുറച്ചു ദിവസങ്ങളായി അജിത്തുമായി ബി.ജെ.പി ചര്‍ച്ചകള്‍ നടത്തുന്നുണ്ട്. തന്റെ ഏറ്റവും വിശ്വസ്തനായ ലെഫ്റ്റനന്റിനെത്തന്നെയാണ് ബി.ജെ.പി ദേശീയാധ്യക്ഷന്‍ അമിത് ഷാ അതിന്റെ ചുമതലയേല്‍പ്പിച്ചത്, പാര്‍ട്ടി ജനറല്‍ സെക്രട്ടറിയും മഹാരാഷ്ട്രയിലെ തെരഞ്ഞെടുപ്പിന്റെ ചുമതലക്കാരനുമായിരുന്ന ഭൂപേന്ദ്ര യാദവിനെ.</p>
      <p>എന്‍.സി.പി നേതാവ് ശരദ് പവാറും ശിവസേനാ നേതാവ് ഉദ്ധവ് താക്കറെയും അടച്ചിട്ട മുറിയില്‍ ചര്‍ച്ച നടത്തുമ്പോള്‍, അപ്പുറത്ത് ബി.ജെ.പി കരുക്കള്‍ നീക്കുകയായിരുന്നു. വെള്ളിയാഴ്ച വൈകുന്നേരമാണ് അവസാന വട്ട ചര്‍ച്ചകള്‍ നടന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>അമിത് ഷാ വെള്ളിയാഴ്ച വൈകിട്ടോടെ മുംബൈയിലെത്തി ഭൂപേന്ദര്‍ യാദവുമായി ചര്‍ച്ചകള്‍ നടത്തിയിരുന്നു. രാത്രി ഏഴുമണിയോടെ യാദവ് മുഖ്യമന്ത്രി ദേവേന്ദ്ര ഫഡ്‌നാവിസിന്റെ അടുത്തെത്തി. ഫഡ്‌നാവിസിനെ കാര്യങ്ങള്‍ ധരിപ്പിച്ച ശേഷമാണു സര്‍ക്കാര്‍ രൂപീകരണം ഉണ്ടാകുമെന്ന കാര്യത്തില്‍ പൂര്‍ണ്ണമായി ഉറപ്പുവന്നത്.</p>
      <p>ഇതോടെ എല്ലാക്കാര്യങ്ങളും ഓകെയാണെന്ന് ആര്‍.പി.ഐ നേതാവും കേന്ദ്രമന്ത്രിയുമായ രാംദാസ് അത്താവലെയോടെ അമിത് ഷാ പറഞ്ഞു. അത്താവലെ തന്നെ ഇക്കാര്യം ശനിയാഴ്ച വെളിപ്പെടുത്തിയിട്ടുണ്ട്. മഹാരാഷ്ട്രയിലെ രാഷ്ട്രീയ നീക്കങ്ങളില്‍ അത്താവലെയും ഭാഗമായിരുന്നു.</p>
      <related>
        <a href="https://www.doolnews.com/congress-meeting-in-mumbai-343.html?utm_source=doolnews&amp;utm_medium=related"/>
      </related>
      <p>ഒക്ടോബര്‍ 30-ന് അജിത് പവാറിനെ എന്‍.സി.പി നിയമസഭാ കക്ഷി നേതാവായി തെരഞ്ഞെടുത്തതോടെ ശരദ് പവാറിനെ മറികടന്ന്, അജിത്തുമായി സഖ്യത്തിലെത്താനുള്ള ആദ്യ കരു ബി.ജെ.പിയുടെ കൈകളിലെത്തി.</p>
      <p>അജിത്തിലുള്ള വിശ്വാസമാണ് തങ്ങള്‍ സര്‍ക്കാരുണ്ടാക്കുമെന്ന് ആശങ്കകളില്ലാതെ ബി.ജെ.പി നേതാക്കള്‍ വെള്ളിയാഴ്ച വൈകിട്ടുവരെ പറഞ്ഞുകൊണ്ടിരിക്കാന്‍ കാരണം. ഈ പ്രതീക്ഷയുള്ളതു കൊണ്ടുതന്നെയാണ് അമിത് ഷാ പ്രത്യക്ഷത്തില്‍ ശിവസേനയുമായുള്ള ചര്‍ച്ചകളില്‍ ഇടപെടാതിരുന്നതും.</p>
      <p>ശരദ് പവാറും ശിവസേനാ നേതാവ് ഉദ്ധവ് താക്കറെയും കോണ്‍ഗ്രസും അവരുടെ കളികള്‍ കളിക്കട്ടെയെന്ന നിലപാടിലായിരുന്നു അമിത് ഷായെന്ന് ബി.ജെ.പി വൃത്തങ്ങള്‍ പറയുന്നു. കഴിഞ്ഞയാഴ്ച വരെ ശിവസേനയുമായുള്ള സഖ്യം തുടരുന്നതിനുള്ള സാധ്യതകളിലാണ് ബി.ജെ.പി ഉന്നത നേതൃത്വം നിലയുറപ്പിച്ചിരുന്നത് എന്നതിന്റെ സൂചനയാണിത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്നാല്‍ ഇത് അസാധ്യമായതോടെയാണ് ബദല്‍ നീക്കത്തിന് അജിത് പവാറിനെ ലക്ഷ്യമിട്ടുള്ള നീക്കങ്ങളാരംഭിച്ചത്. ഇതോടെ നവംബര്‍ പത്തിനു ശേഷം അമിത് ഷാ പ്രത്യക്ഷ ഇടപെടലുകള്‍ തുടങ്ങി.</p>
      <related>
        <a href="https://www.doolnews.com/sanjay-kakre-about-ajit-pawar-s-deputy-cm-post927.html?utm_source=doolnews&amp;utm_medium=related"/>
      </related>
      <p>ബി.ജെ.പി-എന്‍.സി.പി സഖ്യത്തോടെ മഹാരാഷ്ട്ര മുഖ്യമന്ത്രിയായി ദേവേന്ദ്ര ഫഡ്നാവിസ് സത്യപ്രതിജ്ഞ ചെയ്ത് അധികാരമേല്‍ക്കുന്നതിന്റെ കൃത്യം ഒരു മണിക്കൂര്‍ മുന്‍പാണ് കേന്ദ്ര ആഭ്യന്തരമന്ത്രാലയം പ്രത്യേക വിജ്ഞാപനത്തിലൂടെ മഹാരാഷ്ട്രയിലെ രാഷ്ട്രപതി ഭരണം റദ്ദാക്കുന്നത്.</p>
      <p>ആഭ്യന്തര മന്ത്രാലയ വിജ്ഞാപനപ്രകാരം പ്രസിഡന്റ് രാം നാഥ് കോവിന്ദ് ഇന്ന് രാവിലെ രാഷ്ട്രപതി ഭരണം റദ്ദാക്കാനുള്ള പ്രഖ്യാപനം ഇറക്കി. കേന്ദ്ര ആഭ്യന്തര സെക്രട്ടറി അജയ് കുമാര്‍ ഭല്ല പുലര്‍ച്ചെ 5.47 നാണ് ഗസറ്റ് വിജ്ഞാപനം പുറപ്പെടുവിച്ചത്.</p>
      <p>170 എം.എല്‍.എമാരുടെ പിന്തുണയോടെ ഭൂരിപക്ഷം തെളിയിക്കുമെന്നാണ് ഏറ്റവും ഒടുവിലായി ബി.ജെ.പി പ്രഖ്യാപിച്ചിരിക്കുന്നത്. അജിത് പവാറിന് എന്‍.സി.പിയിലെ 35 എം.എല്‍.എമാരുടെ പിന്തുണയെന്നും ബി.ജെ.പി നേതാവ് ഗിരീഷ് മഹാജന്‍ അവകാശപ്പെട്ടു.</p>
      <p>പിന്തുണയുള്ള എം.എല്‍.എമാരുടെ പട്ടിക അജിത് പവാര്‍ ഗവര്‍ണര്‍ക്ക് കൈമാറും. അജിത് പവാറായിരിക്കും എന്‍.സി.പിയുടെ നിയമസഭാ കക്ഷി നേതാവ്. എന്‍.സി.പിയുടെ എല്ലാ എം.എല്‍.എമാരുടേയും പിന്തുണ അജിത് പവാറിനുണ്ടെന്നുമാണ് ബി.ജെ.പി അവകാശപ്പെടുന്നത്.</p>
      <figure>
        <iframe src="https://www.youtube.com/embed/w7CWMQzJQIA" width="500" height="281" data-service="Youtube" scrolling="no"/>
      </figure>
    </article>
  </body>
</html>