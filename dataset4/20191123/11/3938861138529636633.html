<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_po-selu-ne-vidno-bulo-zhodnoyi-kishki-chi-pesika-svidok-golodomoru/939517"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T11:35:00+00:00"/>
    <meta property="og:title" content="&quot;По селу не видно було жодної кішки чи песика&quot; - свідок Голодомору"/>
    <meta property="og:description" content="У сім'ї Катерини Кирпатої із села Ксаверове - тепер Городищенський район на Черкащині, під час Голодомору померли 5 дітей. Спогадами про трагедію поділилася з Gazeta.ua. &quot;Від голоду 1933 року померли всі мої брати. Костику було десять літ, Федю &amp;ndash; 8, Грицьку &amp;ndash; 5, Івану &amp;ndash; ..."/>
  </head>
  <body>
    <article>
      <h1>"По селу не видно було жодної кішки чи песика" - свідок Голодомору</h1>
      <address><time datetime="2019-11-23T11:35:00+00:00">23 Nov 2019, 11:35</time> by <a rel="author">Ольга Осипенко, провідний науковий співробітник музею С.С.Гулака-Артемовського у Городищі на Черкащині</a></address>
      <figure>
        <img src="https://static2.gazeta.ua/img2/cache/preview/939/939517_w_300.jpg?v=0"/>
        <figcaption>Катерина Кирпата народилася 20 грудня 1926-го в сім'ї Скориків у селі Ксаверове - тепер Городищенський район Черкаської області. Живе у рідному селі Фото: Ольга Осипенко</figcaption>
      </figure>
      <p>У сім'ї <b>Катерини Кирпатої</b> із села Ксаверове - тепер Городищенський район на Черкащині, під час Голодомору померли 5 дітей. Спогадами про трагедію поділилася з <a href="https://gazeta.ua/">Gazeta.ua</a>.</p>
      <p>"Від голоду 1933 року померли всі мої брати. Костику було десять літ, Федю – 8, Грицьку – 5, Івану – 2. Не стало й 1-річної сестрички Люди. В селі дуже вмирали. Цілими сім'ями, особливо діти. В школі ставало менше й менше учнів. Коли прийшла весна, почали їсти всяку зелень, а потім помирали од об'їдання та хвороб шлунку. Ховали трупи в завалених погребах, хлівах та кормових ямах. Люди втрачали глузд, хоронили й напівживих. Кидали до покійників усіх, хто не міг пересуватися. Їх загортали землею", - розповідає Катерина Кирпата.</p>
      <p>Щоб вижити, їли буряки, гнилу картоплю, бур'яни, цвіт акації, листя вишні, кропиву, калачики, щавель береговий та кору з дерев. Люди ловили ворон, жаб та видирали пташині гнізда. По селу не видно було жодної кішки чи песика.</p>
      <p>"За цілішу одежу вимінювали по містах чи у "верхівки села" жменьку зерна чи висівок. До них добавляли якоїсь трави та сушили перепічки, - веде далі. - Одна дівчина Оленка разом із молодшою сестрою Мотею назбирали в полі колосків. То їх судили, дали п'ять років і відправили у Магадан. Здала їх сліпа Сюта, яка почула від когось.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_golodomor-ce-pokarannya-za-antikolonialnu-borotbu-ukrayinciv-filosof/939388"/>
      </related>
      <p>Пам'ятаю, був у селі хлопчик Сеня. Батьки його померли. Він ходив дуже опухлий. Одного разу прийшли до нас гратися куткові діти. Та все п'ють і п'ють воду. "Що ж ви, дітки, таке смачне їли, так водичку п'єте?" – питає сусідка. "А печінку з Семена з'їли", - відповідають.</p>
      <p>Я пам'ятаю тих збирачів – активістів. Це були свої, сільські – комуністи, комсомольці. Чоловіки й жінки. Вони ходили з довгими залізними ключками – щупаками-мацаками. Штрикали ними землю, солому, сіно, шукали зерно. Забирали все, що знаходили. Під мітелку. Хто сперечався, не віддавав - того били, записували у вороги народу, судили і садили в тюрму. А сім'ю виганяли геть із села. Від них заховати не можливо було нічого, все обнишпорять, і знайдуть.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_u-19321933-rokah-areshtovuvali-bazhayuchih-kupiti-hlib-istorik/939516"/>
      </related>
      <p>Чула від батьків про дядька Грицька і тітку Уляну, до яких прийшли з обшуком якраз під час обіду. Все вигребли з погреба, а тоді зі столу варену картоплю стали забирати. Мала дочка схопила пару картоплин і під піч сховалася. Її звідти витягли та їжу відібрали. Оставили людей взимку без нічого.</p>
      <p>Намагалися втекти із села в місто. Але там їх ніхто не ждав. Помирали в місті під тинами. На залізничній станції Цвіткове поставили охоронників, які всіх завертали в село. На дорогах так само", - поділилася жінка.</p>
      <blockquote>23 листопада в Україні вшановують пам'ять 7 млн жертв Голодомору 1932-1933 років. У храмах проводять поминальні панахиди. Люди відвідують пам'ятні місця та беруть участь у акції "Запали свічку".<br/><a href="https://gazeta.ua/articles/history/_pamyat-scho-ryatuye-ukrayinci-sogodni-vshanovuyut-zhertv-golodomoru/939514">Голодомор був влаштований радянською владою</a>. З його допомогою Йосиф Сталін хотів придушити волелюбність українців, які почали активний опір створенню колгоспів та "розкуркулюванню".</blockquote>
    </article>
  </body>
</html>