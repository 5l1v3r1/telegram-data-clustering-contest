<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/party-and-family-split-sharad-pawar-s-daughter-supriya-sule-s-whatsapp-status-confirms343.html"/>
    <meta property="og:site_name" content="DoolNews"/>
    <meta property="article:published_time" content="2019-11-23T11:52:00+00:00"/>
    <meta property="og:title" content="'പാര്‍ട്ടിയും കുടുംബവും വിഭജിക്കപ്പെട്ടു, എന്റെ അച്ഛനെ വഞ്ചിച്ചു'; വാട്‌സാപ്പ് സ്റ്റാറ്റസ് വഴി പ്രതികരിച്ച് സുപ്രിയ സുലെ"/>
    <meta property="og:description" content="Ajit Pawar Bjp Maharashtra NCP Sharad Pawar Supriya Sule India മുംബൈ: അജിത് പവാര്‍ ബി.ജെ.പിയുമായി സഖ്യത്തിലെത്തിയതില്‍ പ്രതികരണവുമായി എന്‍.സി.പി നേതാവും പാര്‍ട്ടി അധ്യക്ഷ"/>
  </head>
  <body>
    <article>
      <h1>'പാര്‍ട്ടിയും കുടുംബവും വിഭജിക്കപ്പെട്ടു, എന്റെ അച്ഛനെ വഞ്ചിച്ചു'; വാട്‌സാപ്പ് സ്റ്റാറ്റസ് വഴി പ്രതികരിച്ച് സുപ്രിയ സുലെ</h1>
      <address><time datetime="2019-11-23T11:52:00+00:00">23 Nov 2019, 11:52</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: അജിത് പവാര്‍ ബി.ജെ.പിയുമായി സഖ്യത്തിലെത്തിയതില്‍ പ്രതികരണവുമായി എന്‍.സി.പി നേതാവും പാര്‍ട്ടി അധ്യക്ഷന്‍ ശരദ് പവാറിന്റെ മകളുമായ സുപ്രിയ സുലെ. ‘പാര്‍ട്ടിയും കുടുംബവും വിഭജിക്കപ്പെട്ടു’ എന്ന ഒറ്റവരി പ്രതികരണമായിരുന്നു സുപ്രിയ നടത്തിയത്.</p>
      <p>വാട്‌സാപ്പ് സ്റ്റാറ്റസിലൂടെയായിരുന്നു സുപ്രിയയുടെ പ്രതികരണം. സുപ്രിയയുടെ പ്രതികരണം തന്നെയാണിതെന്ന് അവരുടെ ഓഫീസ് സ്ഥിരീകരിച്ചതായി ഇന്ത്യാ ടുഡേ റിപ്പോര്‍ട്ട് ചെയ്തു.</p>
      <p>തന്റെ കുടുംബം വഞ്ചിക്കപ്പെട്ടെന്നും അദ്ദേഹം തന്റെ അച്ഛനെ വഞ്ചിച്ചെന്നും സുപ്രിയ പറഞ്ഞതായി മാധ്യമപ്രവര്‍ത്തക ബര്‍ഖാ ദത്ത് ട്വീറ്റ് ചെയ്തു. എത്ര എം.എല്‍.എമാര്‍ പോയെന്ന് നോക്കിക്കൊണ്ടിരിക്കുകയാണെന്ന് അവര്‍ പറഞ്ഞതായും ബര്‍ഖാ ദത്ത് വ്യക്തമാക്കി.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ശരദ് പവാറിന്റെ മൂത്ത സഹോദരന്‍ അനന്ത്‌റാവു പവാറിന്റെ മകനാണ് അജിത് പവാര്‍. മുഖ്യമന്ത്രി സ്ഥാനത്തേക്ക് നേരത്തേ സുപ്രിയ സുലെയുടെ പേരും പറഞ്ഞുകേട്ടിരുന്നു.</p>
      <related>
        <a href="https://www.doolnews.com/i-appeal-to-sonia-ji-to-at-first-dissolve-congress-working-committee-say-sanjay-nirupam-454.html?utm_source=doolnews&amp;utm_medium=related"/>
      </related>
      <p>അജിത്തിന്റെ പ്രവൃത്തിക്കെതിരെ കൃത്യമായ നടപടിയെടുക്കുമെന്ന് ശരദ് പവാര്‍ സൂചന നല്‍കിയിരുന്നു. ശിവസേന നേതാവ് ഉദ്ദവ് താക്കറെയുമായി നടത്തിയ കൂടിക്കാഴ്ചയിലാണ് പവാര്‍ നിലപാട് വ്യക്തമാക്കിയത്.</p>
      <p>ഇത് വെറുതെ വിടാന്‍ പാര്‍ട്ടി ഉദ്ദേശിക്കുന്നില്ലെന്നും എന്‍.സി.പി ഇതിനെതിരെ രംഗത്തെത്തുമെന്നും പവാര്‍ ഉദ്ദവ് താക്കറെയോട് പറഞ്ഞു. അജിത് പവാര്‍ പാര്‍ട്ടിയെ പിളര്‍ത്തിയെന്നും പവാര്‍ ഉദ്ദവിനോട് പറഞ്ഞു.</p>
      <p>അജിത് പവാറിന്റെ തീരുമാനം തികച്ചും വ്യക്തിപരം മാത്രമായിരുന്നെന്നും തങ്ങള്‍ക്ക് അതില്‍ അറിവില്ലെന്നും നേരത്തെ പവാര്‍ പ്രതികരിച്ചിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>”അജിത് പവാറിന്റെ തീരുമാനം തികച്ചും വ്യക്തിപരമാണ്. ഇത്തരമൊരു തീരുമാനം എന്‍.സി.പി ദേശീയ നേതൃത്വത്തിന്റെ അറിവോടെയല്ല. അദ്ദേഹത്തിന്റെ ഈ തീരുമാനത്തെ ഞങ്ങള്‍ പിന്തുണയ്ക്കുകയോ അംഗീകരിക്കുകയോ ചെയ്യുന്നില്ലെന്ന് വ്യക്തമാക്കാന്‍ ആഗ്രഹിക്കുകയാണ്” എന്നായിരുന്നു ശരദ് പവാറിന്റെ വാക്കുകള്‍.</p>
      <figure>
        <iframe src="https://www.youtube.com/embed/JTERZRrOduc" width="500" height="281" data-service="Youtube" scrolling="no"/>
      </figure>
    </article>
  </body>
</html>