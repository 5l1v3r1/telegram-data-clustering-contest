<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/jimmie-akesson-omvald-som-partiledare-berommer-kristersson-for-ursakt/"/>
    <meta property="og:site_name" content="DN.SE"/>
    <meta property="article:published_time" content="2019-11-23T11:11:26+00:00"/>
    <meta property="og:title" content="Jimmie Åkesson om Löfven: ”Han duger inte”"/>
    <meta property="og:description" content="SD-ledaren anklagar Löfven för att sakna grund för sin analys om gängkriminaliteten"/>
  </head>
  <body>
    <article>
      <h1>Jimmie Åkesson om Löfven: ”Han duger inte”</h1>
      <address><time datetime="2019-11-23T11:11:26+00:00">23 Nov 2019, 11:11</time> by <a rel="author" href="https://www.dn.se/av/hans-rosen/" target="_blank">Hans Rosén</a></address>
      <p>
        <b>ÖREBRO. Jimmie Åkesson anklagar Stefan Löfven för att sakna grund för sin analys om orsakerna bakom den ökade gängkriminaliteten. <br/>Samtidigt ser han inga behov av att reda ut vad som ligger bakom.<br/>– Jag tycker inte att det behövs, säger SD-ledaren.</b>
      </p>
      <p>Jimmie Åkesson omvaldes på lördagen som partiledare för Sverigedemokraterna och är nu inne på sitt femtonde år i samma position. Efter de stående ovationerna höll han ett tal där Stefan Löfven åter häcklades för sin insats i en i<a href="https://www.dn.se/nyheter/politik/m-om-lofvens-intervju-i-agenda-verklighetsfranvant/">ntervju med SVT:s Agenda</a> om gängbrottsligheten.</p>
      <p>– ”Vi såg det inte komma.” Hur många gånger ska han komma undan med sådana bortförklaringar? sade SD-ledaren. </p>
      <p>I en intervju med DN efter talet utvecklar partiledaren sitt resonemang.</p>
      <p>– Man undrar vilken planet han har levt på under alla dessa år som Sverige har förändrats till den grad som ändå skett, där han på fullaste allvar sitter i tv och säger att invandringspolitiken inte haft någon betydelse för framväxten av gängkriminalitet. Det är så verklighetsfrånvänt att man baxnar. Han duger inte i det uppdraget. Han saknar kontakt med verkligheten, säger Jimmie Åkesson.</p>
      <p>
        <a href="https://www.dn.se/nyheter/politik/damberg-spelar-ingen-roll-om-du-ar-svart-gul-eller-vit/">
          <b>Enligt inrikesminister Mikael Damberg</b>
        </a>
        <b> vet man inte vad som ligger bakom det ökade gängvåldet, han menar att polis och forskare är oeniga. Vad tänker du om det? </b>
      </p>
      <p>– Det är alldeles uppenbart att vi har ett segregerat, splittrat samhälle med invandrartäta parallellsamhällen. Det har att göra med att vi haft så stor invandring som vi haft. Det i sin tur, med den rotlöshet, brist på normer och sammanhang det innebär, leder till gängkriminalitet och förslumning. Det är min verklighetsuppfattning. Man har skapat det här genom politiska beslut och ansvarslös politik. Det är inget som vuxit upp som en svamp ur jorden.</p>
      <p>Från talarstolen anklagade SD-ledaren Stefan Löfven för att sakna grund för sin analys av orsakerna bakom gängvåldet. </p>
      <p>
        <i>”Vår kära statsminister har en ännu icke vetenskapligt belagd hypotes. Huvuddragen i denna hypotes är att sprängningar och skjutningar skulle ha inträffat oavsett vilken politik som förts”.</i>
      </p>
      <p>
        <b>Tycker du att det finns ett behov av att reda ut detta?</b>
      </p>
      <p>– Nej, jag tycker inte att det behövs. Vill man ägna sig åt det får man jättegärna göra det. När du under så kort tid, i ett så litet land som Sverige är sett till befolkning, låter hundratusentals människor från skilda kulturer komma hit utan några krav eller möjligheter till egen försörjning och utan möjlighet att kunna bidra till det gemensamma, då kan man inte hålla ihop ett samhälle, säger Jimmie Åkesson och fortsätter: </p>
      <p>– En av de allra första saker jag lärde mig när jag läste statsvetenskap för länge sedan var att kulturellt och etniskt splittrade länder har en lägre grad av sammanhållning, välfärd och demokrati än mer homogena länder. Det hävdar jag är en statsvetenskaplig sanning.</p>
      <p>Sverigedemokraterna har placerat sig mycket nära, eller i en enstaka mätning över, Socialdemokraterna under höstens opinionsmätningar. S-ledningen samlades under fredagen för att bland annat diskutera opinionsläget. <a href="https://www.dn.se/nyheter/politik/partisekreteraren-efter-s-motet-behover-samla-ihop-oss/">Högt uppsatta socialdemokrater</a> pekade framför allt ut två orsaker till opinionstappet; januariavtalet och den ökande gängkriminaliteten.</p>
      <p>
        <b>Vad tänker du om det?</b>
      </p>
      <p>– De förlorar ju i princip lika många röster till vänstern. Det är sannolikt mest på grund av januariavtalet. Gängkriminaliteten är bara ett symptom på hur samhället utvecklats. Det är klart att det är väldigt illa och vi måste göra något åt det på kort sikt. Men ska vi göra något åt det långsiktigt handlar det inte om att bekämpa gängkriminalitet, då handlar det om att bekämpa splittring, segregation och jobba för sammanhållning och gemenskap igen. Deras analys är för grund. Jag tror att det handlar om att människor inte känner igen sig i sitt eget land, säger Jimmie Åkesson. </p>
      <p><a href="https://www.dn.se/nyheter/politik/ewa-stenberg-valkomna-till-sveriges-nya-maktparti/"><b>Läs Ewa Stenbergs analys:</b> Välkommen till det nya maktpartiet</a> </p>
      <p> </p>
      <details>
        <summary>Fakta. Ny politik på SD:s landsdagar</summary>
        <p>SD är nu för samkönades rätt att adoptera.</p>
        <p>Partiet accepterar nuvarande abortlag.</p>
        <p>Begreppet ”nedärvd essens” slopas i principprogrammet. </p>
        <p>Förbudet mot dubbla medborgarskap stryks.</p>
        <p>Förslaget om frivillig inkomstdelning mellan makar slopas.</p>
        <p>Asylmottagandet ska minimeras och flyktingmottagande ska endast ske genom FN:s kvotsystem.</p>
        <p>Stärkt möjlighet att utvisa till tredje land.</p>
        <p>Skärpt arbetskraftsinvandring. </p>
        <p>Skärpta krav för medborgarskap som dessutom ska kunna återkallas.</p>
        <p>Betald polisutbildning.</p>
        <p>Utökad möjlighet till hemliga tvångsmedel.</p>
        <p>Kriminalisera deltagande i kriminella organisationer.</p>
        <p>Ökad kameraövervakning.</p>
        <p>Visitationszoner där polisen får kontrollera utan konkret brottsmisstanke.</p>
        <p>Kronvittnessystem och anonyma vittnen. </p>
        <p>Slopad mängdrabatt och ungdomsrabatt.</p>
        <p>Förvaringsdom för notoriska återfallsförbrytare.</p>
        <p>Slopa övre åldersgränser för mammografi och screening av livmodershalscancer.</p>
        <p>Partistyrelsen ska utreda frågan om dödshjälp.</p>
        <p>Källa: TT/Sverigedemokraterna</p>
      </details>
    </article>
  </body>
</html>