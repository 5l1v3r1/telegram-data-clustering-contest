<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/grupes-man-go-nare-gabija-sruogiute-stasiene-dievina-saldumynus-ne-dienos-be-deserto.efe2db77-0b74-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-23T11:05:00+00:00"/>
    <meta property="og:title" content="Grupės „Man-go“ narė Gabija Sruogiūtė-Stašienė dievina saldumynus: nė dienos be deserto"/>
    <meta property="og:description" content="„Gaminti desertus rankos pačios tiesiasi“, – prisipažįsta grupės „Man-go“ narė Gabija Sruogiūtė-Stašienė (26). Saldumynus ji be galo mėgsta ir ragauti."/>
  </head>
  <body>
    <article>
      <h1>Grupės „Man-go“ narė Gabija Sruogiūtė-Stašienė dievina saldumynus: nė dienos be deserto</h1>
      <address><time datetime="2019-11-23T11:05:00+00:00">23 Nov 2019, 11:05</time> by <a rel="author">REMIGIJA PAULIKAITĖ</a></address>
      <p>
        <b>„Gaminti desertus rankos pačios tiesiasi“, – prisipažįsta grupės „Man-go“ narė Gabija Sruogiūtė-Stašienė (26). Saldumynus ji be galo mėgsta ir ragauti.</b>
      </p>
      <p>Gabija yra smaližė visą gyvenimą. Tačiau gaminti saldėsius ir apskritai šeimininkauti ėmė tik palikusi tėvų namus. Juokiasi, kad pradėjusi gyventi su dabartiniu vyru krepšininku Mindaugu Stašiu skambindavo mamai klausti, kaip ruošti vieną ar kitą patiekalą. </p>
      <p>Kepti tortus ją paskatino studijų draugė – aiškino, kad tai nėra taip sudėtinga, kaip galbūt atrodo. Tuo įsitikino ir pati atlikėja: pabandžiusi sukurti gardų ir gražų tortą pajuto didžiulį malonumą. Taip pat pamatė – bent jau jai reikia daug laiko ir ramybės, kad kepinys pavyktų, įspūdingai atrodytų. Todėl kai kas nors užsimena, kad geriausia dovana būtų Gabijos keptas tortas, ji negali pažadėti, jog saldžią dovaną tas žmogus tikrai gaus. Paskubomis tokie dalykai nedaromi, o pastaruoju metu laisvalaikio Gabija turi nedaug, nes prasidėjo „Man-go“ dvidešimtmečiui skirtas koncertų turas.  </p>
      <figure>
        <img src="https://www.zmones.lt/photo/facf685e-9fe6-11e9-86a7-aa000054c883/1200x750sp757816/gabijos-sruogiutes-ir-mindaugo-stasio-vestuves-5d208f98eda912-56555824.jpeg"/>
        <figcaption>Gabijos Sruogiūtės ir Mindaugo Stašio vestuvės</figcaption>
      </figure>
      <p>Pamačiusi įdomų torto receptą atlikėja mielai išbando. Jai gardžiausi – šokoladiniai, karameliniai kepiniai. „Tortai su rūgštele – ne man, – juokiasi. – Turi būti saldu.“</p>
      <p>Kokį nors desertą ji suvalgo kasdien – kitaip savo gyvenimo neįsivaizduoja. Sutuoktinis nėra toks smaguris. Tačiau Gabija geba ruošti ne tik desertus. Sako, kad didžiausi jos priešai virtuvėje – rutina ir nuobodulys, todėl jei jau ruošia vakarienę, stengiasi, kad tai būtų kas nors įdomesnio, nekasdieniško.</p>
      <p>„Esu smulkmeniška. Man patinka šeimininkauti atsipalaidavus, – pasakoja gaminanti tada, kai nespaudžia laikas. – Visuomet daug dėmesio skiriu estetinei ne tik deserto – bet kokio patiekalo pusei. Dekoruoti man – dar didesnis džiaugsmas.“</p>
      <p>
        <b>Tortas „Snickers“</b>
      </p>
      <p>
        <b>
          <i>Biskvitui:</i>
        </b>
      </p>
      <ul>
        <li>2 dideli kiaušiniai</li>
        <li>200 g cukraus</li>
        <li>1 šaukštelis vanilinio cukraus</li>
        <li>1 žiupsnelis druskos</li>
        <li>200 g karamelizuoto sutirštinto pieno „Rududu“</li>
        <li>200 g riebios grietinės</li>
        <li>200 g miltų</li>
        <li>2 šaukšteliai kepimo miltelių</li>
      </ul>
      <p>
        <b>
          <i>Karameliniam kremui:</i>
        </b>
      </p>
      <ul>
        <li>200 g karamelizuoto sutirštinto pieno „Rududu“</li>
        <li>100 g kambario temperatūros sviesto</li>
        <li>150 g sūdytų ir kepintų žemės riešutų</li>
      </ul>
      <p>
        <b>
          <i>Grietinėlės kremui:</i>
        </b>
      </p>
      <ul>
        <li>400 g atšaldytos riebios grietinėlės</li>
        <li>40 g cukraus</li>
        <li>1 šaukštelis vanilinio cukraus</li>
        <li>keli šaukštai šokoladinio lazdynų riešutų kremo „Nutella“</li>
      </ul>
      <p>
        <b>
          <i>Torto glaistui:</i>
        </b>
      </p>
      <ul>
        <li>200 g kambario temperatūros sviesto</li>
        <li>1 šaukštelis vanilinio cukraus</li>
        <li>½ indelio saldinto sutirštinto pieno</li>
        <li>keli šaukštai kakavos atspalviui suteikti</li>
      </ul>
      <p>Pirmiausia Gabija imasi biskvitų: kiaušinius išplaka su cukrumi, vanile, druska. Į gautą masę deda karamelizuotą sutirštintą pieną ir grietinę. Plaka, kol tešla tampa vientisa. Po truputį maišydama suberia miltus bei kepimo miltelius.</p>
      <figure>
        <img src="https://www.zmones.lt/photo/9a5bb41a-0b75-11ea-9fe0-aa000054c883/1200x750s/gabijos-sruogiutes-stasienes-gamintas-tortas-snickers-i-sivakovo-nuotr-5dd503078893b8-91510978.jpeg"/>
        <figcaption>Gabijos Sruogiūtės-Stašienės gamintas tortas „Snickers“ / I. Sivakovo nuotr.</figcaption>
      </figure>
      <p>Tešlą padalija į dvi dalis. Orkaitę įkaitina iki 180–200 laipsnių. 24 centimetrų skersmens skardoje iškepa vieną biskvitą, paskui – antrą. Kiekvienas kepa 30–40 minučių.</p>
      <p>Biskvitus padalija per pusę – išeina keturi blynai.</p>
      <p>Kol biskvitas kepa, galima ruošti torto pertepimus. Karameliniam kremui skirtą sutirštintą pieną išsuka su sviestu iki vientisos masės. Suberia riešutus ir išmaišo.</p>
      <p>Kitam kremui grietinėlę išplaka iki standumo kartu su cukrumi ir vaniliniu cukrumi. Įmaišo kelis šaukštus šokoladinio lazdynų riešutų kremo.</p>
      <p>Galima formuoti tortą. Į paruoštą tortinę šeimininkė kloja biskvitą, ant jo užtepa pusę grietinėlės kremo. Deda antrą biskvitą ir tepa visą karamelinį kremą. Kloja trečią ir tepa likusį grietinėlės kremą. Ant viršaus deda paskutinį, ketvirtą, biskvitą ir tortas keliauja į šaldytuvą sustingti.</p>
      <p>Dabar Gabija ruošia glaistą. Sviestą išsuka su vaniliniu cukrumi, kol pasidaro purus. Į išplaktą masę po truputį pila sutirštintą pieną. Gerai išmaišo, įberia kelis šaukštus kakavos, vėl išmaišo. Kremą porai valandų deda į šaldytuvą, kad taptų tvirtesnis.</p>
      <p>Sustingusį tortą mentele aptepa glaistu. Viršų puošia kaskart vis kitaip – kaip padiktuoja fantazija: šokoladu, riešutais, batonėlių „Snickers“ gabaliukais.</p>
    </article>
  </body>
</html>