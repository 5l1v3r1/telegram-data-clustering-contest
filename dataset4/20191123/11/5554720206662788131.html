<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/minor-cousins-gangraped-in-bareilly/273493/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-23T11:10:53+00:00"/>
    <meta property="og:title" content="बरेली में दो नाबालिग बहनों के साथ गैंगरेप, छह आरोपी गिरफ्तार"/>
    <meta property="og:description" content="बरेली के बहेड़ी थाना क्षेत्र में दो नाबालिग बहनों के साथ कथित रूप से गैंगरेप का मामला सामने आया है। पुलिस ने इस संबंध में छह आरोपियों को गिरफ्तार किया है"/>
  </head>
  <body>
    <article>
      <h1>बरेली में दो नाबालिग बहनों के साथ गैंगरेप, छह आरोपी गिरफ्तार</h1>
      <address><time datetime="2019-11-23T11:10:53+00:00">23 Nov 2019, 11:10</time> by <a rel="author">JKR Staff</a></address>
      <p>देश में कड़े कानून बनने के बावजूद भी मासूम बच्चियों और महिलाएं से रेप व छेड़छाड़ के मामलों में लगातार बढ़ोतरी हो रही है, आए दिन कोई न कोई वारदात हमें शर्मसार कर देती है। ऐसा ही एक और मामला सामने आया है। उत्तर प्रदेश के बरेली जिले के बहेड़ी थाना क्षेत्र में दो नाबालिग बहनों के साथ कथित रूप से गैंगरेप का मामला सामने आया है।</p>
      <figure>
        <img src="http://www.jantakareporter.com/wp-content/uploads/2019/11/bareilly.png"/>
        <figcaption>फोटो: सोशल मीडिया</figcaption>
      </figure>
      <p>पुलिस ने इस संबंध में छह आरोपियों को गिरफ्तार किया है, जबकि दो अन्य आरोपी फरार हैं। पुलिस ने इस मामले में पांच नामजद लोगों के खिलाफ मुकदमा दर्ज कर विवेचना शुरू की थी, हालांकि बाद में तीन नाम और सामने आए। फिलहाल, पुलिस गिरफ्तार आरोपियों से पूछताछ कर मामले की जांच कर रही हैं।</p>
      <p>समाचार एजेंसी भाषा की रिपोर्ट के मुाबिक, बरेली के पुलिस अधीक्षक (ग्रामीण) संसार सिंह ने शनिवार को बताया, “विवेचना में तीन अन्य लोगों के नाम भी सामने आए, जिसके बाद आरोपियों की संख्या आठ हो गई। छह आरोपियों को गिरफ्तार कर लिया गया है।” पीड़िता के परिवार वालों ने यह आरोप भी लगाया है कि आरोपियों ने कथित रूप से गैंगरेप करने के दौरान पीड़िता का वीडियो बनाया और उसे वायरल कर दिया।</p>
      <p>पुलिस ने बताया कि वारदात में इस्तेमाल किया गया तमंचा और मोबाइल बरामद कर लिया गया है। इस मामले में दो आरोपी फरार है, जिनकी पुलिस तलाश कर रही है।</p>
    </article>
  </body>
</html>