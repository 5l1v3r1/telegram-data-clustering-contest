<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/clk-lekari-nedostali-za-sest-let-zaplacenu-peci-za-5-5-mld-kc/1824358?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T11:06:00+00:00"/>
    <meta property="og:title" content="ČLK: Lékaři nedostali za šest let zaplacenu péči za 5,5 mld. Kč"/>
    <meta property="og:description" content="Brno - Ambulantní lékaři podle České lékařské komory (ČLK) nedostali za šest let zaplacenu péči za zhruba 5,5 miliardy korun. Pojišťovny podle prezidenta komory Milana Kubka nerespektují vyhlášky, přičemž zůstatky na účtech pojišťoven stále rostou. Kubek to dnes řekl na sjezdu komory v Brně."/>
  </head>
  <body>
    <article>
      <h1>ČLK: Lékaři nedostali za šest let zaplacenu péči za 5,5 mld. Kč</h1>
      <address><time datetime="2019-11-23T11:06:00+00:00">23 Nov 2019, 11:06</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Ambulantní lékaři podle České lékařské komory (ČLK) nedostali za šest let zaplacenu péči za zhruba 5,5 miliardy korun. Pojišťovny podle prezidenta komory Milana Kubka nerespektují vyhlášky, přičemž zůstatky na účtech pojišťoven stále rostou. Kubek to dnes řekl na sjezdu komory v Brně.</p>
      <p>Komora z dat zdravotních pojišťoven porovnala počet výkonů uznaných pojišťovnami podle seznamu zdravotních výkonů a skutečné úhrady od pojišťoven. "Ty propady jsou značné. Nejpostiženější skupinou jsou ambulantní specialisté, kdy za šest let bylo nezaplaceno 5,5 miliardy, což jsou čtyři procenta veškeré péče," uvedl Kubek. Jde o čísla od roku 2012 do roku 2017, přičemž v roce 2017 šlo podle Kubka o nezaplacené 1,3 miliardy. "Samozřejmě jsou individuální rozdíly mezi poskytovateli, jsou rozdíly mezi jednotlivými skupinami i odbornostmi," uvedl Kubek.</p>
      <p>Pojišťovny podle něj neplatí podle seznamu zdravotních výkonů, přičemž zůstatky na jejich účtech rostou. Uvedl, že jen za rok 2018 na jejich účtech přibylo 14,5 miliardy korun, a to z 30,5 miliardy v roce 2017. Schválené plány podle pojišťoven přitom podle něj počítaly s růstem 1,7 miliardy korun. "Plánovaly 1,7 miliardy, uspořily 14,5 miliardy. Na kom je mohly uspořit? Na pacientech a nás, na nikom jiném uspořit nemohly," uvedl Kubek.</p>
      <p>Zůstatek peněz na účtech zdravotních pojišťoven by podle Kubka měl výrazně růst i letos. "Odhad, který na jednání prezentoval předseda vlády, je, že na konci letošního roku to bude 65 miliard korun, které se budou válet na účtech zdravotních pojišťoven. Šedesát pět miliard, které si občané zaplatili na zdravotní péči, kterou nedostali nebo kterou dostali v jiné kvalitě," řekl Kubek.</p>
      <p>Česká lékařská komora je samosprávná profesní organizace s povinným členstvím. Má zhruba 52.200 členů, z nichž asi 43.000 je aktivních lékařů. Komora dohlíží na to, aby lékaři vykonávali své povolání odborně, v souladu s etikou a zákony. Zaručuje odbornost členů a potvrzuje splnění podmínek k výkonu lékařského povolání. Zároveň vede seznam členů a hájí jejich práva a profesní zájmy.</p>
      <p>
        <b>Rekonstrukce Domu lékařů vyjde lékařskou komoru na 58,2 mil. Kč</b>
      </p>
      <p>Rekonstrukce budovy České lékařské komory (ČLK) v Drahobejlově ulici v Praze 9 vyjde na 58,2 milionu Kč. Komora teď v listopadu podepsala smlouvu o dílo a předala staveniště. Hotovo by mělo být v polovině října 2020, řekl dnes Kubek na jejím sjezdu v Brně. Loni na sjezdu komora odhadovala, že za rekonstrukci zaplatí 44 milionů korun. Budovu komora zakoupila předloni pro své nové sídlo, bude se nazývat Dům lékařů. V objektu budou kanceláře, školicí centrum i archiv komory.</p>
      <p>Podle Kubka bylo osloveno deset stavebních firem, z toho šest jich projevilo o zakázku zájem. Do užšího výběru postoupily čtyři nabídky, a to v rozpětí od 52,8 milionu korun do 64,9 milionu korun. Komora vybrala druhou nejlevnější.</p>
      <p>Zakoupení pětipatrové budovy schválil předloňský sjezd. Za budovu ČLK zaplatila 97 milionů korun, přičemž na 57 milionů si vzala hypotéku na 15 let. Budova byla v 90. letech zrekonstruovaná pro administrativní účely.</p>
      <p>V objektu bylo původně 19 nájemců, s nimiž komora ukončila smlouvy do letošního jara, protože podle odborníků nešlo budovu rekonstruovat za provozu. "Ukázalo se, že původní představa rekonstruovat dům za provozu, byla naivní, protože taková rekonstrukce by byla dlouhá, drahá a nebyla by pořádná," uvedl Kubek.</p>
      <p>Komora dnes také schvalovala úvěr, který si vezme na rekonstrukci, půjde o 50 milionů korun. Někteří z delegátů s dalším zadlužováním komory nesouhlasili. O rekonstrukci delegáti debatovali dlouhé desítky minut. Podle Kubka komora už jen na nákupu domu vydělala. Uvedl, že realitní firma, od které dům kupovala, je objekt nyní ochotna prodávat za 125 milionů korun. "Je nutné to brát s rezervou, třeba by se kupec nenašel, ale je jasné, že jsme na té koupi neprodělali," uvedl Kubek. Doplnil, že kdyby bylo nejhůř, dům se vždy dá prodat. Pro úvěr nakonec bylo 240 delegátů ze 300.</p>
      <p>Dům lékařů se stane sídlem komory, budou v něm kanceláře, školicí centrum i archiv komory. Cílem je přispět tak ke sjednocování lékařského stavu.</p>
    </article>
  </body>
</html>