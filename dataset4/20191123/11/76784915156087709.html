<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/kezilabda/2019/11/23/kezilabda_noi_valogatott_del-korea/"/>
    <meta property="og:site_name" content="Index.hu"/>
    <meta property="article:published_time" content="2019-11-23T11:27:00+00:00"/>
    <meta property="og:title" content="Korea ellen javított a vb-re készülő női kéziválogatott"/>
    <meta property="og:description" content="Szerbia ellen zárják majd a felkészülési tornát. A vb-n az olimpiai selejtezőért játszanak."/>
  </head>
  <body>
    <article>
      <h1>Korea ellen javított a vb-re készülő női kéziválogatott</h1>
      <address><time datetime="2019-11-23T11:27:00+00:00">23 Nov 2019, 11:27</time> by <a rel="author" href="https://index.hu/szerzo/koroknai_gergely" target="_blank">-kg-</a></address>
      <p>Egy győzelem, egy vereség, így áll két mérkőzés után a magyar női kézilabda-válogatott a Japánban rendezendő világbajnokságra felkészítő Szöul-kupán, ahol az oroszoktól elszenvedett pénteki vereség után Dél-Korea 31-25-ös legyőzésével folytatta Kim Rasmussen csapata.</p>
      <p>Rasmussen <a href="https://index.hu/sport/kezilabda/2019/11/22/magyar-orosz_noi_kezi_vereseg_felkeszules/">a világbajnok oroszok elleni vereség után</a> azt kifogásolta, hogy a csapat mindkét félidőt gyengén kezdte, Dél-Korea ellen viszont nem volt ilyen gond, igaz, hiába kezdtek jól, a védekezés romlásával visszaesett a magyar csapat teljesítménye, és Korea 9-7-re elhúzott. A folytatásban javult a magyar teljesítmény, így a szünetre 14-13-as vezetéssel mentek, míg a második félidőben fokozatosan elhúztak, volt, hogy 8 góllal is vezettek, majd végül hat góllal nyertek.</p>
      <p>A legjobb magyar góllövő a keretbe <a href="https://index.hu/sport/kezilabda/2019/11/12/a_valogatottrol_onkent_lemondo_jatekos_is_a_kezi-vb-re_utazo_noi_keretben/">hosszabb kihagyás után visszatérő Kovács Anna volt 6 góllal</a>, mögötte Háfra Noémi és Klujber Katrin jöttek 5-5 góllal.</p>
      <p>Ez volt magyar és a dél-koreai válogatott 25. mérkőzése egymás ellen, a mérleg 12 magyar győzelem, 2 döntetlen és 11 koreai siker.</p>
      <p>A Szöul-kupán Szerbia ellen zár hétfőn a magyar csapat, majd jövő szombaton Kazahsztán ellen kezdik meg a világbajnokságot.</p>
      <p>
        <b>Magyarország-Koreai Köztársaság 31-25 (14-13)</b>
      </p>
      <p>a magyar gólszerzők: Kovács A. 6, Háfra, Klujber 5-5, Schatzl, Faluvégi 3-3, Kovacsics, Márton G., Pásztor, Tóth G. 2-2, Vámos 1</p>
    </article>
  </body>
</html>