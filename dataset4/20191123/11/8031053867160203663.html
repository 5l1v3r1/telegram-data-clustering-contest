<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b5%cf%81%ce%af%ce%b5%cf%81%ce%b3%ce%b1-%cf%84%ce%b1-%cf%80%ce%bf%ce%bb%ce%b9%cf%84%ce%b9%ce%ba%ce%ac-%ce%ba%ce%b1%ce%b9-%ce%b4%ce%b9%cf%80%ce%bb%cf%89%ce%bc%ce%b1%cf%84%ce%b9%ce%ba%ce%ac.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T11:10:45+00:00"/>
    <meta property="og:title" content="Περίεργα τα πολιτικά και διπλωματικά παιχνίδια στην Ουάσιγκτον: Ο «πόλεμος» για τις κυρώσεις, η Αρμενική Γενοκτονία και ο Ερντογάν στη μέση"/>
    <meta property="og:description" content="Είναι περίεργα τα πολιτικά και διπλωματικά πράγματα στην Ουάσιγκτον. Αρκετοί άνθρωποι οσμίζονται καταιγιστικές εξελίξεις, την ίδια στιγμή που άλλοι επιμένουν να πιστεύουν ότι ο πρόεδρος της Τουρκίας, Ταγίπ Ερντογάν έχει δεμένο «αλυσοπόδαρα» τον Ντόναλντ Τραμπ. Η ενημέρωση του υψηλόβαθμου αξιωματούχου την Πέμπτη το απόγευμα υποψίασε τους πολιτικούς και διπλωματικούς παρατηρητές ότι μπορεί η Αμερική να ξεπέρασε τα όρια της με τον Ερντογάν. Είναι κάτι, βεβαίως, που δεν το βλέπουμε ακόμα διά γυμνού οφθαλμού."/>
  </head>
  <body>
    <article>
      <h1>Περίεργα τα πολιτικά και διπλωματικά παιχνίδια στην Ουάσιγκτον: Ο «πόλεμος» για τις κυρώσεις, η Αρμενική Γενοκτονία και ο Ερντογάν στη μέση</h1>
      <address>
        <time datetime="2019-11-23T11:10:45+00:00">23 Nov 2019, 11:10</time>
      </address>
      <p>
        <b>Είναι περίεργα τα πολιτικά και διπλωματικά πράγματα στην Ουάσιγκτον. Αρκετοί άνθρωποι οσμίζονται καταιγιστικές εξελίξεις, την ίδια στιγμή που άλλοι επιμένουν να πιστεύουν ότι ο πρόεδρος της Τουρκίας, Ταγίπ Ερντογάν έχει δεμένο «αλυσοπόδαρα» τον Ντόναλντ Τραμπ. Η ενημέρωση του υψηλόβαθμου αξιωματούχου την Πέμπτη το απόγευμα υποψίασε τους πολιτικούς και διπλωματικούς παρατηρητές ότι μπορεί η Αμερική να ξεπέρασε τα όρια της με τον Ερντογάν. Είναι κάτι, βεβαίως, που δεν το βλέπουμε ακόμα διά γυμνού οφθαλμού.</b>
      </p>
      <p>Έχουμε υποψίες, αλλά επειδή ο κ. Τραμπ συγχώρησε άπειρες φορές τις αντιαμερικανικές ενέργειες του προέδρου της Τουρκίας, κρατάμε πολύ μικρό καλάθι. Όμως, στην Αμερική, αστάθμητοι παράγοντες μπορούν να επηρεάσουν σημαντικές αποφάσεις της υπερδύναμης. Εάν, όντως, η Αίγυπτος, η Ινδία και η Σαουδική Αραβία έστειλαν μήνυμα στο Λευκό Οίκο ότι από τη στιγμή που δεν τιμωρείται η Τουρκία για την αγορά των S-400, θα αγοράσουμε και εμείς, τότε το διπλωματικό παιγνίδι αλλάζει άρδην. Ας το θέσουμε το θέμα διαφορετικά: Η απόφαση του κ. Τραμπ να μην τιμωρήσει την Τουρκία του Ερντογάν για την αγορά του ρωσικού συστήματος, άνοιξε την όρεξη και σε άλλους συμμάχους των Ηνωμένων Πολιτειών, που χωρίς φόβο θα κάνουν ακριβώς ότι και η κατοχική δύναμη. Θυμίζω τι είπε ο ανώτερος αξιωματούχος του Στέιτ Ντιπάρτμεντ. όΤι οι ΗΠΑ θα ανεχθούν την αγορά των …Καλασνίκοφ, διότι δεν αποτελούν κίνδυνο για την Αμερική και τους συμμάχους τους. Άλλωστε, η Αμερική έχει γεμίσει με το ρωσικό αυτόματο, που έχει εξελιχθεί σε αγαπημένο όπλο των ναρκεμπόρων… Είναι άλλο, λοιπόν, το Καλασνίκοφ, και άλλοι οι S-400 και τα Su-35.</p>
      <p>του Μιχάλης Ιγνατίου</p>
      <p>Οι καλοί λογαριασμοί κάνουν τους καλούς φίλους, γράφει το ethnos.gr. Έτσι, το Πεντάγωνο και το Στέιτ Ντιπάρτμεντ, είπαν στους Ινδούς, τους Αιγύπτιους και τους Σαουδάραβες, αυτό που έπρεπε να έχουν ήδη κάνει στους Τούρκους: Η αγορά των S-400 και των Su-35, οδηγεί σε κυρώσεις στη βάση του νόμου CAATSA. Αυτή η εξέλιξη, που αποκαλύφθηκε στην ενημέρωση του ανώτερου αξιωματούχου του Στέιτ Ντιπάρτμεντ, είναι οδηγός για όσες χώρες επιθυμούν να ενισχύσουν το οπλοστάσιο τους με ρωσικά συστήματα. Ο πρόεδρος Τραμπ, που έχει ταχθεί στην ουσία εναντίον των αμερικανικών συμφερόντων σε σχέση με την Τουρκία -από την οποία έχει οικονομικά οφέλη- άνοιξε το δρόμο και σε άλλες χώρες, για να προμηθευτούν ρωσικά οπλικά συστήματα.</p>
      <p>Κοντά σε όλα αυτά, έχουμε και τους γερουσιαστές που επιμένουν στις κυρώσεις για την Τουρκία και στην αναγνώριση της Αρμενικής Γενοκτονίας. Το βρώμικο παιγνίδι του Λευκού Οίκου και ορισμένων γερουσιαστών, έχει πεισμώσει τους Αμερικανούς νομοθέτες. Όσοι γνωρίζουμε τον γερουσιαστή Ρόμπερτ Μενέντεζ, είμαστε βέβαιοι ότι θα σταματήσει μόνο όταν επιτευχθούν οι στόχοι. Και δεν είναι μόνος του. Πολλοί Ρεπουμπλικάνοι νομοθέτες τον ακολουθούν πιστά. Διότι είναι γνήσιος άνθρωπος και πολιτικός… Ο Ρεπουμπλικάνος συνάδελφός του, Ντέιβιντ Περντού, μπλόκαρε την ψηφοφορία στη γερουσία που θα αναγνώριζε επισήμως ως γενοκτονία τη μαζική δολοφονία Αρμενίων από την Οθωμανική Αυτοκρατορία μεταξύ των ετών 1915 και 1923. Πρόκειται για μία απαράδεκτη ενέργεια, διότι εκτελεί διατεταγμένη υπηρεσία. Εξυπηρετεί σε αυτή τη φάση τον Λευκό Οίκο. Ο Perdue δήλωσε ότι δεν είναι η κατάλληλη στιγμή για να υιοθετήσει το ψήφισμα για την αναγνώριση της Γενοκτονίας. Και πότε θα είναι άραγε… Άστε που ο συγκεκριμένος δεν έχει την παραμικρή ιδέα για το θέμα…</p>
      <p>Ο Ρόμπερτ Μενέντεζ, ο οποίος ζήτησε τη συγκατάθεσή όλων των συναδέλφων του για να περάσει το ψήφισμα, δήλωσε ότι δεν θα ανεχτεί την απόρριψη και θα συνεχίσει τις προσπάθειές του, ώστε και η Γερουσία να καταδικάσει τα φρικτά εγκλήματα των Τούρκων εναντίον των Αρμενίων. Ως γνωστό, ο επίσης Ρεπουμπλικάνος γερουσιαστής Lindsey Graham μπλόκαρε το ψήφισμα στις 13 Νοεμβρίου μετά από συνάντηση που είχε στο Όβαλ Όφις με τον πρόεδρο της Τουρκίας, παρουσία του κ. Ντόναλντ Τραμπ. Έχει ειπωθεί και δεν έχει διαψευστεί ότι ο Αμερικανός πρόεδρος και οι γερουσιαστές έπαιξαν ένα παιγνίδι στον Ερντογάν. Αμφιβάλλω…</p>
      <p>Να θυμίσω ότι η Βουλή των Αντιπροσώπων των ΗΠΑ ψήφισε τον Οκτώβριο παρόμοιο ψήφισμα με συντριπτική πλειοψηφία δείχνοντας ότι ο θυμός και η οργή στην Ουάσιγκτον αυξήθηκε για τον Τούρκο πρόεδρο λόγω της στρατιωτικής εισβολής της Τουρκίας στη βόρεια Συρία και της εθνοκάθαρσης εναντίον των κουρδικών δυνάμεων, που είναι οι σύμμαχοι των Αμερικανών εναντίον των τζιχαντιστών του Ισλαμικού Κράτους. Εάν η Γερουσία ψηφίσει υπέρ της Γενοκτονίας και των κυρώσεων εναντίον της Τουρκίας, είναι ως να γύρισε ο κόσμος …ανάποδα. Αρκετοί άνθρωποι στην Ουάσιγκτον, άρχισαν τις τελευταίες μέρες να πιστεύουν ότι αυτό θα συμβεί. Μακάρι… Διότι είναι το δίκαιο και το σωστό. Η Αμερική το χρωστά στους Αρμενίους. Πρέπει να αναγνωρίσει τη Γενοκτονία. Και επίσης, πρέπει να επιβληθούν οι κυρώσεις στην Τουρκία. Η κατοχική δύναμη δεν είναι πλέον σύμμαχος των Ηνωμένων Πολιτειών. Είναι ο «Δούρειος Ίππος» στην καρδιά της Δυτικής Συμμαχίας…</p>
    </article>
  </body>
</html>