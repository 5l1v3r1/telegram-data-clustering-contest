<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/bundesliga/borussia-dortmund-lucien-favre-pozostaje-trenerem-po-remisie-z-sc-paderborn/2371b6r"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T11:34:35+00:00"/>
    <meta property="og:title" content="Favre zostaje, ale na jak długo. Otrzymał jeszcze jedną szansę"/>
    <meta property="og:description" content="Mimo wpadki z SC Paderborn (3:3) Lucien Favre nadal będzie trenerem Borussi Dortmund. Hans-Joachim Watzke i Michael Zorc zdecydowali się dać szkoleniowcowi jeszcze jedną szansę na trwających do godziny 0:22 rozmowach po spotkaniu. Jak i czy z niej skorzysta przekonamy się w środę po meczu z FC Barceloną w Lidze Mistrzów."/>
  </head>
  <body>
    <article>
      <h1>Favre zostaje, ale na jak długo. Otrzymał jeszcze jedną szansę</h1>
      <address><time datetime="2019-11-23T11:34:35+00:00">23 Nov 2019, 11:34</time> by <a rel="author" href="https://www.przegladsportowy.pl/autorzy/szymon-piorek" target="_blank">Szymon Piórek</a></address>
      <p>
        <b>Mimo wpadki z SC Paderborn (3:3) Lucien Favre nadal będzie trenerem Borussi Dortmund. Hans-Joachim Watzke i Michael Zorc zdecydowali się dać szkoleniowcowi jeszcze jedną szansę na trwających do godziny 0:22 rozmowach po spotkaniu. Jak i czy z niej skorzysta przekonamy się w środę po meczu z FC Barceloną w Lidze Mistrzów.</b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>To z pewnością nie jest sezon trenerów topowych drużyn. Swoje posady stracili już Niko Kovač w Bayernie Monachium, czy Mauricio Pochettino w Tottenhamie Hotspur. Wciąż jednak mówi się o kolejnych zwolnieniach. Na liście znajdują się choćby Ernesto Valverde z FC Barcelony, czy Unai Emery z Arsenalu. Po kolejnej wpadce w Bundeslidze dołączył do niej Lucien Favre.</p>
      <p>Borussia Dortmund fatalnie zainaugurowała 12. kolejkę Bundesligi po przerwie reprezentacyjnej tylko remisując z ostatnim SC Paderborn 3:3. Mogło być jeszcze gorzej, gdyby utrzymał się wynik do przerwy, czyli 0:3. BVB było blisko przerwania doskonałej, piętnastoletniej passy bez porażki na Signal Iduna Park w piątek. W doliczonym czasie gry remis uratowało trafienie Marco Reusa.</p>
      <p>– Musimy przeprosić wszystkich kibiców, którzy oglądali nasz występ na stadionie. Nie wiem, dlaczego pozorowaliśmy grę w pierwszej połowie. Nie możemy więcej razy zaprezentować się tak jak teraz. Musimy zdecydowanie o tym porozmawiać. Trener zawsze nas kryje, lecz nie wtedy, gdy jesteśmy na boisku. Każdy z nas ma swój własny nos. My nawet nie wiemy jak naprawdę zakładać pressing. Wszyscy się powinni nad tym zastanowić. Musimy raczej o tym porozmawiać, a nie o trenerze – komentował na gorąco po meczu kapitan BVB.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>Długie rozmowy były, lecz już nie w szatni, a klubowym biurze. Favre trafił na dywanik do szefa Hansa-Joachima Watzkego i Michaela Zorca. – Proszę zrozumieć, że niewiele mówię zaraz po meczu. Powiem tylko tyle że pierwsza połowa była całkowicie nie do przyjęcia i że trzeba przeprosić widzów. Jutro też jest dzień – powiedział jeszcze przed spotkaniem ten drugi.</p>
      <p>Watzkemu i Zorcowi towarzyszyli klubowy prawnik Robin Steden, powiernik Watzkego Thilo Igwecks i jego syn Andre. Podobny skład miało zebranie w 2017 roku, gdy zwalniano Petera Bosza. Tym razem zainteresowane strony debatowało do 0:22. Obyło się jednak bez zmian na ławce trenerskiej.</p>
      <p>Favre otrzymał kolejną szansę. Wydaje się, że ostatnią. W środę Borussia mierzy się z Barceloną w Lidze Mistrzów. Może zapewnić sobie awans do fazy pucharowej. Aby tak się stało, szwajcarski szkoleniowiec musi pozbyć się łatki zamkniętego w sobie flegmatycznego taktyka i odważnie zaprowadzić porządek w rozpanoszonej szatni.</p>
      <p>W słowach Reusa po meczu widać dozę dystansu i obrony trenera. Można wyczytać, że winę za tak słabą pierwszą połowę ponoszą wyłącznie zawodnicy. Wprowadzone w przerwie i chwilę przed nią zmiany, odwróciły bieg wydarzeń i BVB zdołało zremisować. Nieco innego zdania po spotkaniu był Mats Hummels, który miał sporo za uszami z Paderborn.</p>
      <p>– Mogę jedynie powiedzieć, że lepiej wyglądamy w systemie 1-4-1-4-1 – oznajmił obrońca, po czym po głębszym namyśleć dodał: – Zostańmy tylko przy tym.</p>
      <p>
        <a href="https://www.elevensports.pl/">&gt;&gt; Oglądaj mecze Bundesligi w Eleven Sports</a>
      </p>
      <p>To kolejny dowód na rozłam w szatni. Jedni jak Reus są zwolennikami stylu Favre'a opartego na utrzymywaniu piłki i wysokim pressingu. Inni nie godzą się ze sposobem, jaki to osiąga, czyli niewieloma rotacjami. Niezadowolonych jest wielu. Mario Götze, Leonardo Balerdi, Mahmoud Dahoud, Marcel Schmelzer, Dan-Axel Zagadou, Jacob Bruun-Larsen, czy Thomas Delaney to grupka przeciwników Szwajcara. Pierwszy z nich powiadomił nawet władze klubu, że nie przedłuży kontraktu, jeśli szkoleniowcem pozostanie Favre.</p>
      <p>Takie zachowania są z pewnością reakcją na pewne pobłażania, że strony trenera. Jadon Sancho, który spóźnia się na zbiórki i treningi otrzymuje kary, nawet zawieszenia na mecz, lecz szkoleniowiec dalej na niego stawia, bowiem jest gwarantem goli i asyst, jak było to z Paderbornem. Podobnie rzecz ma się z Achrafem Hakimim, który otwarcie mówi, że nie zamierza pozostać w Dortmundzie po zakończeniu wypożyczenia. A w piątek jego zmiana odmieniła oblicze gry BVB.</p>
      <p>
        <a href="https://literia.pl/krzysztof-piatek-w-drodze-na-szczyt?utm_source=content&amp;utm_campaign=%5Bcontent%5D%5Bps%5Dpiatek">„Krzysztof Piątek. W drodze na szczyt”. Opowieść o młodym chłopaku, który miał marzenia. I nie bał się ich spełnić. Zamów już dziś! &gt;&gt;</a>
      </p>
      <p>Takich zachowań nie da się przewidzieć, lecz trener musi na nie odpowiednio reagować. U Favre'a z reakcją jest nieco na bakier, o co pretensje były do niego na początku sezonu. Wszystko miało się odmienić po spektakularnym powrocie w spotkaniu z Interem Mediolan, w którym Borussia przegrywała 0:2, a zwyciężyła 3:2. Niemniej jednak, po nich nastąpiła dotkliwa porażka 0:4 z Bayernem Monachium i kompromitujący remis z Paderbornem, które ponownie zachwiały pozycją Favre'a. Szwajcar ponownie znajduje się w poważnym kryzysie. Z dotychczasowych wychodził obronną ręką. Czy wyjdzie z kolejnego na tarczy czy z tarczą dowiemy się w najbliższych dniach.</p>
    </article>
  </body>
</html>