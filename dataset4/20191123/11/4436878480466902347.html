<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191568/mor/exeurodiputat/unio/francesc/gambus"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-23T11:00:00+00:00"/>
    <meta property="og:title" content="Mor l'exeurodiputat d'Unió Francesc Gambús"/>
    <meta property="og:description" content="Ha mort de forma sobtada al seu domicili de Brussel·les als 45 anys"/>
  </head>
  <body>
    <article>
      <h1>Mor l'exeurodiputat d'Unió Francesc Gambús</h1>
      <h2>Ha mort de forma sobtada al seu domicili de Brussel·les als 45 anys</h2>
      <address>
        <time datetime="2019-11-23T11:00:00+00:00">23 Nov 2019, 11:00</time>
      </address>
      <p>L'exeurodiputat català Francesc Gambús ha mort aquesta matinada a Brussel·les als 45 anys, segons ha pogut confirmar <b>NacióDigital.</b> Gambús va ser eurodiputat durant la legislatura anterior, entre el 2014 i el 2019, en representació d'Unió, i actualment treballava a la capital europea com a assessor del grup popular a la cambra.<br/><br/>Gambús havia centrat bona part de l'activitat parlamentària en la comissió de Medi Ambient i l'economia circular. A més, va ser Director General de Relacions Exteriors de la Generalitat entre el 2011 i el 2014, i regidor de Comerç i Consum a l'Ajuntament de Barcelona entre el 2010 i el 2011. Prèviament, havia estat assessor de l'eurodiputada Concepció Ferrer (1998-2004), havia treballat amb el grup de CiU al Congrés del Diputats (2005-2007) i havia estat cap de gabinet de Joana Ortega. Gambús estava casat i tenia quatre fills.<br/><br/>A través de Twitter, companys de partit i del món polític l'han volgut recordar, destacant especialment el seu europeisme i el seu caràcter democristià. Entre el qui ja han donat el condol a la família hi ha el secretari general d'Units per Avançar, Ramon Espadaler, i el president del PDECat, David Bonvehí, que s'ha mostrat "totalment consternat". També l'exministra Dolors Montserrat ha enviat una abraçada a la família de part dels eurodiputats del PPE.<br/> </p>
      <figure>
        <iframe data-src="https://twitter.com/Ramon_Espadaler/status/1198185689189437441?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>