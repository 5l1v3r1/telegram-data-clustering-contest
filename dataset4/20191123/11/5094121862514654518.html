<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/zajic-kraj-rekordmnoho-hlasi-myslivci-dravci-lov-hrabos-sezona-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T11:45:00+00:00"/>
    <meta property="og:title" content="Zajíců je rekordně mnoho, hlásí myslivci. Dravci lovili raději hraboše"/>
    <meta property="og:description" content="Lovecká sezona je v plném proudu. Od listopadu se už mohou střílet zajíci. Na mušce jsou v těchto dnech kromě nich také bažanti a divoká prasata. Myslivec Kamil Raboň už byl na dvou honech. U obce Miroslavské Knínice a v okolí Božic na Znojemsku. Podařilo se mu trefit zajíce i bažanta."/>
  </head>
  <body>
    <article>
      <h1>Zajíců je rekordně mnoho, hlásí myslivci. Dravci lovili raději hraboše</h1>
      <address><time datetime="2019-11-23T11:45:00+00:00">23 Nov 2019, 11:45</time> by <a rel="author">Jan Charvát</a></address>
      <p>„Drobné zvěři, bažantům a zajícům se oproti předchozím letům daří. I když po žních to vypadalo se zajíci ještě lépe. Ale i tak se jedná o velmi slušné počty. Na některých honech se nyní ulovilo i padesát zajíců, nárůst oproti minulosti je znatelný,“ řekl předseda Okresního mysliveckého spolku Znojmo.</p>
      <p>Vyšší počty zajíců zaznamenali ve svém revíru také myslivci z Rakvic. „Co se týká počtu ulovených zajíců, zatím to vypadá na nadstandardní sezonu ve srovnání s předchozími lety,“ poznamenal Radek Švarc rakvického mysliveckého spolku.</p>
      <figure>
        <img src="https://g.denik.cz/67/8f/blansko-ovocne-stromy-horizont-02_denik-150-3x2.jpg"/>
      </figure>
      <aside>
        <a href="https://blanensky.denik.cz/zpravy_region/dobrovolnici-vysazeli-v-moravskem-krasu-ovocne-stromy-jablone-i-oskeruse-20191123.html">Dobrovolníci vysázeli v Moravském krasu ovocné stromy. Jabloně i oskeruše Přečíst článek ›</a>
      </aside>
      <p>Podle údajů Českého statistického úřadu se v uplynulé lovecké sezoně, která začínala loni v dubnu a končila v březnu, ulovilo v Jihomoravském kraji přes osm tisíc tři sta zajíců. Nejvíc v celé republice. Na druhém místě byl kraj Vysočina z více než čtyřmi tisíci šesti sty ulovenými ušáky. Před deseti lety jich na jihu Moravy ale myslivci střelili přes třicet tisíc.</p>
      <p><b>Úlovky zvěře v kraji</b><br/>Počty kusů odstřelené zvěře od 1. 4. 2018 do 31. 3 2019 v Jihomoravském kraji<br/><b>Jeleni</b> 1 636<br/><b>Daňci</b> 2 006<br/><b>Mufloni</b> 926<br/><b>Srnčí</b> 12 746<br/><b>Černá zvěř</b> 11 254<br/><b>Zajíci</b> 8 368<br/><b>Kachny</b> 17 040<br/><b>Bažanti</b> 100 865<br/>Zdroj: Český statistický úřad</p>
      <p>Od té doby jejich stavy prudce klesly. „Na zvýšeném stavu zajíců a divokých bažantů se podle mého letos podepsalo extrémní přemnožení hlodavců na polích. Zejména hrabošů. Dravým ptáků a liškách stačilo lidově řečeno otevřít hubu a měli žrádlo. Byla to pro ně mnohem snazší kořist a zajíce nechali na pokoji,“ uvedl Raboň.</p>
      <p>Na jihu Moravy se v minulé sezoně dařilo i srnčímu. Ve statistkách figuruje v republice na druhém místě těsně za Jihočeským krajem. S bezmála třinácti tisíci skolenými kusy. Toto množství se drží v posledních letech přibližně ve stejné linii.</p>
      <p>Naopak prudce klesl počet ulovených divokých prasat. Po masivních odstřelech v minulosti kvůli jejich přemnožení a obavám z nákazy africkým morem jich v uplynulé sezoně myslivci v Jihomoravském kraji střelili přes jedenáct tisíc. O rok dříve to přitom bylo dvakrát tolik.</p>
      <p>Na řadě míst však bude jejich lov v blízké budoucnosti zřejmě problematický. Zejména v oblastech, které zničila kůrovcová kalamita. „Pokud taková místa zarostou náletovými dřevinami, budou mít prasata ideální úkryt a budou prakticky nestřelitelná. Z takových neprostupných houštin je nevyženeme ani se psy,“ nastínil možný problém jednatel Okresního mysliveckého spolku Jaroslav Zelený.</p>
      <figure>
        <img src="https://g.denik.cz/72/77/1-130329-karvina-dobrovolnik-senior-duchodce_denik-150-3x2.jpg"/>
      </figure>
      <aside>
        <a href="https://blanensky.denik.cz/zpravy_region/tezce-nemocni-pomoc-rodina-charita-hleda-dobrovolnici-20191123.html">Pomohou těžce nemocným i jejich rodinám. Charita hledá dobrovolníky Přečíst článek ›</a>
      </aside>
      <p>Velkým problémem jsou podle myslivců stále přibývající srážky motoristů se zvěří. Podzim patří mezi nejrizikovější období z celého roku.</p>
      <p>K nehodám vyjíždí policisté po celé jižní Moravě. Podle Srna indexu, který vydala pojišťovna Generali ve spolupráci s Centrem dopravního výzkumu, bylo v období od dubna do září téměř sedm set nehod se zvěří. „Nejčastější jsou srážky se srnčí zvěří, prasaty, zajíci a psy,“ popsala za centrum Veronika Valentová. Škody se v tomto období vyšplhaly téměř na osmadvacet milionů korun.</p>
      <p>Část zvěře padne v kraji také za oběť pytlákům. Před časem přišla obora Lesů České republika v katastru obce Bulhary o jednoho ze svých vládců. Trofejního jelena čtrnácteráka tam zastřelil neznámý pytlák. Mrtvé zvíře nechal na místě. „Jednalo se o trofejní kus. Škoda se mohla vyšplhat až na tři sta tisíc korun. Pytlákovi hrozí v případě dopadení až dva roky vězení,“ uvedla tehdy břeclavská policejní mluvčí Kamila Haraštová.</p>
      <figure>
        <img src="https://g.denik.cz/67/b5/park-po-hotelu-dukla-blanskos-03-clone_denik-150-3x2.jpg"/>
      </figure>
      <aside>
        <a href="https://blanensky.denik.cz/zpravy_region/kavarna-v-centru-blanska-bude-zrejme-az-pristi-rok-20191122.html">Kavárna v centru Blanska místo Dukly vznikne zřejmě až příští rok Přečíst článek ›</a>
      </aside>
    </article>
  </body>
</html>