<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/shchob-vshanuvati-hvilinoju-movchannja-kozhnogo-zagiblogo-u-golodomori-treba-13-rokiv-epifanij-641914.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T11:01:18+00:00"/>
    <meta property="og:title" content="Щоб вшанувати хвилиною мовчання кожного загиблого у Голодоморі, треба 13 років, – Епіфаній"/>
    <meta property="og:description" content="Вшануймо спільною молитвою пам’ять усіх жертв Голодомору – тих, хто загинув, хто терпів, хто постраждав – митрополит Київський"/>
  </head>
  <body>
    <article>
      <h1>Щоб вшанувати хвилиною мовчання кожного загиблого у Голодоморі, треба 13 років, – Епіфаній</h1>
      <address>
        <time datetime="2019-11-23T11:01:18+00:00">23 Nov 2019, 11:01</time>
      </address>
      <h4>Вшануймо спільною молитвою пам’ять усіх жертв Голодомору – тих, хто загинув, хто терпів, хто постраждав – митрополит Київський</h4>
      <p>Митрополит Київський і всієї України Епіфаній переконаний, що українці повинні згадувати жертв Голодомору-геноцициду і називати винуватців трагедії для того, щоб це масове вбивство людей ніколи не повторилося.</p>
      <p>Про це він зазначив на сторінці у <a href="https://www.facebook.com/1617049968510566/posts/2453211244894430/">Facebook</a> з нагоди День пам’яті жертв голодоморів.</p>
      <p>«Живучи сучасним життям, нам подекуди важко повною мірою осягнути глибину трагедії, яку пережили наші співвітчизники у минулому столітті, зрозуміти весь масштаб дії зла і злочинів проти людяності... Все це сталося через втілення в життя настанов безбожної, антилюдської ідеології більшовизму і сталінізму. Слава Богу, сьогодні ми можемо говорити правду і маємо це робити голосно, бо зло не повинне приховуватися, як це робилося раніше, впродовж десятиліть, режимом радянської влади. Ми маємо згадувати жертв Голодомору-геноциду, прямо називати винуватців трагедії для того, щоби це найжорстокіше сплановане масове вбивство людей ніколи більше не повторилося», – зазначив Епіфаній.</p>
      <p>Він також нагадав, що дослідники підрахували, що на те, щоб вшанувати хвилиною мовчання кожного із мільйонів загиблих у Голодоморі, знадобиться майже 5 000 діб, або понад 13 років.</p>
      <p>«Вшануймо спільною молитвою пам’ять усіх жертв Голодомору – тих, хто загинув, хто терпів, хто постраждав. І нехай подібна біда на нашій землі ніколи не повториться знову! Вічна пам’ять і вічний спокій душам загиблих від Голодомору-геноциду 1932-33 років!», – додав Епіфаній.</p>
      <figure>
        <img src="https://glavcom.ua/img/forall/users/116/11693/1574495982-507.jpg"/>
      </figure>
      <p>Як повідомлялося, <a href="https://glavcom.ua/news/sogodni-v-ukrajini-vshanovuyut-pamyat-zhertv-golodomoru-641870.html">у суботу, 23 листопада, в Україні відзначається День пам’яті жертв голодоморів.</a></p>
      <p>День пам’яті жертв голодоморів відзначається щорічно в четверту суботу листопада на підставі президентських указів 1998 та 2007 років.</p>
      <p>У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років – геноцид українського народу, здійснюваний тоталітарним комуністичним режимом СРСР.</p>
      <related>
        <a href="https://glavcom.ua/country/society/prezident-z-druzhinoju-vshanuvali-pam-jat-zhertv-golodomoru-1932-1933-rokiv-641890.html"/>
        <a href="https://glavcom.ua/economics/finances/ukrajintsi-zaplatjat-za-utrimannja-kozhnogo-narodnogo-deputata-345-tisjach-griven-doslidzhennja-641878.html"/>
        <a href="https://glavcom.ua/news/sogodni-v-ukrajini-vshanovuyut-pamyat-zhertv-golodomoru-641870.html"/>
      </related>
    </article>
  </body>
</html>