<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/greece/olympos-omorfies-alla-kai-sovaroi-kindynoi/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T11:16:14+00:00"/>
    <meta property="og:title" content="Όλυμπος : Ορειβατικός παράδεισος που κρύβει κινδύνους"/>
    <meta property="og:description" content="Όλυμπος : Ορειβατικός παράδεισος που κρύβει κινδύνους"/>
  </head>
  <body>
    <article>
      <h6 class="kicker">Περιπατητικό</h6>
      <h1>Όλυμπος : Ορειβατικός παράδεισος που κρύβει κινδύνους</h1>
      <h2>Ο Όλυμπος, ο μεγαλοπρεπής και επιβλητικός, αποτελεί πόλο έλξης για το φυσιολάτρη και τον πεζοπόρο</h2>
      <address><time datetime="2019-11-23T11:16:14+00:00">23 Nov 2019, 11:16</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ο Όλυμπος, ο μεγαλοπρεπής και επιβλητικός, αποτελεί πόλο έλξης για το φυσιολάτρη και τον πεζοπόρο. Το βουνό των θεών με την πλούσια χλωρίδα και πανίδα και τις απέραντες ομορφιές ήταν και είναι στόχος χιλιάδων ορειβατών από τα πέρατα της γης, που αναζητούν τα κρυμμένα μυστικά του.</p>
      <p>Οι επισκέψεις στον Όλυμπο είναι χιλιάδες κάθε χρόνο. Είναι γνωστή άλλωστε η μοναδική ομορφιά του με τις σκληροτράχηλες πλαγιές του που προκαλούν τον επισκέπτη να τον αναζητήσει και να τον γνωρίσει, τα οργανωμένα ορεινά καταφύγια με τις ποικίλες ορειβατικές και αναρριχητικές διαδρομές.</p>
      <p>
        <a href="https://www.in.gr/2019/11/23/greece/amyntaio-thriler-ton-nekro-palaimaxo-podosfairisti-stimeno-skiniko-thanatou-troxaio/">Αμύνταιο : Θρίλερ με τον νεκρό παλαίμαχο ποδοσφαιριστή – Στημένο σκηνικό θανάτου η τροχαίο;</a>
      </p>
      <p>Η αναρρίχηση, το περπάτημα, η επαφή με τη φύση είναι κάποια μόνο από αυτά που μπορεί να απολαύσει κάθε επισκέπτης του Ολύμπου όλες τις εποχές του χρόνου, είτε ανέβει στην κορυφή είτε απλώς διασχίσει τα μαγευτικά μονοπάτια.</p>
      <p>Μιλώντας στο ΑΠΕ – ΜΠΕ ο πρόεδρος του Ορειβατικού Συλλόγου Λάρισας, Χρήστος Καραμπούζης, εξήγησε πως ο Όλυμπος μπορεί να προσφέρει πολλές και διαφορετικές εμπειρίες, γι’ αυτό και χιλιάδες άνθρωποι από κάθε μεριά του κόσμου επισκέπτονται κάθε χρόνο το βουνό.</p>
      <p>Ο κ. Καραμπούζης υπογράμμισε και την ανάγκη της τουριστικής ανάπτυξης του Ολύμπου με πρόσβαση στην κορυφή με καλύτερους όρους και από την πλευρά της Λάρισας, σημειώνοντας ότι ο Ορειβατικός Σύλλογος Λάρισας είναι υπέρ της δημιουργίας ενός καταφυγίου πάνω από το χωριό Καρυά Ολύμπου, και ειδικά στο μονοπάτι που οδηγεί από την Καρυά προς την κορυφή της Μεταμόρφωσης, όπου υπάρχουν τεράστιες πεδιάδες.</p>
      <p>Παράλληλα, όμως, τόνισε ότι είναι πολλοί οι κίνδυνοι σε αυτό το βουνό για τους ορειβάτες και τους περιπατητές.</p>
      <p>Σύμφωνα με τον πρόεδρο του Ορειβατικού Συλλόγου, κινδύνους αντιμετωπίζουν όσοι πηγαίνουν μεμονωμένα, χωρίς κανέναν εξοπλισμό, αλλά και όσοι ορειβάτες δε διαθέτουν την ανάλογη πείρα.</p>
      <p>«Έχω δει ανθρώπους να ανεβαίνουν στον Όλυμπο κυριολεκτικά με τις παντόφλες και χωρίς να αντιλαμβάνονται τι σημαίνει αυτό» είπε χαρακτηριστικά ο κ. Καραμπούζης, και συμπλήρωσε:</p>
      <p>«Οι άνθρωποι που δεν έχουν φυσική κατάσταση ή αυτοί που επιχειρούν να ανέβουν στον Όλυμπο χωρίς τις απαραίτητες υποδομές έχουν τις περισσότερες πιθανότητες να κινδυνεύσουν. Όσοι δεν σέβονται αυτό το βουνό, τότε κινδυνεύουν».</p>
      <p>Ο έμπειρος ορειβάτης σημείωσε επίσης πως όσοι δεν αντιλαμβάνονται την επικινδυνότητα και παίρνουν μεγάλο ρίσκο, μιας και τους αρέσει η άνοδος της αδρεναλίνης που προσφέρει μια περιπέτεια, έχουν μεγάλες πιθανότητες να τραυματιστούν και να κινδυνεύσουν.</p>
      <p>«Υπάρχουν άνθρωποι που επιδιώκουν να κάνουν μεγάλες διαδρομές χωρίς να αντιλαμβάνονται πως η κούραση και η εξάντληση μπορεί να τους οδηγήσει σε πτώση και τραυματισμό» εξήγησε.</p>
      <p>Ο πρόεδρος του Ορειβατικού Συλλόγου Λάρισας επισήμανε ότι η γνώση των καιρικών φαινόμενων είναι βασικός παράγοντας για την ανάβαση.</p>
      <p>«Ο αέρας, το χιόνι και οι πολύ χαμηλές θερμοκρασίες είναι παράγοντες που επηρεάζουν μια ανάβαση στον Όλυμπο και δυσκολεύουν την αναρρίχηση».</p>
      <p>Παράλληλα, επισήμανε πως, για να είναι ασφαλής μια ανάβαση στον Όλυμπο, πρέπει οι ορειβάτες να επιλέγουν κάποιον Ορειβατικό Σύλλογο ή κάποιους οδηγούς βουνού, καθώς προσφέρουν όλες τις απαραίτητες γνώσεις και υποδομές για μια ανάβαση στον Όλυμπο.</p>
      <p>Ειδική αναφορά έκανε ο κ. Καραμπούζης στα περιστατικά στα οποία χρειάστηκε να συνδράμει ο Ορειβατικός Σύλλογος Λάρισας αλλά και άλλες οργανώσεις για τη διάσωση ή τον εντοπισμό ενός ορειβάτη που χάθηκε.</p>
      <p>Όπως ανέφερε, η 8η ΕΜΑΚ είναι ο βασικός φορέας που επιχειρεί για να προσφέρει τις υπηρεσίες του σε περιπτώσεις ατυχημάτων πάνω στο βουνό, ενώ οι εθελοντικές οργανώσεις συνδράμουν σε αυτήν την προσπάθεια σε άριστη συνεργασία, αλλά πάντα επικουρικά.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>