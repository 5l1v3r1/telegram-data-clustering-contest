<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191569/sabria/critica/psc/carregui/contra/immersio/linguistica"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-23T11:45:00+00:00"/>
    <meta property="og:title" content="Sabrià critica que el PSC carregui contra la immersió lingüística"/>
    <meta property="og:description" content="El president del grup parlamentari d'ERC diu que el partit està més lluny d'investir Sánchez després d'escoltar les declaracions de Zaragoza"/>
  </head>
  <body>
    <article>
      <h1>Sabrià critica que el PSC carregui contra la immersió lingüística</h1>
      <h2>El president del grup parlamentari d'ERC diu que el partit està més lluny d'investir Sánchez després d'escoltar les declaracions de Zaragoza</h2>
      <address>
        <time datetime="2019-11-23T11:45:00+00:00">23 Nov 2019, 11:45</time>
      </address>
      <p>El president d'ERC al Parlament, Sergi Sabrià, ha condicionat la investidura de Pedro Sánchez a una taula de negociació entre governs "sense condicions ni vetos" que tingui un calendari i "garanties". En una entrevista a RAC1, Sabrià ha refermat que avui el partit està en el "no" a Sánchez perquè amb les condicions inicials "no hi ha cap manera que ERC es pugui abstenir". <br/><br/>D'altra banda,<a href="https://www.naciodigital.cat/noticia/191566/zaragoza/defensa/reflexionar/sobre/aplica/immersio/linguistica/fer-la/mes/eficac"> després d'escoltar les declaracions del diputat del PSC José Zaragoza a Catalunya Ràdio, </a>Sabrià ha situat ERC "més lluny" d'investir Sánchez i ha criticat que els socialistes catalans es "carreguin" la immersió lingüística i, en canvi, no siguin capaços de parlar de "la solució política que necessita Catalunya".<br/><br/>Sabrià ha defensat que la taula de negociació sobre el conflicte polític ha de ser entre governs i no entre partits. A més, una altra de les condicions és que cadascú plantegi la proposta que vulgui i ha afegit que la part catalana hi posarà "l'amnistia i l'autodeterminació". D'altra banda, el president d'ERC al Parlament ha demanat que es fixi un calendari perquè la taula de negociació "no es pot eternitzar" i que es donin "garanties" sobre el compliment dels acords. En aquest sentit, ha afegit que qualsevol acord que pogués sortir de la negociació s'hauria de sotmetre a votació dels catalans. </p>
      <figure>
        <img src="https://dades.grupnaciodigital.cat/redaccio/../redaccio/arxius/imatges/201906/1200_1560426128foto_3514870.jpg"/>
      </figure>
      <p><a href="https://www.naciodigital.cat/noticia/191503/lastra/rufian/tanquen/comissio/negociadora/investidura">PRIMÍCIA</a><a href="https://www.naciodigital.cat/noticia/191503/lastra/rufian/tanquen/comissio/negociadora/investidura">Lastra i Rufián tanquen la comissió negociadora per la investidura</a><a href="https://www.naciodigital.cat/noticia/191503/lastra/rufian/tanquen/comissio/negociadora/investidura">Els dos dirigents es van reunir dijous al Congrés i van acordar sumar a les converses Salvador Illa i Ábalos o Calvo per part dels socialistes i Marta Vilalta i Josep Maria Jové per part dels republicans</a><br/>Preguntat per la figura d'un relator que el president de la Generalitat, Quim Torra, ha posat com a condició per a la investidura de Sánchez, Sabrià s'ha limitat a mostrar tot el respecte cap a l'opinió del president. <br/><br/>Sobre si hi haurà un acord amb JxCat per votar el mateix en la investidura, Sabrià ha respost que "estaria molt bé" i ha afegit que també hi hauria d'haver una posició comuna amb Bildu i BNG perquè, segons ha defensat, l'interès transcendeix del principat i s'ha d'arribar a un acord que no només beneficiï a Catalunya.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>