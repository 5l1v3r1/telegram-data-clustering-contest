<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/kybernisi/220165_poios-tha-einai-o-proedros-toy-boynoy"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T11:09:53+00:00"/>
    <meta property="og:title" content="Ποιος θα είναι ο Πρόεδρος του... βουνού"/>
    <meta property="og:description" content="Το πρώτο μεγάλο προσωπικό πολιτικό κρας τεστ αποτελεί για τον Κυριάκο Μητσοτάκη η επιλογή του προσώπου που θα προτείνει για τη θέση του Προέδρου της Δημοκρατίας."/>
  </head>
  <body>
    <article>
      <h1>Ποιος θα είναι ο Πρόεδρος του... βουνού</h1>
      <address><time datetime="2019-11-23T11:09:53+00:00">23 Nov 2019, 11:09</time> by <a rel="author">Γιάννης Μπασκάκης</a></address>
      <p>
        <b>Το παρασκήνιο για την εκλογή Προέδρου της Δημοκρατίας • Ο Κυριάκος Μητσοτάκης έχει δηλώσει ότι θα πάρει την απόφαση τα Χριστούγεννα στο βουνό • Οι σχέσεις με τον Πρ. Παυλόπουλο και οι ισορροπίες με καραμανλικούς και σαμαρικούς</b>
      </p>
      <p>Το πρώτο μεγάλο προσωπικό πολιτικό κρας τεστ αποτελεί για τον Κυριάκο Μητσοτάκη η επιλογή του προσώπου που θα προτείνει για τη θέση του Προέδρου της Δημοκρατίας. Με την επιλογή του αυτήν ο πρωθυπουργός θα αναμετρηθεί με το κόμμα του και τις εσωτερικές αντιδράσεις και θα δείξει τις προθέσεις του για το πού θέλει να πάει τη Νέα Δημοκρατία.</p>
      <p>Ως γνωστόν, τη Δευτέρα θα ολοκληρωθεί η διαδικασία της συνταγματικής αναθεώρησης στη Βουλή, όπου αναμένεται να ψηφιστεί η πρόταση της Ν.Δ., σύμφωνα με την οποία η προεδρική εκλογή θα μπορεί να πραγματοποιείται και με 151 ψήφους.</p>
      <p>Θα αρκεί, δηλαδή, στον πρωθυπουργό απλώς η ψήφος των βουλευτών της δικής του παράταξης, προκειμένου να εκλέξει το πρόσωπο που θέλει. Από εκεί και πέρα ανοίγει πλέον και επισήμως το ζήτημα για το πρόσωπο του Προέδρου της Δημοκρατίας. Αλλά στην πραγματικότητα, είναι ο ίδιος ο Κυριάκος Μητσοτάκης που έχει ανοίξει εδώ και καιρό τον χορό των ονομάτων.</p>
      <p>Το έκανε όταν δήλωνε προς τη Φώφη Γεννηματά (11.10.2019) ότι δεν έχει κάποιον στο μυαλό του και ότι «τα Χριστούγεννα θα ξεκλέψω ένα διήμερο να πάω στο βουνό, εκεί παίρνω τις σημαντικές αποφάσεις».</p>
      <p>Με τον τρόπο αυτόν ο κ. Μητσοτάκης όχι μόνο αποφάσισε να ανοίξει μόνος του την ονοματολογία, αλλά έδωσε και την εντύπωση ότι δεν επιθυμεί την ανανέωση της θητείας του Προκόπη Παυλόπουλου, αφού σε διαφορετική περίπτωση θα είχε φροντίσει να κλείσει το θέμα. Και πρέπει να θεωρείται βέβαιο ότι το μέγαρο Μαξίμου όλο το τελευταίο διάστημα ρίχνει στο τραπέζι πολλά ονόματα προκειμένου να σταθμίσει αντιδράσεις.</p>
      <h3>Υπέρ Παυλόπουλου</h3>
      <p>Ο Προκόπης Παυλόπουλος έχει ευρεία αποδοχή. Υπέρ της επανεκλογής του έχει ταχθεί ρητά ο Νικήτας Κακλαμάνης, τη στήριξη στο πρόσωπό του έχει εκφράσει φυσικά ο πρώην πρόεδρος του κόμματος Βαγγέλης Μεϊμαράκης, ενώ με πολύ θετικά λόγια για τη θητεία του έχουν μιλήσει και άλλα στελέχη, όπως ο Νίκος Δένδιας και η Ολγα Κεφαλογιάννη.</p>
      <p>Επίσης η Ντόρα Μπακογιάννη έχει δηλώσει ότι δεν μπορεί να «αποσυνδέσει» από την εκλογή Προέδρου το γεγονός ότι «εμένα ο κ. Παυλόπουλος είναι φίλος μου». Και βέβαια, την υποστήριξή του στον Πρ. Παυλόπουλο έχει εκδηλώσει και ο πρώην πρωθυπουργός Κώστας Καραμανλής, ο οποίος πρόσφατα εξήρε την «πολύπλευρη προσφορά του στον τόπο, ειδικά σε εθνικά κρίσιμες περιστάσεις» κατά την ομιλία του στην εκδήλωση της Εταιρείας Μακεδονικών Σπουδών στη Θεσσαλονίκη (27.10.2019).</p>
      <p>Αντιδράσεις για την επιλογή του σημερινού Προέδρου θα είχαν μόνο οι σαμαρικοί. Μην ξεχνάμε ότι ο Αντώνης Σαμαράς είχε (13.06.2018), με αφορμή το Μακεδονικό, εξαπολύσει ανοίκεια επίθεση σε βάρος του Προκόπη Παυλόπουλου, μιλώντας για «ανιστόρητη σύμπλευση του Προέδρου της Δημοκρατίας με τον κ. Τσίπρα». Αντιδράσεις θα είχε και το ΚΙΝ.ΑΛΛ., την ώρα που ο ΣΥΡΙΖΑ έχει ταχθεί υπέρ της επανεκλογής του.</p>
      <p>Οι σχέσεις του κ. Μητσοτάκη με τον κ. Παυλόπουλο μπορεί να βελτιώθηκαν μετά και το «δώρο» του τελευταίου προς τον πρωθυπουργό, να επιστρέψει τα προεδρικά διατάγματα για τον ορισμό της ηγεσίας της Δικαιοσύνης, ωστόσο είναι δεδομένο ότι ο Κυρ. Μητσοτάκης είναι ο μόνος βουλευτής της Ν.Δ. που δεν τον είχε ψηφίσει ούτε για την πρώτη του θητεία.</p>
      <p>Κάποιοι στη Ν.Δ. πιστεύουν ότι ενδεχόμενη απόρριψη της υποψηφιότητας του κ. Παυλόπουλου θα συνδεόταν και με την προσπάθεια του κ. Μητσοτάκη να «αποκαραμανλοποιήσει» τη Ν.Δ. προκειμένου να κυριαρχήσει ο ίδιος.</p>
      <p>Δεν πέρασε, βέβαια, απαρατήρητο μέσα στο κόμμα το γεγονός ότι κατά την πρόσφατη ομιλία του στη ΔΕΘ ο πρωθυπουργός επέλεξε να αναφερθεί μόνο στον Ελευθέριο Βενιζέλο και όχι στον Κωνσταντίνο Καραμανλή, σπάζοντας έτσι τον σχετικό κομματικό «απαράβατο κανόνα».</p>
      <p>Δυσφορία προκαλεί σε καραμανλικά στελέχη και το γεγονός ότι αύριο, Κυριακή, στην τελετή αποκαλυπτηρίων του ανδριάντα του Κων. Καραμανλή στην Ξάνθη που διοργανώνει το Ιδρυμα «Κωνσταντίνος Γ. Καραμανλής», δεν θα παραστεί ο πρωθυπουργός αλλά θα τον εκπροσωπήσει ο αντιπρόεδρος της κυβέρνησης Παναγιώτης Πικραμμένος.</p>
      <p>Κάποιοι μάλιστα πιστεύουν ότι η πρόσφατη δυναμική επιστροφή του Κώστα Καραμανλή, που όχι μόνο έσπασε τη σιωπή του αλλά φροντίζει να δηλώνει «παρών» με τις δημόσιες παρεμβάσεις του, συνδέεται με ακριβώς αυτό. Με την επιθυμία του, δηλαδή, να μην περάσει σε δεύτερη μοίρα το όνομα «Καραμανλής» και ο καραμανλισμός. Η άποψη αυτή ενισχύεται και από το γεγονός ότι ο ίδιος αρνείται σε συνομιλητές του ότι επιθυμεί τη θέση του Προέδρου της Δημοκρατίας.</p>
      <p>Στελέχη της Ν.Δ. πιστεύουν ότι ο πρώην πρωθυπουργός θα έβλεπε θετικά τη θέση αυτή μόνο σε περίπτωση εθνικής κρίσης ή εκλογής απευθείας από τον λαό. Αλλά κανείς δεν μπορεί να αποκλείσει και την πιθανότητα να ενδιαφερθεί τελικά για τη θέση του Προέδρου, γεγονός που θα άλλαζε τα δεδομένα, καθώς πολλά στελέχη θα στοιχίζονταν πίσω του, ενώ «γαλάζια» στελέχη θεωρούν ότι πολύ δύσκολα δεν θα προτεινόταν από τον πρωθυπουργό.</p>
      <h3>Αλλες προτάσεις</h3>
      <p>Την ίδια ώρα αντιδράσεις προκαλεί στο εσωτερικό της Ν.Δ. το ενδεχόμενο να προταθεί πρόσωπο από τον χώρο του ΚΙΝ.ΑΛΛ., ενώ στο μέγαρο Μαξίμου υπάρχουν και σκέψεις για πρόσωπο εκτός πολιτικής σκηνής. Ενδεικτική για τις εσωκομματικές ανησυχίες είναι η πρόταση του βουλευτή Βοιωτίας Ανδρέα Κουτσούμπα κατά τη συνεδρίαση της Κ.Ο. στο Καβούρι, που σύμφωνα με πληροφορίες πρότεινε να συγκληθεί η Κοινοβουλευτική Ομάδα του κόμματος προκειμένου να συζητήσει το θέμα.</p>
      <p>Υπάρχει βέβαια και ο Αντώνης Σαμαράς, ο οποίος εμφανίζεται να επιθυμεί διακαώς τη θέση του Προέδρου της Δημοκρατίας. Μάλιστα υπέρ της επιλογής του έχουν ταχθεί δημοσίως στελέχη όπως ο Μάκης Βορίδης, ο Κώστας Καραγκούνης και ο Γιώργος Κύρτσος. Ομως κρίνεται ένα πρόσωπο που δεν θα έστελνε μήνυμα ενότητας, αφού αντιθέτως έχει ταυτιστεί με διχαστικές και ακραίες θέσεις. Πολλοί πιστεύουν ότι και εδώ ο Κυρ. Μητσοτάκης θα τον «αδειάσει», όπως το έκανε τόσο στο θέμα της επιλογής προσώπου για τη θέση του Ευρωπαίου επιτρόπου όσο και σε αυτά της Novartis και του Μακεδονικού. Μετά τις εκλογές ο Κυριάκος Μητσοτάκης γυρίζει επιδεικτικά την πλάτη στον κ. Σαμαρά που μέχρι τότε ηγεμόνευε στο κόμμα. Θα δούμε τι αποφάσεις θα πάρει τελικά κατά την απόσυρσή του στο βουνό...</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/kybernisi/218811_thelei-paylopoylo-gia-proedro-tis-dimokratias-o-n-kaklamanis"/>
        <a href="https://www.efsyn.gr/politiki/kybernisi/50041_marathonios-me-miden-apotelesma"/>
        <a href="https://www.efsyn.gr/politiki/kybernisi/15824_stin-proedria-logo-proteroy-dimokratikoy-bioy"/>
        <a href="https://www.efsyn.gr/politiki/kybernisi/3639_oi-epidioxeis-samara-me-tin-anatheorisi-toy-syntagmatos"/>
        <a href="https://www.efsyn.gr/politiki/kybernisi/3516_syntagmatiki-anatheorisi-giati-hanomaste"/>
        <a href="https://www.efsyn.gr/politiki/kybernisi/219681_sto-synedrio-toy-elk-o-mitsotakis"/>
      </related>
    </article>
  </body>
</html>