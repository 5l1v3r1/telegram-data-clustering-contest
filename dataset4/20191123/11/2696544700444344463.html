<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191123_Nemeth_Sandor_a_jogaugyrol_Meg_akarnak_felemliteni_minket"/>
    <meta property="og:site_name" content="HVG.hu"/>
    <meta property="article:published_time" content="2019-11-23T11:59:00+00:00"/>
    <meta property="og:title" content="Németh Sándor a jóga-ügyről: Meg akarnak félemlíteni minket"/>
    <meta property="og:description" content="A Hit Gyülekezete vezető lelkésze szerint hecckampány folyik ellene a jógával kapcsolatos szavai miatt, meg akarják félemlíteni, el akarják hallgattatni, mint azon társait, akik felszólalnak a közélet visszásságai ellen."/>
  </head>
  <body>
    <article>
      <h1>Németh Sándor a jóga-ügyről: Meg akarnak félemlíteni minket</h1>
      <address><time datetime="2019-11-23T11:59:00+00:00">23 Nov 2019, 11:59</time> by <a rel="author">hvg.hu</a></address>
      <p>
        <b>A Hit Gyülekezete vezető lelkésze szerint hecckampány folyik ellene a jógával kapcsolatos szavai miatt, meg akarják félemlíteni, el akarják hallgattatni, mint azon társait, akik felszólalnak a közélet visszásságai ellen.</b>
      </p>
      <p>Nem vonta vissza Németh Sándor, a Hit Gyülekezete vezető lelkésze a jógával kapcsolatos kijelentéseit, a Hit Rádiónak adott nyilatkozatában, amit az <a href="http://www.atv.hu/belfold/20191123-nemeth-sandor-szeretnenek-megfelemliteni-hogy-ne-eljunk-a-velemenynyilvanitas-szabadsagaval/hirkereso">Atv szemlézett</a>, azt mondta, a jogával kapcsolatosan nem kell, hogy olyan álláspontot fogalmazzon meg, ami megegyezik például egy Krisnásnak vagy egy hindunak meggyőződésével.</p>
      <p>„A Hit Gyülekezete mindig is tiszteletben tartotta a buddhizmus vagy a Krisnások vallás szabadságát Magyarországon, és a jövőben is a Hit Gyülekezete magatartását ez fogja jellemezni” – állapítja meg Németh. „Természetesen, amikor kijelentjük, hogy tiszteljük messzemenőkig a más vallású világnézetekhez tartozó emberek vallásszabadságát, nem azt jelenti, hogy mindenben egyetértünk” – teszi hozzá.</p>
      <p>Korábban Németh <a href="https://hvg.hu/elet/20191120_Nemeth_Sandor_A_jogazas_demonokat_energizal">arról beszélt </a>egy videofelvételen, a jógázók minden esetben démonokat idéznek meg, és a jógát nem lehet leválasztani annak vallási részétől, azaz, hogy a keleti okkult világnézet része, és eredendően a démonok tiszteletére szánták. Szavaira <a href="https://hvg.hu/elet/20191122_Indiaval_kerult_szembe_a_Hit_Gyulekezete">India is reagált</a>.</p>
      <p>Németh szerint az ezután keletkezett közéleti visszhang megfélemlítés, hecckampány. Ez Nyugaton is így van, megpróbálják elhallgattatni, megfélemlíteni azokat a papokat és lelkészeket, akik felemelik hangukat a közélet visszásságaival szemben. „Szeretnének megfélemlíteni, hogy ne éljünk a véleménynyilvánítási szabadságunkkal. Én személyesen ezt nem fogom magamévá tenni” – fogalmazott a vezető lelkész az adásban.</p>
      <p>Arról is beszélt, „bizonyos internetes oldalak igyekeznek ezeket az ellentéteket a saját érdekeiknek megfelelően felhasználni és provokálni a másik oldalt is és minket is.”</p>
      <related>
        <a href="https://hvg.hu/elet/20191120_Nemeth_Sandor_A_jogazas_demonokat_energizal"/>
        <a href="https://hvg.hu/elet/20191121_Breking_befogtak_a_jogamatracrol_elszabadult_demonokat"/>
      </related>
    </article>
  </body>
</html>