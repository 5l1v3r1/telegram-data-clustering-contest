<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806784/%DB%8C%D9%88%D8%B1%D8%B4-%D8%B4%D8%AF%DB%8C%D8%AF-%D8%AA%D8%B1%DA%A9%DB%8C%D9%87-%D8%A8%D9%87-%D8%B4%D9%87%D8%B1%DA%A9-%D8%B9%DB%8C%D9%86-%D8%B9%DB%8C%D8%B3%DB%8C-%DA%A9%D8%B4%D8%AA%D9%87-%D9%88-%D8%B2%D8%AE%D9%85%DB%8C-%D8%B4%D8%AF%D9%86-%D8%BA%DB%8C%D8%B1%D9%86%D8%B8%D8%A7%D9%85%DB%8C%D8%A7%D9%86-%D8%AF%D8%B1-%D8%A7%D9%86%D9%81%D8%AC%D8%A7%D8%B1-%D8%AA%D9%84%E2%80%8C%D8%A7%D8%A8%DB%8C%D8%B6"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T11:26:00+00:00"/>
    <meta property="og:title" content="یورش شدید ترکیه به شهرک عین عیسی/ کشته و زخمی شدن غیرنظامیان در انفجار تل‌ابیض"/>
    <meta property="og:description" content="نیرو‌های ارتش ترکیه و گروه‌های مسلح هم پیمانش امروز حمله شدیدی را به شهرک عین عیسی در ریف شمالی استان رقه سوریه آغاز کردند."/>
  </head>
  <body>
    <article>
      <h1>یورش شدید ترکیه به شهرک عین عیسی/ کشته و زخمی شدن غیرنظامیان در انفجار تل‌ابیض</h1>
      <h2>نیرو‌های ارتش ترکیه و گروه‌های مسلح هم پیمانش امروز حمله شدیدی را به شهرک عین عیسی در ریف شمالی استان رقه سوریه آغاز کردند.</h2>
      <address>
        <time datetime="2019-11-23T11:26:00+00:00">23 Nov 2019, 11:26</time>
      </address>
      <p>به گزارش گروه بین الملل خبرگزاری دانشجو، خبرگزاری دولتی سوریه (سانا) در خبری فوری اعلام کرد: نیرو‌های ارتش اشغالگر ترکیه و مزدورانش حمله شدیدی را به شهرک عین عیسی به راه انداختند.<br/><br/>نیرو‌های ترکیه چهارشنبه گذشته با پهپاد محله‌های مسکونی و خانه‌های مردم و خودرو‌ها را در روستای قرنفل در غرب شهر تل ابیض در ریف شمالی استان رقه هدف قرار دادند که به کشته شدن پنج غیرنظامی از جمله کودکان و خسارت‌های مالی منجر شد.<br/><br/>خبرگزاری سانا امروز همچنین از انفجار یک دستگاه خودروی بمبگذاری شده در شهر تل ابیض خبر داد که نیرو‌های ترکیه و گروه‌های مسلح مورد حمایت آن از جمله گروه مسلح "ارتش آزاد" در آنجا مستقر هستند.<br/><br/>منابع محلی گفتند که خودرو در خیابان الصناعه شهر تل ابیض منفجر شد و در جریان آن شماری غیرنظامی کشته و زخمی شدند و خساراتی به محل وارد شد.<br/><br/>در همین حال، گروه موسوم به "هماهنگی گروه‌های مسلح در سوریه" اعلام کرد که در این انفجار ۶ نفر کشته و حدود ۱۶ نفر زخمی شدند.<br/><br/>پنجم ماه میلادی جاری نیز، شماری از غیرنظامیان در انفجار خودروی بمبگذاری شده در شهر تل ابیض کشته و زخمی شده بودند.<br/><br/>نیرو‌های ترکیه و گروه‌های مسلح مورد حمایت آن سیزدهم ماه گذشته میلادی شهرک تل ابیض را به اشغال خود در آوردند. این اقدام بعد از گلوله باران محله‌های آن با سلاح‌های مختلف انجام شد که باعث انهدام بخش اعظم تاسیسات زیربنایی این شهر و آوارگی شمار زیادی از ساکنان آن شد.</p>
    </article>
  </body>
</html>