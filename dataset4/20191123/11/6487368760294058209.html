<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/gyerek/kinai-kismama-gyongypor/"/>
    <meta property="og:site_name" content="FEMINA"/>
    <meta property="article:published_time" content="2019-11-23T11:06:04+00:00"/>
    <meta property="og:title" content="Kínában gyöngyport esznek, hogy szép bőrrel szülessen a gyerek: furcsa elképzelések a világ kismamáitól"/>
    <meta property="og:description" content="Meghökkentő szokás: a kínai kismamák gyöngyport fogyasztanak, hogy gyermekeik szép bőrrel szülessenek."/>
  </head>
  <body>
    <article>
      <h1>Kínában gyöngyport esznek, hogy szép bőrrel szülessen a gyerek: furcsa elképzelések a világ kismamáitól</h1>
      <h2>Meghökkentő szokás: a kínai kismamák gyöngyport fogyasztanak, hogy gyermekeik szép bőrrel szülessenek.</h2>
      <address><time datetime="2019-11-23T11:06:04+00:00">23 Nov 2019, 11:06</time> by <a rel="author">Kovács Gabriella</a></address>
      <p>Legyen egészséges - bizonyára minden kismama ezt felelné, ha megkérdeznék, milyen gyermekre vágynak. A kínai kismamák ugyanakkor nemcsak egészséges, hanem szép babákra is vágynak, és ezért tesznek is.</p>
      <p>Kínában, ahol a szépségideál a hófehér, ragyogó arcbőr, generációk óta bevett szokás gyöngyport fogyasztani a terhesség alatt. Úgy gondolják, ettől a születendő picinek szép bőre lesz.</p>
      <h3>Kedvelt, de drága táplálékkiegészítő</h3>
      <p>Elsőre meghökkentőnek hangzik, hogy terhes nők gyöngyport egyenek. Felmerül a kérdés, hogy árthat-e, hiszen ez egy érzékeny időszak, amikor minden, amit a kismama eszik vagy bevesz, hatással lehet a növekvő magzat épségére, de mivel természetes eredetű, és tápanyagokban gazdag, a gyöngyport mégis félelem nélkül fogyasztják. Nemcsak a szép bőrt, de a baba csontozatának optimális fejlődését és minél jobb értelmi képességeit is remélik tőle.</p>
      <figure>
        <img src="https://kep.cdn.indexvas.hu/1/0/3045/30455/304552/30455243_a64041e72889df003ea405a91b464a8e_wm.jpg"/>
        <figcaption>Gyöngypor üveges kiszerelésben.</figcaption>
      </figure>
      <p>A gyöngypor jórészt, 90%-ban kalcium-karbonátból áll, emellett fehérjéket, 17-féle aminosavat, ásványi anyagokat és nyomelemeket is tartalmaz.</p>
      <p>A gyöngyport édes- vagy sósvízi gyöngy különféle finomságú porításával nyerik alapos tisztítás után. Azok a gyöngyszemek jutnak erre a sorsra, amelyek formájuk miatt nem alkalmasak ékszernek. A port üvegekben árulják. Ára elég borsos, ezért rendszerint a tehetősebb nők engedik meg maguknak. Egy uncia, azaz körülbelül 28 gramm 800 dollárba, mintegy 240 ezer forintba kerül.</p>
      <p>A gyöngypor egyébként egy ismert és alkalmazott táplálékkiegészítő, szépségipari alapanyag, illetve homeopátiás szer a világ számos országában. Bőrtisztító és bőrmegújító, eltünteti, halványítja a májfoltokat, energizál, jó a májnak, stresszcsökkentő, gyógyítja a gyulladt torkot, kedvező az idegrendszer számára, az anyagcserének és a látásnak, és segíthet alvászavar esetén is - legalábbis a kínaiak szerint.</p>
      <p>Bár sokan hisznek a gyöngyporban, a legjobb mégis az lehet, ha a kismama csakis azt fogyasztja, amiről az orvosa is tud, és csakis megbízható, kismamáknak szánt táplálékkiegészítőt szed.</p>
      <figure>
        <img src="https://kep.cdn.indexvas.hu/1/0/3045/30455/304552/30455253_38d525bea0046df5a1dd8138147b3566_wm.jpg"/>
        <figcaption>Gyöngyporcsomag.</figcaption>
      </figure>
      <h3>További kismama-hiedelmek a világban</h3>
      <p>A kínai kismamák gyöngyport fogyasztanak a baba ragyogó bőréért, de sok más elgondolás is létezik a világban, melyektől a kismamák szép gyereket remélnek. Egyik-másik egészen elrugaszkodott, ám tagadhatatlanul érdekes.</p>
      <p>A Fülöp-szigeteki nők nem fogyasztanak fehérrépát a kilenc hónap alatt, mert úgy tartják, attól sötét lesz a születendő kicsi bőre. Indiában azt tanácsolják a nőknek, terhességük alatt maradjanak otthon, különösen holdfogyatkozáskor, különben a baba nyúlszájjal születhet. Brazíliában a régi hagyomány szerint mindent meg kell enni, amit csak a kismama megkíván, különben a gyerek arra az ételre fog hasonlítani, amit a kismama megtagadott magától. Mexikóban és Latin-Amerikában hasonló hiedelem él: úgy hiszik, hogy ha a kismama nem eheti azt, amit megkíván, akkor olyan formájú születésjegy lesz a gyerek bőrén, mint az étel, amit el akart kerülni.</p>
      <p>Hasonló hiedelem a magyar hagyományban is van. Itt azt tanácsolták a régiek, hogy ha a kismama megkíván valamit, ne érjen az arcához, mert akkor azon a ponton anyajegy lesz a baba arcán is. Szintén hazai régi hiedelem, hogy a kismama ne üljön terítetlen asztalhoz, mert akkor a baba kopaszon születik. Csorbult szélű pohárból inni ugyancsak rossz ötlet, mert ferde szájjal jöhet a világra a gyerek. Végül egy nehezen betartható hiedelem: a kismamáknak eszerint nem jó előnytelen külsejű emberekre nézni, mert a baba rájuk fog hasonlítani.</p>
      <h3>Vacsoraötletek kismamáknak</h3>
      <p>A helyes táplálkozás, a megfelelő tápanyagbevitel fontos a terhesség alatt, és az emésztés segítése sem utolsó szempont: székrekedés elleni vacsoraötleteket adunk kismamáknak.</p>
      <figure>
        <img src="https://kep.index.hu/1/0/3033/30334/303346/30334671_2328877_f8fa0668d852c3512c9aca0153ee8f77_wm.jpg"/>
        <figcaption>
          <a href="https://femina.hu/gyerek/vacsora-otletek-kismamaknak/">Nézegess képeket! 8 kép<br/><b>Nemcsak finomak és táplálók, de a székrekedés ellen is dolgoznak: 8 vacsoraötlet kismamáknak</b></a>
        </figcaption>
      </figure>
    </article>
  </body>
</html>