<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686058/kikilias-gia-antikapnistiko-nomo-tha-entathoun-oi-elenchoi-giati-"/>
    <meta property="og:site_name" content="enikos.gr"/>
    <meta property="article:published_time" content="2019-11-23T11:55:00+00:00"/>
    <meta property="og:title" content="Κικίλιας για αντικαπνιστικό νόμο: Θα ενταθούν οι έλεγχοι - Γιατί χρεώνεται η κλήση στο 1142"/>
    <meta property="og:description" content="Οι έλεγχοι για την εφαρμογή του αντικαπνιστικού νόμου θα ενταθούν..."/>
  </head>
  <body>
    <article>
      <h1>Κικίλιας για αντικαπνιστικό νόμο: Θα ενταθούν οι έλεγχοι - Γιατί χρεώνεται η κλήση στο 1142</h1>
      <address>
        <time datetime="2019-11-23T11:55:00+00:00">23 Nov 2019, 11:55</time>
      </address>
      <p>Οι έλεγχοι για την εφαρμογή του <a href="http://www.enikos.gr/politics/685815/nea-dimoskopisi-deite-ti-diafora-nd-syriza-ti-apantoun-oi-polites">αντικαπνιστικού νόμου</a> θα ενταθούν, διαμηνύει ο υπουργός Υγείας, <a href="http://www.enikos.gr/politics/685711/o-vasilis-kikilias-episkefthike-ton-manoli-glezo-sto-nosokomeio">Βασίλης Κικίλιας</a>, σημειώνοντας πως «η πλειονότητα της κοινωνίας, καπνιστές και μη καπνιστές, έχουν αγκαλιάσει και συμφωνούν ότι πρέπει να περιοριστεί το κάπνισμα, όπως άλλωστε και τα κόμματα που στήριξαν τον νόμο στην Βουλή».</p>
      <p>Σε συνέντευξη που παραχώρησε στον ΑΝΤ1, ο κ. Κικίλιας σημείωσε πως «θα υπάρξει οριζόντια εφαρμογή του νόμου, χωρίς «παραθυράκια», η οποία όχι μόνο θα ατονήσει, αλλά θα ενισχυθεί καθώς αποτελεί απαίτηση της κοινωνίας».</p>
      <p>Όπως υπογράμμισε, και το βράδυ της Παρασκευής έγινε μπαράζ ελέγχων σε καταστήματα εστίασης για το κάπνισμα, ενώ διευκρίνισε σχετικά με τις εκατοντάδες κλήσεις στον τηλεφωνικό αριθμό 1142, ότι κάτω από το 30% του συνόλου αφορά αναφορές και καταγγελίες, ενώ ένα ακόμη 30% ζητά βοήθεια για να διακόψει το κάπνισμα, μέσω των Κέντρων Διακοπής Καπνίσματος στα νοσοκομεία».</p>
      <p>Σχολιάζοντας την χρέωση για κάθε κλήση στο 1142, είπε πως είναι συμβολική, απλώς και μόνο για να αποφεύγονται οι φάρσες και οι κακεντρέχειες και τα «καρφώματα» μεταξύ ανταγωνιστών καταστηματαρχών.</p>
      <p>Ερωτηθείς αναφορικά με καταγγελίες για έλλειψη αντιγριπικών εμβολίων, ο κ. Κικίλιας υποστήριξε ότι δεν υπάρχουν ελλείψεις στην αγορά, αναφέροντας ότι έχουν παραγγελθεί επιπλέον 600.000 εμβόλια σε σχέση με τον προηγούμενο χειμώνα.</p>
      <p>
        <b>Για τις τιμές των φαρμάκων και τα ράντζα</b>
      </p>
      <p>Ο υπουργός Υγείας επεσήμανε ότι θα υπάρξει μείωση μέχρι 7% σε πολλά φάρμακα, τα οποία θα γίνουν γνωστά μέχρι το τέλος του έτους από τον ΕΟΦ, ενώ με νόμο που έχει ήδη ψηφιστεί από την κυβέρνηση, σε αντίθεση με όσα προέβλεπε απόφαση του προκατόχου του, Ανδρέα Ξανθού, δεν επιτρέπεται να υπάρξει αύξηση σε κάποιο φάρμακο μέσα στο 2020.</p>
      <p>Αναφέρθηκε επίσης στα μέτρα που ελήφθησαν για την εξάλειψη των φαινομένων, όπως οι καρκινοπαθείς που στήνονταν επί ώρες στην ουρά για να πάρουν τα φάρμακα τους, αλλά και σε στήριξη κατηγοριών ασθενών, όπως αυτή με κυστική ίνωση, που ζητούν κυκλοφορία φαρμάκου και στην Ελλάδα.</p>
      <p>Σε ότι αφορά στα ράντζα και τη λειτουργία των νοσοκομείων, ο κ. Κικίλιας είπε «εμείς δομούμε σύστημα που να βοηθά τα κεντρικά νοσοκομεία, με άλλα περιφερειακά που θα απορροφούν «βάρος», κάτι που σε συνδυασμό με την σωστή κατανομή από το ΕΚΑΒ, θα συμβάλει ώστε να αντιμετωπιστούν φαινόμενα όπως τα ράντζα».</p>
      <p>Ο υπουργός Υγείας, άσκησε κριτική στην προηγούμενη κυβέρνηση, λέγοντας πως «κληρονομήσαμε μια διαλυμένη κατάσταση στην Υγεία. Το καλοκαίρι αναγκάστηκαν ΓΓ Υπουργείων να ψάχνουν ιατρούς με μπλοκάκι για να καλυφθούν κενά, ιδίως στα νησιά. Ο ένας τρόπος είναι αυτό να το αντιμετωπίσεις με ‘μπαλώματα’ και ο άλλος να καταρτίσεις ένα πρόγραμμα που θα προβλέπει τις ανάγκες ανά την επικράτεια, πότε θα συνταξιοδοτηθεί ένας γιατρός και θα δημιουργηθεί κενό, τι απαιτείται ώστε να πάρουν τις άδειες τους και οι γιατροί σε περιοχές της παραμεθορίου, χωρίς να υπάρξουν προβλήματα. Εμείς αυτό το δεύτερο κάνουμε, καταγράφοντας όσα ισχύουν σε όλη την χώρα».</p>
      <p>Απαντώντας σε σχετική ερώτηση, σημείωσε επίσης ότι «σε συνεργασία με το Υπ. Ναυτιλίας έχουμε καταρτίσει ένα πρόγραμμα για την πολύπλευρη στήριξη των ιατρών που διορίζονται σε ιατρεία της «άγονης γραμμής», ώστε να αποφύγουμε τα φαινόμενα εγκατάλειψης της θέσης τους μετά από λίγους μήνες, προκειμένου να τύχουν ενίσχυσης, πέραν του μισθού τους, σε ότι αφορά την στέγαση, την σίτιση τους και τυχόν άλλους τομείς που μπορεί να βοηθηθούν εκείνοι και οι οικογένειες τους», αναφέροντας ότι λεπτομέρειες θα ανακοινωθούν τις προσεχείς μέρες.</p>
      <p>
        <b>Για την κατάσταση στο ΕΣΥ και τους νέους διοικητές</b>
      </p>
      <p>Όπως σημείωσε ο κ. Κικίλιας, «η αντιμετώπιση της Υγείας δεν μπορεί να είναι αποσπασματική ή εκ περιτροπής. Οι απερχόμενοι διοικητές των νοσοκομείων, που ο κ. Πολάκης είχε διορίσει, μας έχουν ενημερώσει για την κατάσταση στο ΕΣΥ, μεταξύ άλλων, με αύξηση των ράντζων, με χειρότερες συνθήκες για εργαζόμενους και ασθενείς και αύξηση των ενδονοσοκομειακών λοιμώξεων. Οι νέοι διοικητές των νοσοκομείων, οι οποίοι ανακοινώθηκαν την Παρασκευή, θα υπογράψουν ιδιωτικό συμφωνητικό με το κράτος και θα ελέγχονται κάθε τρεις μήνες για την απόδοση τους σε σχέση με την λειτουργία του νοσοκομείου τους, την ενημέρωση των ασθενών και των συνοδών τους, το ενδιαφέρον για τις ευάλωτες ομάδες και την στήριξη του προσωπικού του θεραπευτηρίου τους, που δίνει καθημερινά μεγάλη μάχη, ειδικά στα Τμήματα Επειγόντων Περιστατικών».</p>
      <p>Όπως ανέφερε, εάν κατά τους τρίμηνους ελέγχους δεν προκύπτει ικανοποιητική εκτέλεση καθηκόντων, ο εκάστοτε διοικητής νοσοκομείου θα απομακρύνεται από τη θέση του, δίχως να δικαιούται αποζημίωσης.</p>
      <p>«Τα χρόνια του ΣΥΡΙΖΑ, επί του κ. Ξανθού και του κ. Πολάκη, αποστρατεύτηκαν χιλιάδες άνθρωποι από το ΕΣΥ, χωρίς να προσλάβουν αντίστοιχο προσωπικό, δεν τήρησαν ούτε τον κανόνα 1 αποχώρηση-1 πρόσληψη, αλλά αντιθέτως επιβάρυναν τους προϋπολογισμούς με έκτακτο προσωπικό κι αναγκαζόμαστε με έκτακτες επιχορηγήσεις να καλύπτουμε τις ανάγκες», είπε ο κ. Κικίλιας, αναφέροντας ότι ήδη έχει δρομολογηθεί η πρόσληψη 2.500 μόνιμων εργαζόμενων στην Υγεία.</p>
      <p>Πηγή: ant1news.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/685990/aftoi-einai-oi-neoi-dioikites-ton-nosokomeion-analytika-ta-onomat%0A%20%20%20%20%0A"/>
        <a href="http://www.enikos.gr/society/685669/pou-epivlithikan-ta-prota-prostima-gia-ton-antikapnistiko-stin-at%0A%20%20%20%20%0A"/>
        <a href="http://www.enikos.gr/society/685536/katangelia-proedrou-poedin-tritokosmiki-i-katastasi-sto-nosokomei%0A%20%20%20%20%0A"/>
        <a href="http://www.enikos.gr/society/685571/ead-dievrynontai-oi-elenchoi-gia-ton-antikapnistiko-se-attiki-kai%0A%20%20%20%20%0A"/>
        <a href="http://www.enikos.gr/society/685574/antikapnistikos-nomos-ki-omos-thespistike-gia-proti-fora-to1856%0A%20%20%20%20%0A"/>
        <a href="http://www.enikos.gr/society/685547/epese-to-proto-prostimo-gia-tsigaro-kai-sti-lamia-proigithike-til%0A%20%20%20%20%0A"/>
        <a href="http://www.enikos.gr/society/685350/afto-einai-to-spot-gia-tin-proothisi-tou-antikapnistikou-nomou-ka%0A%20%20%20%20%0A"/>
        <a href="http://www.enikos.gr/society/685314/oi-tesseris-axones-tou-ethnikou-schediou-drasis-kata-tou-kapnisma%0A%20%20%20%20%0A"/>
        <a href="http://www.enikos.gr/society/685294/antikapnistikos-nomos-se-leitourgia-to-1142-gia-katangelies-kai-y%0A%20%20%20%20%0A"/>
      </related>
    </article>
  </body>
</html>