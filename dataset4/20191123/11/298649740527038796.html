<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/23/migranti-grecia-accusa-no-dei-paesi-ue-ad-accogliere-i-bambini-top10_20191123_124056/"/>
    <meta property="og:site_name" content="Askanews"/>
    <meta property="article:published_time" content="2019-11-23T11:40:56+00:00"/>
    <meta property="og:title" content="Migranti, Grecia accusa: no dei Paesi Ue ad accogliere i bambini"/>
    <meta property="og:description" content="Roma, 23 nov. (askanews) – I paesi europei hanno ignorato la richiesta della Grecia di accogliere i 3.000 minori non accompagnati attualmente presenti nelle strutture di accoglienza del Paese, “non comportandosi in modo onorevole”. Questo il duro atto di accusa lanciato dal premier greco Kyriakos Mitsotakis durante il discorso tenuto in parlamento per illustrare il […]"/>
  </head>
  <body>
    <article>
      <h1>Migranti, Grecia accusa: no dei Paesi Ue ad accogliere i bambini</h1>
      <h2>Premier: bisogna modificare il Regolamento di Dublino</h2>
      <address>
        <time datetime="2019-11-23T11:40:56+00:00">23 Nov 2019, 11:40</time>
      </address>
      <figure>
        <img src="http://www.askanews.it/wp-content/uploads/2019/11/20191123_124052_4C417D7B.jpg"/>
      </figure>
      <p>Roma, 23 nov. (askanews) – I paesi europei hanno ignorato la richiesta della Grecia di accogliere i 3.000 minori non accompagnati attualmente presenti nelle strutture di accoglienza del Paese, “non comportandosi in modo onorevole”. Questo il duro atto di accusa lanciato dal premier greco Kyriakos Mitsotakis durante il discorso tenuto in parlamento per illustrare il nuovo piano del governo sull’immigrazione.</p>
      <p>“La nostra politica è cambiata – ha spiegato – sono stati rafforzati i controlli, sono state aumentate le guardie e la nuova legge accelererà le procedure per l’asilo e i rimpatri.</p>
      <p>Andremo incontro alle isole con il trasferimento di migranti e profughi in altre zone del Paese”.</p>
      <p>Mitsotakis ha precisato di aver autorizzato l’assunzione di 400 guardie per i controlli terrestri al confine con la Turchia, e di altre 800 guardie per le isole, e che saranno rafforzate le operazioni di pattugliamento in mare. Il governo prevede quindi il trasferimento dalle isole entro la fine dell’anno di circa 20.000 migranti. Ma la questione deve essere affrontata a livello europeo, ha rimarcato il premier, riferendo sulla sua partecipazione, giovedì scorso, alla conferenza del Partito popolare europeo a Zagabria, in Croazia: “Ho dedicato tutto il mio discorso alla dimensione europea del problema. Ho chiesto di cambiare il regolamento di Dublino. Non possiamo continuare ad avere Paesi che godono dei benefici dell’Ue e di Schengen che allo stesso tempo rifiutano e negano con ostinazione anche la minima condivisione del problema”.</p>
      <p>Gli arrivi di migranti dalla vicina Turchia continuano senza sosta: ieri la Guardia costiera greca ha riferito di aver soccorso 400 persone in dieci diverse occasioni nell’arco di 24 ore. Sarebbero oltre 37.000 i migranti presenti nelle strutture di accoglienza presenti nelle isole, ormai al collasso.</p>
      <p>Secondo il Centro nazionale per la solidarietà sociale, sono circa 4.962 i minori non accompagnati presenti oggi in Grecia, ma solo uno su quattro vede riconosciuti i propri diritti ad avere un alloggio, acqua e cibo. “Il dato più scioccante, tuttavia, è che circa 1.200 minori non accompagnati non sono più rintracciabili – ha denunciato il direttore di Amnesty International Grecia, Gabriel Sakellaridis – molto probabilmente sono esposti a gravi pericoli, vagando lontano dai sistemi di protezione ufficiali”.</p>
      <p>Pie</p>
    </article>
  </body>
</html>