<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/akpli-kaya-turkiyenin-son-15-yilda-yoksullukla-mucadelede-en-basarili-ulkeyiz-257580h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T11:59:00+00:00"/>
    <meta property="og:title" content="AKP’li Kaya: &quot;Türkiye'nin son 15 yılda yoksullukla mücadelede en başarılı ülkeyiz&quot;"/>
    <meta property="og:description" content="AKP Genel Başkan Yardımcısı Fatma Betül Sayan Kaya, Türkiye'nin son 15 yılda yoksullukla mücadelede en başarılı ülke olduğunu iddia etti. İşsizlik rakamları ise tersini ortaya koyuyor."/>
  </head>
  <body>
    <article>
      <h1>AKP’li Kaya: "Türkiye'nin son 15 yılda yoksullukla mücadelede en başarılı ülkeyiz"</h1>
      <address><time datetime="2019-11-23T11:59:00+00:00">23 Nov 2019, 11:59</time> by <a rel="author">Yeni Çağ Gazetesi</a></address>
      <p>
        <b>AKP Genel Başkan Yardımcısı Fatma Betül Sayan Kaya, Türkiye'nin son 15 yılda yoksullukla mücadelede en başarılı ülke olduğunu iddia etti. İşsizlik rakamları ise tersini ortaya koyuyor.</b>
      </p>
      <p>Kardeşlerine devlette iş bulması ile tartışma konusu olan AKP Genel Başkan Yardımcısı Fatma Betül Sayan Kaya, Van’da bir otelde düzenlenen 'AKP Sosyal Politikalar Başkanlığı Bölge Toplantısı'nda yaptığı konuşmada, AKP’nin kurulduğu günden bu yana sosyal politikalara büyük önem verdiğini belirterek, sosyal politikalar merkezine insanı koyduklarını belirtti.</p>
      <p>Kaya, “Müreffeh toplum hedefine ulaşılması için atılan her adım gibi mağdurlara, mazlumlara, yetimlere, ihtiyaç sahiplerine dokunan her konuda da çalışmamız gerektiğine inanıyoruz. Hükümetlerimiz döneminde yoksullukla mücadelede, özellikle uluslararası arenanın da hakkımızı teslim ettiği bir başarıyı yakalamanın mutluluğunu yaşıyoruz. Ülke olarak ekonomi alanında sağlanan büyümeyle birlikte sosyal yardımlara çok daha fazla mali kaynak aktarmış durumdayız. Böylece daha fazla ihtiyaç sahibine ulaşmayı başardık” diye konuştu.</p>
      <p>Kaya, “2018 Dünya Bankası raporunda Türkiye, son 15 yılda yoksullukla mücadelede en başarılı ülke olmuş durumda. Yoksulluğu en fazla azaltan ülke olduğumuzu Dünya Bankası 2018 raporunda teyit etti. Dolayısıyla gerçekleri vatandaşlarımız arasında dolaşırken de görüyoruz. Ama gerçekleri çarpıtmak isteyenlere de uluslararası raporlardaki ispatlarla çok güçlü cevaplar verebiliriz.” diye konuştu.</p>
      <p>
        <b>İŞSİZLİK RAKAMLARI NE DİYOR?</b>
      </p>
      <p>Kaya, Türkiye’nin son 15 yılda yoksullukla mücadelede en başarılı ülke olduğunu iddia ederken, Ağustos 2019 verilerine göre işsizlik geçen yılın aynı ayına göre 2.9 puanlık artış ile yüzde 14 olmuştu. İşsiz sayısı geçen yılın aynı dönemine göre 980 bin kişi artarak 4 milyon 650 bine yükseldi. İşsizlik oranı son 15 yılın zirvesine çıkmıştı.</p>
      <p>Üstelik Türkiye 10 günde siyanürle yaşanan 3 toplu aile intiharıyla sarsılmış, intiharların yoksulluk ve geçim sıkıntısı kaynaklı olduğu ortaya çıkmıştı.</p>
      <p>
        <b>‘KADINA ŞİDDET’LE MÜCADELE</b>
      </p>
      <p>Türkiye’de özellikle kadına yönelik şiddet konusuyla ilgili toplumsal farkındalık ve hassasiyetin arttığını öne süren Kaya, şu değerlendirmeyi yaptı:</p>
      <p>“Kadına yönelik şiddet, sadece ülkemizin değil, dünyanın diğer ülkeleri için de önemli bir problem alanıdır. Kadına şiddet, sadece belirli bir kesimin duyarlı olduğu ve mücadele alanı gördüğü bir konu değil. Bu, hepimizin sorunu. Zira inanç ve kültür değerlerimizde şiddete asla yer yok. Bu nedenle, kamu kurumları, yerel yönetimler, üniversiteler, sivil toplum kuruluşları ve medyanın yanı sıra teşkilatlar olarak da ‘kadına şiddetle mücadele hepimizin meselesidir’ anlayışıyla hep birlikte mücadele etmeliyiz.”</p>
      <p>
        <b>KADINA ŞİDDETİN ZİRVE YAPTIĞI DÖNEM</b>
      </p>
      <p>Türkiye’de, 1 Ocak-20 Kasım tarihleri arasında 324 günde 302 kadın, erkekler tarafından öldürüldü, 532 kadına ise şiddet uygulandı. Erkeklerin şiddet uyguladığı kadınların en az 12’sinin sağlık durumunun basına ‘ağır’ olarak yansıdığı belirtilerek, “285 kadına eski sevgilisi, kocası, sevgilisi şiddet uyguladı. 45 kadına akrabaları, 15 kadına komşusu, 17 kadına işveren ve arkadaşları şiddet uyguladı. En az 42 kadına şiddet uygulayan erkeğin yakınlık durumu ‘tanımadığı’, 43’ü de ‘tanıdığı’ şeklinde yansıdı. 85 kadına şiddet uygulayan kişinin yakınlık durumu basına yansımadı” denildi.</p>
    </article>
  </body>
</html>