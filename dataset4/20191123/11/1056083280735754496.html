<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200880/%DA%AF%D8%B1%D8%A7%D9%85%DB%8C-%D8%AF%D8%A7%D8%B4%D8%AA-%D9%87%D9%81%D8%AA%D8%A7%D8%AF%D9%85%DB%8C%D9%86-%D8%B3%D8%A7%D9%84%DA%AF%D8%B1%D8%AF-%D8%AA%D8%A7%D8%B3%DB%8C%D8%B3-%D8%AF%D8%A7%D9%86%D8%B4%DA%AF%D8%A7%D9%87-%D9%81%D8%B1%D8%AF%D9%88%D8%B3%DB%8C-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:41:03+00:00"/>
    <meta property="og:title" content="گرامی‌داشت هفتادمین سالگرد تاسیس دانشگاه فردوسی  برگزار می‌شود"/>
    <meta property="og:description" content="ایسنا/خراسان رضوی دبیر اجرایی بزرگداشت هفتادمین سال تاسیس دانشگاه فردوسی مشهد گفت: بزرگداشت هفتادمین سال تاسیس دانشگاه فردوسی با هدف معرفی شهر مشهد و دانشگاه برگزار می‌شود."/>
  </head>
  <body>
    <article>
      <h1>گرامی‌داشت هفتادمین سالگرد تاسیس دانشگاه فردوسی  برگزار می‌شود</h1>
      <address><time datetime="2019-11-23T11:41:03+00:00">23 Nov 2019, 11:41</time> by <a rel="author">مینا خلیل زاده</a></address>
      <p>ایسنا/خراسان رضوی دبیر اجرایی بزرگداشت هفتادمین سال تاسیس دانشگاه فردوسی مشهد گفت: بزرگداشت هفتادمین سال تاسیس دانشگاه فردوسی با هدف معرفی شهر مشهد و دانشگاه برگزار می‌شود.</p>
      <p>دکتر عادل سپهر، امروز در نشست خبری برگزاری مراسم بزرگداشت هفتادمین سال تاسیس دانشگاه فردوسی مشهد که در سازمان مرکزی این دانشگاه برگزار شد، اظهار کرد: دانشگاه فردوسی مشهد از لحاظ قدمت، سومین دانشگاه ایران محسوب می‌شود و تاسیس آن به اواخر دهه 20 برمی‌گردد، نام این دانشگاه در ابتدا آموزشکده بهداری بود.</p>
      <p>وی با بیان اینکه «بزرگداشت هفتادمین سال دانشگاه فردوسی مشهد با حضور خانواده‌های دانشگاه فردوسی، دانشگاه علوم پزشکی مشهد و نیز دانشجویان برگزار می‌شود»، اضافه کرد: در این مراسم که در 14 آذرماه سال جاری برگزار می‌شود میزبان مقامات علمی، سیاسی، فرهنگی همچون وزیر علوم، وزیر بهداشت، دکتر بحرینی، سرپرست دانشگاه علوم پزشکی مشهد، استاندار، شهردار و ... خواهیم بود.</p>
      <p>دبیر اجرایی بزرگداشت هفتادمین سال تاسیس دانشگاه فردوسی مشهد تصریح کرد: باید یادآور شد که قریب به دو هزار و 200 دانشجوی خارجی از 20 کشور و چهار قاره در این دانشگاه حضور دارند که در این مراسم به معرفی شهر مشهد و دانشگاه می‌پردازند، این مساله می‌تواند یکی از تاثیرگذارترین فعالیت‌ها در این زمینه باشد.</p>
      <p>وی عنوان کرد: بهترین مکانی که برای برگزاری این مراسم در نظر گرفته شده است، تالار دکتر رحیمی زاده در دانشکده علوم دانشگاه فردوسی مشهد است که نزدیک به 550 نفر ظرفیت دارد. همچنین در این مراسم روسای دانشکده‌، پژوهشگاه‌ها و نیز اساتید پیشکسوت این دانشگاه در کنار ما خواهند بود.</p>
      <p>مدیر روابط عمومی دانشگاه فردوسی مشهد بیان کرد: همچنین در این مراسم شاهد نصب المان‌های مختلف شهری، رونمایی از تمبر هفتاد سالگی دانشگاه فردوسی و علوم پزشکی مشهد، چاپ کتاب مصور و دعوت از نام‌آوران فرهنگی هنری خواهیم بود .</p>
      <p>سپهر خاطرنشان کرد: لازم به ذکر است عمده فعالیت‌های ما در برگزاری این مراسم، با حمایت شهرداری مشهد، دانشگاه علوم پزشکی و نیز یکی از خیرین صورت می‌گیرد.</p>
      <p>انتهای پیام</p>
    </article>
  </body>
</html>