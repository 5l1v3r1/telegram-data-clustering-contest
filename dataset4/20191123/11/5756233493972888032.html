<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622906/%D8%AF%D9%84%D8%A7%D8%B1-%D8%AF%D9%88%D8%A8%D8%A7%D8%B1%D9%87-%D8%A8%D8%A7%D9%84%D8%A7-%D9%BE%D8%B1%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:11:00+00:00"/>
    <meta property="og:title" content="دلار دوباره بالا پرید"/>
    <meta property="og:description" content="احتمال دیدار رؤسای جمهور آمریکا و چین برای کاهش تنش‌های تجاری به صعود نیرومند دلار در برابر ارزهای مختلف منجر شد."/>
  </head>
  <body>
    <article>
      <h1>دلار دوباره بالا پرید</h1>
      <address>
        <time datetime="2019-11-23T11:11:00+00:00">23 Nov 2019, 11:11</time>
      </address>
      <p>
        <i>احتمال دیدار رؤسای جمهور آمریکا و چین برای کاهش تنش‌های تجاری به صعود نیرومند دلار در برابر ارزهای مختلف منجر شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در آخرین روز معاملات بازارهای ارز، فضای معاملات بار دیگر کاملا تحت تاثیر اخبار مربوط به جنگ تجاری آمریکا و چین قرار گرفت.</p>
      <p>به گزارش رویترز، قرار است ژی جین پینگ، رئیس‌جمهور چین با دونالد ترامپ، رئیس‌جمهور آمریکا در هفته‌های آینده دیدار و در خصوص راهکارهای برون رفت از بن بست فعلی گفتگو کند.</p>
      <p>واسیلی سربریاکوف، تحلیل گر معاملات ارزی در بانک "یو بی‌ اس" گفت: سیگنال‌های مختلفی در بازار دریافت شد اما در نهایت میل دلار به افزایش بود. با توجه به چشم انداز اقتصاد جهانی فکر می‌کنم دلار ارزشی بیش‌تر از ارزش ذاتی خود دارد.</p>
      <p>چین و آمریکا درگیر یک جنگ تجاری طولانی مدت بوده‌اند که اکنون وارد شانزدهمین ماه خود شده است و از آن به عنوان یکی از اصلی‌ترین دلایل کاهش رشد اقتصادی جهان نام برده می‌شود تا جایی که بانک جهانی، زیان این جنگ برای اقتصاد جهانی طی دو سال‌ آینده را حدود ۷۰۰ میلیارد دلار برآورد کرده است. دو طرف طیف گسترده‌ای از محصولات وارداتی یکدیگر را مشمول تعرفه‌های اضافی کرده‌اند.</p>
      <p>از سوی دیگر هر چند رئیس‌جمهور چین گفته که چین به دنبال پرهیز از یک جنگ تجاری با واشنگتن است اما در عین حال گفته است که این کشور هراسی از اقدام متقابل در صورت لزوم ندارد. طرف آمریکایی نیز سیگنال های متناقضی را فرستاده تا جایی که نمایندگان مجلس سنا از دولت خواسته اند تا معافیت همکاری با شرکت چینی هوآوی را لغو کند.</p>
      <p>ری آتریل، تحلیل گر معاملات ارزی در بانک ملی استرالیا گفت: اخبار متضاد باعث شده است تا بازار حدس‌های مختلفی بزند و کسی نمی داند که قرار است در نهایت چه اتفاقی بیافتد.</p>
      <p>شاخص دلار که نرخ برابری آن در مقابل سبدی از ارزهای جهانی را اندازه می‌گیرد، با ۰.۲۷ درصد افزایش در مقایسه با روز گذشته و در سطح ۹۸.۱۷۵ واحد بسته شد. نرخ برابری هر فرانک سوئیس معادل ۱.۰۰۲۷ دلار اعلام شد.</p>
      <p>دونالد ترامپ، رئیس جمهور آمریکا در جمع مقامات کاخ سفید گفته است که چین و آمریکا در حال حرکت به سمت حصول توافق تجاری هستند. با این حال وی تهدید کرده است که اگر دو طرف به توافق نرسند، تعرفه‌ها بر روی محصولات وارداتی آمریکا از چین را به میزان قابل توجهی افزایش خواهد داد.</p>
      <p>در حوزه برگزیت نیز حزب محافظه کار کماکان از رقیب اصلی خود یعنی حزب کارگر در نظرسنجی‌ها پیش است. جرمی کوربین- رهبر حزب کارگر- وعده داده است در صورت پیروزی در انتخابات، رفراندوم برگزیت را برای بار دوم برگزار خواهد کرد اما افزوده که در جریان این همه پرسی موضعی بی‌طرف اتخاذ خواهد کرد.</p>
      <p>در آخرین دور از معاملات، پوند با ۰.۱۴ درصد کاهش قیمت نسبت به روز قبل خود و به ازای ۱.۲۸۳۳ دلار مبادله شد. هر یورو نیز با ۰.۲۵ درصد کاهش به ۱.۱۰۱۸ دلار کاهش یافت. هم‌چنین هر دلار آمریکا به ۱.۳۳۰۲ دلار کانادا افزایش یافت. در برابر همتای سنگاپوری، هر دلار به ازای ۱.۳۶۴۳ دلار سنگاپور مبادله شد.</p>
      <p>در معاملات بازارهای ارزی جهانی، همچنین هر دلار به ۱۰۸.۶۳۴۹ ین رسید. در برابر همتای استرالیایی، هر دلار آمریکا به ازای ۱.۴۷۳۵ دلار مبادله شد. هم‌چنین نرخ برابری دلار معادل ۷.۰۳۹۵ یوان چین اعلام شد.</p>
      <p>میشل مک کارتنی، استراتژیست ارزی در موسسه " سی ام سی مارکتس" گفت: مساله نگران‌کننده در مقطع فعلی این است که تا پایان سال رشد اقتصادی در سطح جهان کاهشی خواهد بود و این مساله تاثیر مستقیمی بر روی نرخ های برابری ارزهای اروپایی در مقابل دلار خواهد داشت.</p>
    </article>
  </body>
</html>