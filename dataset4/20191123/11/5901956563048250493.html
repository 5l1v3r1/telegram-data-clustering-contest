<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/v-cetrtek-darilo-bralcem-novic-252687"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T11:16:00+00:00"/>
    <meta property="og:title" content="V četrtek darilo bralcem Novic"/>
    <meta property="og:description" content="Tik pred najbolj veselim mesecem v letu smo, naslednja nedelja bo prva adventna, ko bomo na venčku prižgali prvo svečko. Adventni venček je prvi decembrski okras, ne pa tudi edini. Čudovit okras ..."/>
  </head>
  <body>
    <article>
      <h1>V četrtek darilo bralcem Novic</h1>
      <h2>Božično žito je lep okras, obenem pa tudi čisti in krepi telo. Naslednji teden vam bomo podarili vrečko semena.</h2>
      <address><time datetime="2019-11-23T11:16:00+00:00">23 Nov 2019, 11:16</time> by <a rel="author">U. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/21/1713998.jpg"/>
          <figcaption>GETTY IMAGES/ISTOCKPHOTOLep okras in upanje na blagostanje v prihajajočem letu.</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1713960.jpg"/>
          <figcaption>GETTY IMAGES/ISTOCKPHOTOPravočasno ga posadite. FOTOGRAFIJE: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1713982.jpg"/>
          <figcaption>GETTY IMAGES/ISTOCKPHOTOKo zraste, lahko žito po 14 dneh porežemo in si pripravimo krepčilni sok.</figcaption>
        </figure>
      </slideshow>
      <p>Tik pred najbolj veselim mesecem v letu smo, naslednja nedelja bo prva adventna, ko bomo na venčku prižgali prvo svečko. Adventni venček je prvi decembrski okras, ne pa tudi edini. Čudovit okras je božično žito, ki so ga nekoč sejali tudi v upanju na boljšo, obilnejšo letino, plodno prihajajoče leto, blagostanje. Navada je ostala, sejemo ga še danes, zeleno žito pa lepo popestri dom.</p>
      <blockquote>13. decembra goduje sveta Lucija, to je najbolj priljubljen datum za sejanje božičnega žita.</blockquote>
      <p>Da bi bilo na božič zeleno, se morajo sejanja lotiti pravi čas. Seveda lahko to storimo kadar koli, najpozneje v dveh tednih pred božičem se lotimo, sicer pa so v navadi trije datumi, vsi v decembru: prvi je na god svete Barbare, 4. decembra, na Marijin praznik, 8. decembra, najbolj priljubljen za sejanje božičnega žita pa je god svete Lucije 13. decembra.</p>
      <figure>
        <img src="https://www.slovenskenovice.si/images/slike/2019/11/21/1713960.jpg"/>
        <figcaption>Pravočasno ga posadite. FOTOGRAFIJE: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Pšenico posejemo v plitve okrasne posodice, denimo podstavek za cvetlične lončke, ali pa kar v lonček. Seme enakomerno razporedimo po zemlji, ne varčujmo z njim, kar na gosto ga potresemo, saj bo tako tudi zraslo lepo gosto, ga rahlo vtisnemo vanjo in zalijemo. Pazimo, da ima za kalitev dovolj vlage in primerno temperaturo: bolj ko bo toplo, hitreje bo vzklilo oziroma ozelenelo.<br/><br/>Sejemo lahko tudi v vato, saj božično žito ni prav zahtevno: postavimo jo na podstavek in dobro namočimo z vodo. Seme enakomerno potresemo po vati in ga vanjo rahlo vtisnemo, pazimo, da se vata ne izsuši. Ko žito ozeleni, ga postavimo k jaslicam, pod drevesce ali pa pustimo na okenski polici, kjer bo v zelen okras, lonček ali podstavek pa lahko okrasimo z rdečo pentljo. Rasti ga pustimo do Svetih treh kraljev, nekateri pa vse do svečnice.<br/><br/>Nič ne de, če zraste previsoko: preprosto ga ukrotimo s škarjami. A odrezanega nikar ne zavrzite. Ali ste vedeli, da ga lahko porabite v kulinariki? Pšenična trava vsebuje veliko antioksidantov, mineralov, vitaminov A, B, tudi B17, E, C, F, K, klorofila in encimov. Je odlična sestavina za pripravo zdravega napitka, ki bo organizem preskrbel s hranili, kar je v jesensko-zimskem času še kako dobrodošlo.</p>
      <blockquote>Božično žito sejemo v okras in upanje na plodnejše prihajajoče leto.</blockquote>
      <figure>
        <img src="https://www.slovenskenovice.si/images/slike/2019/11/21/1713998.jpg"/>
        <figcaption>Lep okras in upanje na blagostanje v prihajajočem letu.<cite>GETTY IMAGES/ISTOCKPHOTO</cite></figcaption>
      </figure>
      <p>Dva tedna potem ko zraste, jo že lahko režemo, sok pa izcedimo s pomočjo sokovnika, popijemo ga takoj, da bi se ohranilo kar največ hranil. Ker ima specifičen okus, ga zmešamo s sveže stisnjenim jabolčnim ali katerim drugim sokom, dodamo pa ga lahko tudi smutijem. Sok (seme naj bo ekološko pridelano, torej ne tretirano s kemičnimi sredstvi) božičnega žita velja za enega najmočnejših pripravkov v ljudskem zdravilstvu, saj uničuje bakterije in krepi imunski sistem. Blaži izpuščaje, koristi tudi pri težavah z dlesnimi, žrelom, sinusi.<br/><br/>Dragi bralke in bralci, v zahvalo za vašo zvestobo vam podarjamo semena božičnega žita, ki simbolizira svetlobo in upanje, darilno vrečko bomo priložili v četrtek, 28. novembra.</p>
    </article>
  </body>
</html>