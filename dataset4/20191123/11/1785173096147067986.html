<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/actorii-mihai-calin-si-richard-bovnoczki-revin-la-arcub-in-productia-schneider-si-schuster-1922403723432019111119178267"/>
    <meta property="og:site_name" content="News.ro"/>
    <meta property="article:published_time" content="2019-11-23T11:37:43+00:00"/>
    <meta property="og:title" content="Actorii Mihai Călin şi Richard Bovnoczki revin la Arcub în producţia &quot;Schneider şi Schuster&quot;"/>
    <meta property="og:description" content="Actorii Mihai Călin şi Richard Bovnoczki vor jongla între dramă şi umor într-o nouă reprezentaţie a spectacolului de teatru &quot; Schneider şi Schuster&quot;, regizat de Lucian Pavel, pe 9 decembrie, de la ora 20.00, la Sala Mare - Arcub (str.Lipscani nr. 84-90)."/>
  </head>
  <body>
    <article>
      <h1>Actorii Mihai Călin şi Richard Bovnoczki revin la Arcub în producţia "Schneider şi Schuster"</h1>
      <address><time datetime="2019-11-23T11:37:43+00:00">23 Nov 2019, 11:37</time> by <a rel="author">News.ro</a></address>
      <p>
        <b>Actorii Mihai Călin şi Richard Bovnoczki vor jongla între dramă şi umor într-o nouă reprezentaţie a spectacolului de teatru " Schneider şi Schuster", regizat de Lucian Pavel, pe 9 decembrie, de la ora 20.00, la Sala Mare - Arcub (str.Lipscani nr. 84-90).</b>
      </p>
      <p>Scrisă în anul 1993 de marele dramaturg evreu Joshua Sobol şi jucată cu succes în teatre din Elveţia, Germania sau Suedia, comedia amară în două personaje "Schneider şi Schuster" prezintă povestea a doi actori evrei ce decid să înfiinţeze la Lodz, în Polonia, un teatru care îşi doreşte să atingă, prin intermediul spectacolelor, toate problemele de natură socială, umană şi artistică ale timpului lor, neştiind că acest plan îi va conduce uşor către capcana lagărelor de concentrare. Cei doi evrei îşi trăiesc o bună parte din viaţă închişi, urmând ca apoi să fie deportaţi în Siberia iar după Perestroika-Glasnost, se trezesc în sălbatica lume capitalistă de astăzi.</p>
      <p>"O călătorie în timp despre prietenie, despre confruntarea cu crizele majore ale istoriei şi ale vârstei personajelor, toată înţesată cu un umor nebun. E despre umor. Şi mai ales despre hazul cu care te priveşti în fiecare zi, chiar dacă festele pe care ţi le joacă viaţa, istoria, pot fi fatale. Dacă îţi lipseşte acel umor sau îl rătăceşti, eşti pierdut", mărturiseşte regizorul Lucian Pavel.</p>
      <p>Textul lui Joshua Sobol, în traducerea Adei Maria Ichim, exploatează intens talentul, experienţa şi disponibiliatea artistică a doi actori, aflaţi într-un punct înalt al maturităţii artistice şi al forţei creative, care îşi utilizează toate mijloacele artistice de care dispun: Mihai Călin şi Richard Bovnoczki.</p>
      <p>Costumele şi decorurile sunt realizate de scenograful Mihai Păcurar, iar mişcarea scenică poartă semnătura coregrafei Silvia Călin.</p>
      <p>Biletele au fost puse în vânzare şi pot fi achiziţionate online de pe arcub.ro, bilet.ro sau de la casa de bilete Arcub (strada Lipscani, nr. 84-90).</p>
      <p>Preţuri: 35 lei (Categoria I). Elevii, studenţii şi pensionarii pot achiziţiona bilete la preţul de 25 lei (Categoria II), în limita locurilor disponibile.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>