<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/nemecko-ma-plan-boje-s-pedofily-nalaka-je-na-umele-detske-porno-83296"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-23T11:34:11+00:00"/>
    <meta property="og:title" content="Německo má plán boje s pedofily. Naláká je na umělé dětské porno - Seznam Zprávy"/>
    <meta property="og:description" content="Počítačem vytvořené videosnímky mají být k nerozeznání od těch opravdových, zločinných."/>
  </head>
  <body>
    <article>
      <h1>Německo má plán boje s pedofily. Naláká je na umělé dětské porno - Seznam Zprávy</h1>
      <address>
        <time datetime="2019-11-23T11:34:11+00:00">23 Nov 2019, 11:34</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/nemecko-ma-plan-boje-s-pedofily-nalaka-je-na-umele-detske-porno-83296">Německo má plán boje s pedofily. Naláká je na umělé dětské porno</a></p>
      <h3>Německo má plán boje s pedofily. Naláká je na umělé dětské porno</h3>
      <p><a href="https://www.seznamzpravy.cz/autor/filip-kalcak-613">Filip Kalčák<br/></a>23. 11. 12:34</p>
      <p>Počítačem vytvořené videosnímky mají být k nerozeznání od těch opravdových, zločinných.</p>
      <p>Pro některé na hraně etiky, pro některé silně za hranou. Německo plánuje na ilegální pornografické weby nahrávat počítačem vytvořené, nicméně věrné dětské explicitní videosnímky. Informoval o tom německý web Deutsche Welle.</p>
      <p>Tato videa, která budou plně pod kontrolou německých vyšetřovatelů, mají přitahovat pedofily z ostatních částí dark webu. Snímky, ve kterých není zneužívána žádná lidská bytost, mají přispět při chytání delikventů, které se nedaří lokalizovat jiným způsobem.</p>
      <p>„Vyšetřovatelé budou v budoucnu schopni využít počítačem generovaná videa, pokud nebude možné na zločiny přijít jiným způsobem,“ sdělila pro list Die Welt německá ministryně spravedlnosti Christine Lambrechtová.</p>
      <related>
        <a href="https://www.seznamzpravy.cz/clanek/jeden-z-nejvetsich-pripadu-sexualniho-obtezovani-deti-v-historii-mezi-obvinenymi-jsou-i-cesi-81094"/>
      </related>
      <p>Německo chce opatření zavést z toho důvodu, že mnoho pornografických stránek na dark webu nejprve po uživatelích žádá, aby na ně nahráli vlastní explicitní materiál a teprve poté jsou připuštěni do nitra webu.</p>
      <p>Tím pádem je pro vyšetřovatele v současnosti složité se na portály infiltrovat. Zákonodárci tak chtěli dát podle Lambrechtové vyšetřovatelům možnost se na weby legálně dostat a rychle identifikovat jejich provozovatele a uživatele.</p>
      <p>„Nikdy nesmíme být pozadu v potírání dětské pornografie. Jsou to strašlivé případy zneužívání dětí,“ míní ministryně.</p>
      <related>
        <a href="https://www.seznamzpravy.cz/clanek/jen-to-nikomu-nerikej-v-reakci-na-film-polsko-planuje-dvojnasobne-tresty-pro-pedofily-72245?autoplay=1"/>
        <a href="https://www.seznamzpravy.cz/clanek/jen-to-nikomu-nerikej-v-reakci-na-film-polsko-planuje-dvojnasobne-tresty-pro-pedofily-72245"/>
      </related>
      <p>Nové opatření, které je součástí reformy o kyberzločinu, bude brzy probírat německý parlament. Balíček by měli poslanci schválit ještě před Vánoci.</p>
      <p>Někteří zákonodárci nicméně proti opatření protestují. „Hlavním cílem by měla být naprostá eliminace dětské pornografie. Nikoli ty weby ještě obohacovat počítačem generovaným materiálem,“ řekl k problematice poslanec Stephan Thomae ze Svobodné demokratické strany.</p>
    </article>
  </body>
</html>