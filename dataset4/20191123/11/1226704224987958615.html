<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/iniciativa-stredne-slovensko-hovori-o/431844-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T11:30:00+00:00"/>
    <meta property="og:title" content="Iniciatíva stredné Slovensko hovorí o ďalších plánoch v doprave"/>
    <meta property="og:description" content="Svoju nespokojnosť budú členovia Iniciatívy stredné Slovensko tlmočiť aj na protestnom zhromaždení, ktoré sa v Bratislave uskutoční 26. novembra."/>
  </head>
  <body>
    <article>
      <h1>Iniciatíva stredné Slovensko hovorí o ďalších plánoch v doprave</h1>
      <h2>Svoju nespokojnosť budú členovia Iniciatívy stredné Slovensko tlmočiť aj na protestnom zhromaždení, ktoré sa v Bratislave uskutoční 26. novembra.</h2>
      <address><time datetime="2019-11-23T11:30:00+00:00">23 Nov 2019, 11:30</time> by <a rel="author">TASR</a></address>
      <p>Banská Bystrica 23. novembra (TASR) - Zhodnotením plnenia stanovených cieľov, ale aj plánovaním ďalších krokov sa zaoberali členovia Iniciatívy stredné Slovensko počas zasadnutia výkonného výboru iniciatívy, ktoré sa v uplynulom týždni konalo v Banskej Bystrici. TASR o tom informoval banskobystrický magistrát.</p>
      <p>Podľa iniciatívy sa moderná dopravná infraštruktúra na trase severo-južného prepojenia Slovenska stále nestala realitou, navyše vážna situácia v oblasti dopravy, ktorú chcú riešiť, stále stagnuje. Členovia združenia hovoria, že im chýba komplexný prístup zo strany Ministerstva dopravy a výstavby SR k riešeniu celého úseku.</p>
      <p><i>„Dosiahli sme čiastkové úspechy, ktoré sa týkajú riešenia v lokalite Ružomberok, respektíve Banská Bystrica – Slovenská Ľupča, no požiadavky Iniciatívy stredné Slovensko k ostatným úsekom stále nenapredujú. Nepracuje sa na štúdiách a termíny zo strany Národnej diaľničnej spoločnosti (NDS) nie sú dodržané. Budeme preto žiadať ministerstvo dopravy a výstavby, a tiež NDS o stanovisko," </i>uviedol primátor Banskej Bystrice a predseda Iniciatívy stredné Slovensko Ján Nosko.</p>
      <p>Zároveň uviedol, že v ďalšom období budú tiež požadovať konkrétne odpovede na procesy prípravy jednotlivých úsekov severo-južného prepojenia Slovenska od politickej garnitúry, ktorá vzíde z nových parlamentných volieb.</p>
      <p>Svoju nespokojnosť budú členovia Iniciatívy stredné Slovensko tlmočiť aj na protestnom zhromaždení, ktoré sa v Bratislave uskutoční 26. novembra. Po verejnom proteste budú predstavitelia samospráv diskutovať so zástupcami rezortov dopravy a životného prostredia. Za združenie Iniciatíva stredné Slovensko sa na stretnutí zúčastní primátor Krupiny Radoslav Vazan a primátor Šiah Štefan Gregor.</p>
      <p>Iniciatíva vznikla v máji 2017 a svojou činnosťou chce dosiahnuť dobudovanie prepojenia v krajine, diaľnice D1 v úseku Turany – Hubová a Hubová – Ivachnová, rýchlostnej cesty R3 Trstená – Dolný Kubín, R1 Ružomberok – Banská Bystrica a súvisiace spojenie I/71 Lučenec – Fiľakovo – Salgótarján. Medzi jej priority patrí aj liberalizácia železničnej dopravy na strednom Slovensku, čo by malo priniesť ďalšie zlepšenie v tejto oblasti.</p>
    </article>
  </body>
</html>