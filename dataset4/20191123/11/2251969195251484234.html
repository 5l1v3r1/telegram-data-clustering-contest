<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/23/tragedia-in-mare-recuperato-il-cadavere-di-una-donna/1328376/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-23T11:12:06+00:00"/>
    <meta property="og:title" content="Tragedia in mare: recuperato il cadavere di una donna"/>
    <meta property="og:description" content="CIVITANOVA - Il corpo era in acqua ad una 50ina di metri dalla scogliera. La vittima non aveva documenti nè telefono. In corso gli accertamenti per identificarla. La prima ipotesi è che si sia trattato di un gesto volontario"/>
  </head>
  <body>
    <article>
      <h1>Tragedia in mare: recuperato il cadavere di una donna</h1>
      <h2>CIVITANOVA - Il corpo era in acqua ad una 50ina di metri dalla scogliera. La vittima non aveva documenti nè telefono. In corso gli accertamenti per identificarla. La prima ipotesi è che si sia trattato di un gesto volontario</h2>
      <address><time datetime="2019-11-23T11:12:06+00:00">23 Nov 2019, 11:12</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F23%2Ftragedia-in-mare-recuperato-il-cadavere-di-una-donna%2F1328376%2F">Condividi88</a><a href="https://twitter.com/intent/tweet?text=Tragedia+in+mare%3A++recuperato+il+cadavere+di+una+donna&amp;url=https%3A%2F%2Fwww.cronachemaceratesi.it%2F2019%2F11%2F23%2Ftragedia-in-mare-recuperato-il-cadavere-di-una-donna%2F1328376%2F">Tweet</a>Email88 Condivisioni</p>
      <p>
        <i>Aggiornamento delle 19,30 – Il corpo è stato identificato<a href="https://www.cronachemaceratesi.it/2019/11/23/trovata-morta-in-mare-la-vittima-e-una-44enne/1328613/"> (leggi l’articolo)</a>. </i>
      </p>
      <p>di <b>Laura Boccanera </b>(Foto di <b>Federico De Marco</b>)</p>
      <p><b>Tragedia poco prima delle 12 a Civitanova: il cadavere di una donna è stato trovato in acqua a est del braccio portuale, a circa 50 metri dalla scogliera. Si tratta di una donna verosimilmente tra i 45 e i 50 anni, bionda. Non aveva documenti, né telefono. A vedere il corpo un passante che ha avvertito il 118 che è accorso immediatamente e che ha allertato la Capitaneria di porto intervenuta con la motovedetta Cp 839 per il recupero.</b> <b>Il cadavere era riverso a pancia in giù e galleggiava sull’acqua.</b></p>
      <figure>
        <img src="https://cdn.cronachemaceratesi.it/wp-content/uploads/2019/11/molo-sud-civitanova-suicidio-650x488.jpg"/>
      </figure>
      <p>La segnalazione è arrivata attorno alle 11,45 e la donna veniva segnalata alla fine del molo sud, dove la scogliera prosegue dietro il muretto del molo est, quello utilizzato come spazio per i murales. Quando gli uomini della Guardia costiera, diretta dal tenente di vascello Giuliano Gentilini, anche lui intervenuto sul posto, sono arrivati il vento di scirocco aveva spostato la salma più a nord. La donna era morta. <b>Non si sa ancora per quanto tempo il corpo sia rimasto in acqua, anche se da una prima analisi svolta dal medico legale Antonio Tombolini non dovrebbero essere passate molte ore. La donna non aveva segni evidenti di ferite o lesioni, ma solo la ricognizione cadaverica e un’eventuale autopsia potranno chiarire se vi siano danni interni.</b> Al momento l’ipotesi più probabile è che si sia trattato di un gesto volontario. Sull’identità della donna invece ancora non si sa nulla: non aveva addosso documenti o telefono. La donna, bionda, indossava un piumino Moncler nero, pantaloni neri e scarpe da tennis, aveva una fede al dito. La Capitaneria di porto, assieme alla polizia sta conducendo le indagini per risalire all’identità della donna e incrociare le denunce di scomparsa presenti al momento in provincia di Macerata. <b>Ci sarebbe una donna che manca da casa e si sta cercando di capire se la descrizione possa essere combaciante.</b> Al vaglio anche le immagini di videosorveglianza del porto per vedere se la donna è transitata in punti coperti dalle telecamere e ricostruire così i suoi ultimi minuti. <b>Questa mattina al porto c’era tantissima gente, sportivi, persone a spasso per una passeggiata e la notizia della tragedia si è diffusa immediatamente. Sul posto sono intervenuti anche i mezzi del 118 e della Croce verde, gli ispettori e agenti del Commissariato, la polizia scientifica, i carabinieri e la polizia locale. La salma è stata prima portata al molo martello e lì recuperata dall’Asof e condotta all’obitorio in attesa delle disposizioni delle autorità  inquirenti.</b></p>
      <p>
        <i>(Ultimo aggiornamento alle 14,25)</i>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-tombolini-area-portuale-civitanova-FDM-6-650x433.jpg"/>
        <figcaption>A sinistra il medico legale Antonio Tombolini</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/molo-civitanova-suicidio-650x488.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/molo-sud-civitanova-suicidio1-650x488.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-14-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-12-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-11-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-10-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-9-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-8-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-7-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-gentilini-area-portuale-civitanova-FDM-5-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-4-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-3-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-2-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recupero-corpo-donna-area-portuale-civitanova-FDM-1-650x433.jpg"/>
      </figure>
    </article>
  </body>
</html>