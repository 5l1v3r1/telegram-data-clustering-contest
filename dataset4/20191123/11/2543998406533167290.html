<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/srbija/170711/vucic-nema-vremena-cekanje-moramo-osigurati-perspektivu-mladima"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T11:47:00+00:00"/>
    <meta property="og:title" content="Vučić: Nema vremena za čekanje, moramo osigurati perspektivu mladima"/>
    <meta property="og:description" content="Predsednik Aleksandar Vučić poručio je danas da mladi u Srbiji i regionu nemaju vremena za čekanje i da će, uprkos mogućim tenzijama i političkim nerazumevanjima među državama Zapadnog Balkana, taj deo Evrope ekonomski ubrzano napredovati, što bi trebalo iskoristiti kako bi se mladima obezbedila perspektiva i oni ostali u svojim zemljama."/>
  </head>
  <body>
    <article>
      <h1>Vučić: Nema vremena za čekanje, moramo osigurati perspektivu mladima</h1>
      <h2>Predsednik Aleksandar Vučić poručio je danas da mladi u Srbiji i regionu nemaju vremena za čekanje i da će, uprkos mogućim tenzijama i političkim nerazumevanjima među državama Zapadnog Balkana, taj deo Evrope ekonomski ubrzano napredovati, što bi trebalo iskoristiti kako bi se mladima obezbedila perspektiva i oni ostali u svojim zemljama.</h2>
      <address><time datetime="2019-11-23T11:47:00+00:00">23 Nov 2019, 11:47</time> by <a rel="author">Tanjug</a></address>
      <p>Vučić, koji s predsednicima Severne Makedonije Stevom Pendarovskim i Slovenije Borutom Pahorom učestvuje na četvrtom Regionalnom forumu mladih lidera u Novom Sadu rekao da će, ukoliko države ne budu dovoljno pametne, mladi nastaviti da odlaze, ističući da oni to ne rade tražeći hleb, kao što je bilo ranije, već bolju i sigurniju budućnost.</p>
      <p>- Ne odlaze ljudi zato što su gladni, gladnih je malo u bilo kojoj zemlji ovde, već traže srećniju i bolju budućnost, a ne da se prehrane - rekao je Vučić.</p>
      <p>Predsednik je rekao da će region Zapadnog Balkana u roku od dve godine imati još mnogo tenzija, političkih nerazumevanja i politike koja će se voditi na osnovu događaja iz nedavne i dalje prošlosti, ali da se u ekonomskom smislu očekuje ubrzani napredak Balkana, mnogo brži nego napredak zemalja evrozone.</p>
      <figure>
        <img src="https://www.republika.rs/data/images/2019-11-23/124664_vuciccc01-tanjug-jaroslav-pap_f.jpg?1574506056"/>
        <figcaption>
          <cite>Tanjug/J. PAP</cite>
        </figcaption>
      </figure>
      <p>Rekao je da će, prema procenama Svetske banke i MMF, prosečan rast u godinama koje dolaze u Srbiji biti 4,2 odsto BDP, u Albaniji 4 odsto, a u Severnoj Makedoniji 3,5 odsto,</p>
      <p>- Svi ostali su daleko ispod, te tri zemlje će da prednjače, ostali će biti ispod, a najniži rast po projekcijama Svetske banke i MMF biće u Hrvatskoj, oko 1,92 odsto, a ja mislim da će zbog pada evrozone biti i na 1,5 ili 1,6 odsto - rekao je Vučić.</p>
      <p>Govoreći o odnosima u regionu, Vučić je rekao da je loša atmosfera rezultat loših politika iz prošlosti, iz kojih ne uspevaju da izađu zemlje u regionu.</p>
      <p>On je rekao da deca u Srbiji nemaju vremena za čekanje, a da nemaju ni srednjovečni ljudi, navodeći da danas iz regiona ne odlaze samo mladi, već svi koji mogu da dobiju veću platu - od vozača autobusa, zavarivača, bravara...</p>
      <p>Vučić je rekao da ceo region mora da ponudi srećnu perspektivu mladim ljudima, što podrazumeva i bolju društvenu atmosferu.</p>
      <p>Kao primer je naveo inicijativu "mali šengen", koja je u tri zemlje naišla na velike kritike.</p>
      <p>- U Srbiji kažu - to je stvaranje velike Albanije, u Albaniji kažu, to je stvaranje velike Srbije. Oni kojima su usta puna saradnje u regionu, neće da podrže, nego čekaju da se kola slome na mojim leđima... A još teže je Ediju Rami, koji se ubi objašnjavajući da ne radi na stvaranju velike Srbije - rekao je Vučić.</p>
      <figure>
        <img src="https://www.republika.rs/data/images/2019-11-23/124666_vuciccc03-tanjug-jaroslav-pap_f.jpg?1574506063"/>
        <figcaption>
          <cite>Tanjug/J. PAP</cite>
        </figcaption>
      </figure>
      <p>Vučić je rekao i da, za razliku od prijatelja iz regiona, ne beži od termina Balkan, već je ponosan na to, te da ne misli da su oni koji nas "posprdno" nazivaju Balkancima u bilo čemu bolji od nas.</p>
      <related>
        <h4>Pročitajte još:</h4>
        <a href="http://republika.rs/vesti/srbija/170695/Vucic-Pendarovski-Pahor-mladima-regiona"/>
        <a href="http://republika.rs/vesti/srbija/168603/VUCIC-ODBRUSIO-HRVATIMA-Niko-moze-zabrani-ucesce-kongresu-Evropske-narodne-partije-osim-sam-ucinim"/>
        <a href="http://republika.rs/vesti/srbija/165508/godina-napretka-Vucic-Rukovodicemo-srpskim-interesima-mladima-ponuditi-srpski-san"/>
        <a href="http://republika.rs/vesti/srbija/165551/Mladi-lideri-SNS-Srbija-ima-buducnost-SNS"/>
      </related>
    </article>
  </body>
</html>