<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/rosiya_prosuvala_teoriyu_vtruchannya_ukrayini_u_vibori_v_ssha__the_new_york_times_n1238344"/>
    <meta property="og:site_name" content="24 Канал"/>
    <meta property="article:published_time" content="2019-11-23T11:32:00+00:00"/>
    <meta property="og:title" content="Росія просувала теорію втручання України у вибори в США, – The New York Times"/>
    <meta property="og:description" content="Росіяни два роки розповсюджували конспірологічні теоріїї про втручання України у вибори у США у 2016 році і змогли переконати у цьому частину американських політиків."/>
  </head>
  <body>
    <article>
      <h1>Росія просувала теорію втручання України у вибори в США, – The New York Times</h1>
      <address><time datetime="2019-11-23T11:32:00+00:00">23 Nov 2019, 11:32</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Росіяни два роки розповсюджували конспірологічні теоріїї про втручання України у вибори у США у 2016 році і змогли переконати у цьому частину американських політиків.</b>
      </p>
      <p>Про це повідомило авторитетне видання The New York Times із посиланням на звіт розвідслужб.</p>
      <blockquote>Важливо! <a href="https://24tv.ua/dzhuliani_zvinuvativ_baydena_u_pidkupi_poroshenka__zmi_n1238310">Джуліані звинуватив Байдена у підкупі Порошенка, – ЗМІ</a></blockquote>
      <p>У документі зазначено: щоб поширювати дезінформацію, Кремль використовував впливових російських і українських олігархів, бізнесменів і політиків. Їм надавали викривлену інформацію, яку ті потім передавали або американським колегам, або політикам і навіть журналістам.</p>
      <p>До розповсюдження брехні щодо України долучився і особисто Володимир Путін, який публічно говорив про можливе українське втручання. </p>
      <p>Зазначимо, що на слуханнях у Конгресі колишня радниця Трампа з російських питань підтвердила: втручання в американські вибори у 2016 році здійснювала Росія, а не Україна. Це встановили американські спецслужби та спецпрокурор Роберт Мюллер за два роки розслідування.</p>
      <h3>Про яке втручання у вибори США йдеться?</h3>
      <p>Американський президент Дональд Трамп та його адвокат Рудольф Джуліані намагалися знайти докази того, що Україна втручалась в президентські вибори у США в 2016 році. Американський лідер вважав, що зникле листування Гілларі Клінтон можна знайти саме на серверах в Україні.</p>
      <blockquote><a href="https://24tv.ua/rozmova_zelenskogo_z_trampom_tekst_rozmovi_stenograma_n1210132">Скандальна розмова Трампа та Зеленського: повний текст українською</a> – у матеріалі 24 каналу.</blockquote>
      <p>Окрім того, лідер США вважав, що "деякі сили в Україні", пов'язані з Демократичною партією, допомагали поширювати компромат про главу виборчого штабу Трампа Пола Манафорта.</p>
      <p>Під час телефонної розмови Трамп рекомендував Зеленському співпрацювати з генпрокурором США, зокрема з питання можливого викрадення Україною листувань <a href="https://24tv.ua/tramp_prosiv_zelenskogo_poshukati_v_ukrayini_server_iz_zlamanoyi_poshti_demokratichnoyi_partiyi_n1210623">Демократичної партії </a>та Клінтон. Натомість Зеленський заявляв, що Трамп жодних доказів про втручання України у вибори США не надавав, а якщо надасть, "то обов'язково будемо розслідувати".</p>
    </article>
  </body>
</html>