<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/benessere/quark-formaggio-ipocalorico/658736/"/>
    <meta property="og:site_name" content="DiLei"/>
    <meta property="article:published_time" content="2019-11-23T11:43:04+00:00"/>
    <meta property="og:title" content="Quark, il formaggio ipocalorico con pochi grassi"/>
    <meta property="og:description" content="Leggero e facile da preparare in casa, il Quark è un formaggio che può essere gustato in diversi modi. Scopriamo assieme quali."/>
  </head>
  <body>
    <article>
      <h1>Quark, il formaggio ipocalorico con pochi grassi</h1>
      <h2>Popolarissimo in Germania, questo formaggio è leggero e caratterizzato da un sapore piacevolmente delicato</h2>
      <address>
        <time datetime="2019-11-23T11:43:04+00:00">23 Nov 2019, 11:43</time>
      </address>
      <p>Quando si parla di <b>formaggi</b>, la prima immagine che viene in mente è quella di alimenti ricchi di calorie e grassi. Come in tutte le cose, anche in questa esistono le dovute eccezioni. Una delle più importanti è il <b>Quark</b>, formaggio fresco a pasta molle.</p>
      <p>Preparato con<b> latte caprino</b>,<b> ovino</b>, ma anche con un <b>mix tra i due</b>, si contraddistingue per una pasta la cui struttura ricorda molto quella della ricotta. Interessante è il <b>processo di produzione</b>, durante il quale <b>il formaggio non deve subire alcuna maturazione. </b>In poche parole, <b>è subito pronto per essere portato in tavola</b>. Come sottolineato in <a href="https://www.sciencedirect.com/science/article/pii/B9780128131480000232?via%3Dihub">questo estratto</a> del volume <i>The Role of Functional Food Security in Global Health</i>, la sua cagliata viene rotta per agitazione e il siero di latte rimosso mediante drenaggio.</p>
      <p>Il <b>formaggio Quark</b>, il cui apporto energetico è pari a <b>90 calorie ogni 100 grammi,</b> viene aggiunto a diversi prodotti alimentari per rendere il loro sapore più delicato. Ricordiamo che può essere preparato con latte scremato, latte parzialmente scremato e latte intero.</p>
      <p>Molto utilizzato come <b>base per la preparazione dei caprini francesi</b>, questo formaggio è <b>a dir poco popolare in Germania</b>. Per dare qualche numero in merito rammentiamo che, in media, quasi il 50% della produzione di formaggio in terra tedesca si concentra sul Quark.</p>
      <p>Il formaggio in questione, in virtù del suo alto contenuto di acqua, risulta <b>facilmente deperibile</b>. Ricordiamo inoltre che, dal momento che la cagliata non viene rimossa (cosa che invece accade nel corso del processo produttivo della<a href="https://dilei.it/benessere/dieta-ricotta/591643/"> ricotta</a>), il contenuto di <a href="https://dilei.it/benessere/dieta-senza-lattosio/626924/">lattosio</a> è notevole. Per tale motivo, l’<b>assunzione di Quark</b> non è adatta a chi risulta intollerante a questo disaccaride.</p>
      <p>Tornando un attimo al <b>processo di produzione</b>, è bene specificare che <b>dura circa 48 ore.</b> La situazione può variare a seconda del periodo dell’anno. Nei <b>mesi estivi</b>, i casari che producono il Quark possono impiegare <b>anche 24 o addirittura 16 ore.</b></p>
      <p>Come gustare questo formaggio (che<b> si può anche preparare in casa</b> con latte pastorizzato, yogurt e limone)? Le alternative non mancano! Lo si può infatti utilizzare per una <a href="https://dilei.it/ricette/sapete-fare-la-cheesecake-alle-fragole-senza-gelatina/487915/">cheese cake leggera</a>, ma anche per <b>farcire la focaccia</b> o per <b>preparare un ottimo soufflé</b>!</p>
      <related>
        <h4>Leggi anche</h4>
        <a href="https://dilei.it/mamma/formaggi-gravidanza-prevenire-listeriosi/476055/"/>
        <a href="https://dilei.it/benessere/dieta-del-latte-cose-quanto-si-perde-e-come-funziona/522229/"/>
        <a href="https://dilei.it/cucina/skyr-il-formaggio-superfood-islandese-proprieta-e-benefici/521827/"/>
        <a href="https://dilei.it/cucina/quante-calorie-hanno-i-formaggi-freschi/454885/"/>
        <a href="https://dilei.it/ricette/panini-hamburger-ricette/5772/"/>
      </related>
    </article>
  </body>
</html>