<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686059/antidraseis-sti-chio-gia-ti-dimiourgia-neou-kleistou-kentrou-meta"/>
    <meta property="og:site_name" content="enikos.gr"/>
    <meta property="article:published_time" content="2019-11-23T11:14:00+00:00"/>
    <meta property="og:title" content="Αντιδράσεις στη Χίο για τη δημιουργία νέου κλειστού κέντρου μεταναστών - Ομόφωνο &quot;όχι&quot; από το δημοτικό συμβούλιο"/>
    <meta property="og:description" content="Με ομόφωνη απόφασή του αργά το βράδυ της Παρασκευής το δημοτικό συμβούλιο Χίου..."/>
  </head>
  <body>
    <article>
      <h1>Αντιδράσεις στη Χίο για τη δημιουργία νέου κλειστού κέντρου μεταναστών - Ομόφωνο "όχι" από το δημοτικό συμβούλιο</h1>
      <address>
        <time datetime="2019-11-23T11:14:00+00:00">23 Nov 2019, 11:14</time>
      </address>
      <p>Με ομόφωνη απόφασή του αργά το βράδυ της Παρασκευής το δημοτικό συμβούλιο Χίου γνωστοποίησε ότι διαφωνεί με τη δημιουργία νέας κλειστής δομής για <a href="http://www.enikos.gr/politics/685487/afto-einai-to-schedio-tis-kyvernisis-gia-to-metanasteftiko-louket">μετανάστες </a>στο νησί που περιλαμβάνεται στα σχέδια της κυβέρνησης.</p>
      <p>Επίσης, με ψήφισμά του που εκδόθηκε κατά πλειοψηφία εμμένει σε πρόσφατη απόφασή του για μία δομή για καταγραφή και ταυτοποίηση με ευθύνη της κυβέρνησης και δύναμη 500 ατόμων, με καμία μόνιμη παραμονή στο νησί.</p>
      <p>Το Δημοτικό Συμβούλιο έδειξε από την αρχή της συνεδρίασης τις προθέσεις του, με Επικεφαλής και Συμβούλους να διατυπώνουν την αντίθεσή τους στη δημιουργία μία νέας πόλης ανάμεσα σε Πιτυός, Συκιάδα και Λαγκάδα.</p>
      <p>Στην εισήγησή του ο υφυπουργός Εργασίας και βουλευτής Χίου Νότης Μηταράκης χαρακτήρισε τη νέα δομή ως ισχυρό όπλο αποτροπής νέων αφίξεων, προβάλλοντας μεταξύ άλλων ως επιχείρημα τόσο το άμεσο κλείσιμο της ΒΙ.ΑΛ. μέχρι το καλοκαίρι του 2020. Παράλληλα έδωσε ιδιαίτερη βάση στο κριτήριο της εντοπιότητας, λέγοντας ότι για τις θέσεις που θα προκηρυχθούν θα προτιμηθούν κάτοικοι του Πιτυούς.</p>
      <p>Για επιλογή απόγνωσης που στερείται κάθε λογικού επιχειρήματος έκανε λόγο βουλευτής Χίου του ΣΥΡΙΖΑ Ανδρέας Μιχαηλίδης, επισημαίνοντας ότι η θεωρία κλεισίματος της ΒΙ.ΑΛ. θα φανεί σύντομα ότι είναι κενή περιεχομένου με μοναδικό στόχο την εξαπάτηση των κατοίκων του Χαλκειούς. Ο ίδιος ανέφερε ότι οι σημερινές πολιτικές της κυβέρνησης είναι απόρροια των επιλογών της Ν.Δ. τα προηγούμενα χρόνια που χάιδευε αυτιά για πολιτικά συμφέροντας, αποφεύγοντας να δει την πραγματικότητα γύρω από το μεταναστευτικό.</p>
      <p>Από την πλευρά του ο Ειδικός Γραμματέας Πρώτης Υποδοχής Μάνος Λογοθέτης που συνόδευσε τον Νότη Μηταράκη στη συνεδρίαση, σημείωσε ότι ήδη από τις 20.000 μεταφορές που εξήγγειλε η κυβέρνηση έχουν μεταφερθεί στην ηπειρωτική Ελλάδα περίπου 8.500, ενώ παραμένουν ακόμη στα νησιά 37.207, αριθμό στον οποίο περιλαμβάνονται και όσοι διαμένουν σε διαμερίσματα.</p>
      <p>Ο κ. Λογοθέτης παραδέχθηκε ότι η μεταφορά των 20.000 ατόμων στην ηπειρωτική Ελλάδα δεν μπορεί να λύσει το πρόβλημα, σημειώνοντας ότι προφανώς δεν μπορεί να μειωθεί ο αριθμός των μεταναστών και προσφύγων αφού οι ροές συνεχίζονται κανονικά.</p>
      <p>Πηγή: politischios.gr / ΑΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/685879/ti-leei-i-monadiki-oikogeneia-pou-zei-sta-levitha-gia-ti-dimiourg%0A%20%20%20%20%0A"/>
        <a href="http://www.enikos.gr/society/685786/to-dimosievma-peri-exoriston-prosfygon-se-xeronisia-kai-i-paremva%0A%20%20%20%20%0A"/>
        <a href="http://www.enikos.gr/society/685766/bournous-ston-realfm-978-i-moria-den-prokeitai-na-kleisei%0A%20%20%20%20%0A"/>
        <a href="http://www.enikos.gr/society/685776/asfyxia-sti-moria-xeperasan-tous-16000-oi-prosfyges-kai-metanaste%0A%20%20%20%20%0A"/>
        <a href="http://www.enikos.gr/society/685692/ta-senaria-gia-ta-anoikta-kentra-filoxenias-se-poious-nomous-tha-%0A%20%20%20%20%0A"/>
        <a href="http://www.enikos.gr/society/685665/dimarchos-anatolikis-samou-ston-realfm-978-thetoume-simera-me-epi%0A%20%20%20%20%0A"/>
        <a href="http://www.enikos.gr/society/685644/sto-limani-tou-peiraia-prosfyges-kai-metanastes-apo-ta-nisia%0A%20%20%20%20%0A"/>
        <a href="http://www.enikos.gr/society/685619/me-paraitisi-apeilei-meta-tis-exangelies-tis-kyvernisis-gia-to-pr%0A%20%20%20%20%0A"/>
        <a href="http://www.enikos.gr/society/685562/metanasteftiko-ta-metra-gia-ti-stirixi-ton-topikon-koinonion%0A%20%20%20%20%0A"/>
      </related>
    </article>
  </body>
</html>