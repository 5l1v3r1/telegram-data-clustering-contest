<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/gmina-zainwestowala-we-wlasny-sprzet/46952"/>
    <meta property="og:site_name" content="Limanowa.in"/>
    <meta property="article:published_time" content="2019-11-23T11:13:00+00:00"/>
    <meta property="og:title" content="Gmina zainwestowała we własny sprzęt"/>
    <meta property="og:description" content="Zamiast zlecać firmom bieżące remonty dróg czy doraźne prace interwencyjne, samorząd będzie je realizował sam. Takie rozwiązanie ma przynieść oszczędności. Gmina Limanowa zakupiła właśnie koparko-ładowarkę i dwa ciągniki. W planach są kolejne zakupy."/>
  </head>
  <body>
    <article>
      <h1>Gmina zainwestowała we własny sprzęt</h1>
      <address>
        <time datetime="2019-11-23T11:13:00+00:00">23 Nov 2019, 11:13</time>
      </address>
      <slideshow>
        <figure>
          <img src="https://limanowa.in/app/default/assets/news/efff07d949a16c88dd377efe4c7d9434.jpg?v=1574504189"/>
        </figure>
        <figure>
          <img src="https://limanowa.in/app/default/assets/news/df8a2d7ee3bc2fefc9800dc35feaa399.jpg?v=1574504189"/>
        </figure>
        <figure>
          <img src="https://limanowa.in/app/default/assets/news/10915411bbc6531ebf6adcc6a59178f1.jpg?v=1574504189"/>
        </figure>
        <figure>
          <img src="https://limanowa.in/app/default/assets/news/d2653afbb6af222177f38562abfeaabf.jpg?v=1574504189"/>
        </figure>
      </slideshow>
      <p>Zamiast zlecać firmom bieżące remonty dróg czy doraźne prace interwencyjne, samorząd będzie je realizował sam. Takie rozwiązanie ma przynieść oszczędności. Gmina Limanowa zakupiła właśnie koparko-ładowarkę i dwa ciągniki. W planach są kolejne zakupy.</p>
      <p>W ostatnim czasie gmina Limanowa kupiła sprzęt służący zaspokajaniu potrzeb związanych m.in. z remontami i utrzymaniem dróg gminnych oraz doraźnymi pracami interwencyjnymi.<i> - Po analizie kosztów związanych ze zlecaniem niektórych rodzajów prac firmom zewnętrznym okazało się, że zakup sprzętu na własność i samodzielne wykonywanie niektórych robót związanych z utrzymaniem dróg, przyczyni się do realnych oszczędności w wydatkach gminnych </i>– informuje na swojej stronie samorząd.</p>
      <p>Jak powiedział nam wójt, pomysł zakupienia sprzętu dla gminy narodził się po otwarciu ofert w przetargu na zimowe utrzymanie dróg na terenie gmimy, które zostało podzielone na kilkanaście zadań. Postępowania zostały pozytywnie rozstrzygnięte dla ośmiu części, dla sześciu zostały unieważnione.</p>
      <p><i>– Cztery zadania, które zostały unieważnione, przejmie na siebie gmina. Dzięki temu, nie trzeba będzie rezerwować kwoty 2,8 mln zł w budżecie –</i> mówi Jan Skrzekut.</p>
      <p>Po zasięgnięciu opinii, gmina zakupiła koparko-ładowarkę marki Case 580ST oraz dwa ciągniki marki Zetor Proxima CL90 wraz z oprzyrządowaniem służącym do zimowego utrzymania dróg. Te specjalistyczne pojazdy kosztowały łącznie około 700 tys. zł. Jeden z ciągników stacjonował będzie w Młynnem, gdzie zadba o przejezdność okolicznych dróg gminnych, drugi natomiast pozostanie w Męcinie i zajmie się utrzymywaniem dróg w tej części gminy Limanowa. Samorząd ma jeszcze w planach zakup pojazdu Unimog z odpowiednim wyposażeniem, umożliwiającym m.in. posypywanie nawierzchni dróg oraz napędem na wszystkie koła.</p>
      <footer>(Fot.: UG Limanowa)</footer>
    </article>
  </body>
</html>