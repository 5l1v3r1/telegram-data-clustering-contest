<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SBLaH/sexualni-nasili-uber-zacne-nahravat-jednotlive-jizdy"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T11:44:00+00:00"/>
    <meta property="og:title" content="Sexuální násilí? Uber začne nahrávat jednotlivé jízdy"/>
    <meta property="og:description" content="Alternativní taxislužba Uber začne ve Spojených státech pořizovat zvukový záznam z jednotlivých jízd, aby zajistila bezpečnost řidičů i jejich pasažérů. Informaci přinesl deník The Washington Post a následně ji potvrdila i sama společnost. Ta funkci nejprve otestuje příští měsíc v Mexiku a Brazílii, než ji spustí v USA."/>
  </head>
  <body>
    <article>
      <h6 class="kicker">Prevence sexuálního násilí</h6>
      <h1>Sexuální násilí? Uber začne nahrávat jednotlivé jízdy</h1>
      <address><time datetime="2019-11-23T11:44:00+00:00">23 Nov 2019, 11:44</time> by <a rel="author" href="https://echo24.cz/author/jhr" target="_blank">jhr</a></address>
      <p>
        <b>Alternativní taxislužba Uber začne ve Spojených státech pořizovat zvukový záznam z jednotlivých jízd, aby zajistila bezpečnost řidičů i jejich pasažérů. Informaci přinesl deník <a href="https://www.washingtonpost.com/technology/2019/11/20/uber-plans-start-audio-recording-rides-us-safety/">The Washington Post</a> a následně ji potvrdila i sama společnost. Ta funkci nejprve otestuje příští měsíc v Mexiku a Brazílii, než ji spustí v USA.</b>
      </p>
      <p>Řidiči si budou moci nastavit, aby se jízdy nahrávaly automaticky, jejich zákazníci tak budou muset učinit prostřednictvím mobilní aplikace před nasednutím do auta. Na nahrávání pak nebude ani jedna strana nijak zvlášť upozorňována, podle firmy se uživateli pouze zobrazí upozornění, až bude funkce dostupná, a program je požádá o přístupu k mikrofonu. Jinak ovšem data slouží spíše Uberu.</p>
      <p>„Když jízda skončí, uživatelé budou dotázáni, zda je všechno v pořádku, a budou moci nahlásit bezpečnostní incident a poslat jen několika kliky Uberu audio nahrávku,“ uvedla společnost v prohlášení. „Zašifrovaný zvukový soubor se odešle pracovníkům zákaznické podpory Uberu, kteří díky ní případ lépe pochopí a podle toho se zachovají,“ pokračoval text. Řidiči ani pasažéři nebudou mít k nahrávkám přístup, na vyžádání by se k nim ale měla dostat policie.</p>
      <p>Uber se dlouhodobě potýká s kontroverzemi ohledně sexuálního obtěžování ve vozidlech. Podle loňské zprávy <a href="https://money.cnn.com/2018/04/30/technology/uber-driver-sexual-assault/index.html">CNN</a> bylo alespoň 103 řidičů služby obviněno z obtěžování nebo sexuálního násilí a 31 bylo odsouzeno za znásilnění či podobného zločiny. Nejnovější krok firmy je tak snahou na tyto případy reagovat. Už v minulosti umožnila svým uživatelům vytočil číslo policie přímo z aplikace nebo v průběhu jízdy informovat o chování řidiče.</p>
      <related>
        <a href="https://echo24.cz/a/SNsh6/uber-chysta-flotilu-autonomnich-aut-s-volvem-predstavil-samoriditelny-model"/>
      </related>
    </article>
  </body>
</html>