<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200876/%D8%AA%D8%A8%D8%B1%DB%8C%DA%A9-%D9%BE%D8%A7%D8%AF%D8%B4%D8%A7%D9%87-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D9%87-%D8%A7%D9%84%D8%BA%D9%86%D9%88%D8%B4%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:38:00+00:00"/>
    <meta property="og:title" content="تبریک پادشاه عربستان به الغنوشی"/>
    <meta property="og:description" content="سفیر عربستان در تونس پیام تبریک پادشاه عربستان را به راشد الغنوشی به مناسبت انتخاب وی به عنوان رئیس پارلمان تونس ابلاغ کرد."/>
  </head>
  <body>
    <article>
      <h1>تبریک پادشاه عربستان به الغنوشی</h1>
      <address><time datetime="2019-11-23T11:38:00+00:00">23 Nov 2019, 11:38</time> by <a rel="author">رویا معصومی</a></address>
      <p>سفیر عربستان در تونس پیام تبریک پادشاه عربستان را به راشد الغنوشی به مناسبت انتخاب وی به عنوان رئیس پارلمان تونس ابلاغ کرد.</p>
      <p>به گزارش ایسنا، به نقل از خبرگزاری آناتولی، الغنوشی از محمد بن محمود العلی، سفیر عربستان در تونس در مقر پارلمان این کشور استقبال کرد.</p>
      <p>سفیر عربستان در این دیدار پیام تبریک سلمان بن عبدالعزیز، پادشاه عربستان را به الغنوشی به مناسبت انتخاب وی به عنوان رئیس پارلمان تونس ابلاغ کرده و گفت، تقویت همکاری میان پارلمان تونس و مجلس شورای عربستان و نیز پیش‌برد همکاری میان آن دو در سطح تبادل تجربیات و مهارات حائز اهمیت است.</p>
      <p>الغنوشی نیز بر عمق روابط و همکاری میان دو کشور و تمایل دو طرف برای همکاری در زمینه‌های مختلف تأکید کرد.</p>
      <p>۱۳ نوامبر الغنوشی در انتخابات ریاست پارلمان تونس آرای ۱۲۳ نماینده از مجموع ۲۱۷ نماینده پارلمان را کسب کرد و جنبش النهضه الحبیب الجملی را برای تشکیل دولت جدید انتخاب کرد.</p>
      <p>روابط الغنوشی با عربستان پیش از این دچار تنش شده بود، پس از اینکه وی قتل جمال خاشقجی، روزنامه‌نگار و منتقد سعودی در کنسولگری کشورش در استانبول را به قتل محمد البوعزیزی، آغازگر انقلاب تونس تشبیه کرد، اظهاراتی که ریاض آن را تحریکی علیه خود دانست.</p>
      <p>الغنوشی گفته بود، پیامدهای قتل خاشقجی شبیه به پیامدهای خودسوزی محمد البوعزیزی، جوان تونسی در دسامبر ۲۰۱۰ میلادی است رخدادی که باعث شعله‌ور شدن انقلاب مردمی علیه نظام زین‌العابدین بن علی، دیکتاتور سابق تونس شد.</p>
      <p>انتهای پیام</p>
    </article>
  </body>
</html>