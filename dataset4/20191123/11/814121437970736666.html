<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10273948/walbrzych-pijany-31-latek-ukradl-gadzety-erotyczne-zaskakujace-w-jaki-sposob-sie-tlumaczyl.html"/>
    <meta property="og:site_name" content="Wprost"/>
    <meta property="article:published_time" content="2019-11-23T11:50:00+00:00"/>
    <meta property="og:title" content="Wałbrzych. Pijany 31-latek ukradł gadżety erotyczne. Zaskakujące, w jaki sposób się tłumaczył"/>
    <meta property="og:description" content="Nawet 10 lat więzienia grozi 31-letniemu mieszkańcowi Wałbrzycha za włamanie do sklepu i kradzież. Ponieważ mężczyzna nie wiedział, co ma zrobić ze skradzionymi przedmiotami, ukrył je w lesie."/>
  </head>
  <body>
    <article>
      <h1>Wałbrzych. Pijany 31-latek ukradł gadżety erotyczne. Zaskakujące, w jaki sposób się tłumaczył</h1>
      <address>
        <time datetime="2019-11-23T11:50:00+00:00">23 Nov 2019, 11:50</time>
      </address>
      <p>
        <b>Nawet 10 lat więzienia grozi 31-letniemu mieszkańcowi Wałbrzycha za włamanie do sklepu i kradzież. Ponieważ mężczyzna nie wiedział, co ma zrobić ze skradzionymi przedmiotami, ukrył je w lesie.</b>
      </p>
      <p>Do włamania i kradzieży doszło w nocy z 17 na 18 listopada 2019 roku na terenie jednego z wałbrzyskich targowisk handlowych. Jak wynikało ze zgłoszenia, które otrzymali funkcjonariusze, z kasy skradziono 900 zł, a z półek sklepowych zniknęły akcesoria erotyczne, których wartość to ponad 1000 zł.</p>
      <p>Wizerunek sprawcy został uchwycony przez sklepowy monitoring. Funkcjonariusze Wydziału Kryminalnego wałbrzyskiej komendy po obejrzeniu zarejestrowanego materiału, bazując na zgromadzonych informacjach ustalili, że prawdopodobnym sprawcą kradzieży jest 31-letni wałbrzyszanin. Mężczyzna został zatrzymany. Przyznał się do włamania i kradzieży. Policjantom tłumaczył, że był pijany. Dodawał, że „tak naprawdę to nie wie, po co zabrał towar oferowany przez sklep”. Wszystkie skradzione akcesoria ukrył w lesie.</p>
      <p>O dalszych losach 31-latka zadecyduje sąd. Za popełnione przestępstwo grozi mu kara nawet 10 lat pozbawienia wolności.</p>
      <related>
        <h4>Czytaj także:</h4>
        <a href="https://www.wprost.pl/swiat/10273930/przywiazana-lancuchem-suczka-walczyla-o-zycie-szczeniat-jej-oczy-mowia-wszystko.html"/>
      </related>
      <footer>Źródło: <a href="http://www.policja.pl/">Policja</a></footer>
    </article>
  </body>
</html>