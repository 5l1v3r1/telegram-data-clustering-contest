<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chetor.com/183279-%da%86%db%8c%d8%b2%d9%87%d8%a7%db%8c%db%8c-%da%a9%d9%87-%d8%a7%d8%b2-%d9%be%d9%88%d9%84-%d9%85%d9%87%d9%85%e2%80%8c%d8%aa%d8%b1%d9%86%d8%af/"/>
    <meta property="og:site_name" content="چطور"/>
    <meta property="article:published_time" content="2019-11-23T11:00:17+00:00"/>
    <meta property="og:title" content="۵ چیزی که از پول درآوردن در زندگی مهم‌ترند"/>
    <meta property="og:description" content="پول می‌تواند به حفظ سلامتی و خانواده کمک کند اما نمی‌تواند جای هیچ‌کدام از این موارد را بگیرد. پس چه جیزهایی در زندگی از پول مهم‌ترند؟ در این مطلب بخوانید."/>
  </head>
  <body>
    <article>
      <h1>۵ چیزی که از پول درآوردن در زندگی مهم‌ترند</h1>
      <address><time datetime="2019-11-23T11:00:17+00:00">23 Nov 2019, 11:00</time> by <a rel="author" href="https://www.chetor.com/author/faf2designgmail-com/" target="_blank">فرناز آشفته‌فرد</a></address>
      <p>زندگی پرشتاب و رقابتی این‌روزها، اغلب‌مان را به‌سوی کار و <a href="https://www.chetor.com/tag/%da%a9%d8%b3%d8%a8-%d8%af%d8%b1%d8%a2%d9%85%d8%af/">کسب درآمد</a> بیشتر سوق داده است. اما مسائلی مهم‌تر از <a href="https://www.chetor.com/85385-%d9%85%db%8c%d9%84%db%8c%d8%a7%d8%b1%d8%af%d8%b1-%d8%b4%d8%af%d9%86/">پول درآوردن</a> نیز هست که اگر آن‌ها را نادیده بگیریم، ارزش پولی که درمی‌آوریم از بین خواهد رفت. همراه ما باشید. در این مطلب، «بدروس کویلیان» (Bedros Keuilian)، بنیان‌گذار و <a href="https://www.chetor.com/83420-%d9%88%d8%b8%d8%a7%db%8c%d9%81-%d9%85%d8%af%db%8c%d8%b1%d8%b9%d8%a7%d9%85%d9%84/">مدیرعامل</a> «Fit Body Boot Camp»، به‌عنوان یکی از <a href="https://www.chetor.com/tag/%da%a9%d8%a7%d8%b1%d8%a2%d9%81%d8%b1%db%8c%d9%86%d8%a7%d9%86-%d9%85%d9%88%d9%81%d9%82/">کارآفرینان موفق</a>، به ۵ مورد مهمی اشاره خواهد کرد که باید بیش از <a href="https://www.chetor.com/tag/%d9%be%d9%88%d9%84/">پول</a> به آن‌ها توجه کنیم.</p>
      <h4>حتما بخوانید:</h4>
      <ul>
        <li>
          <a href="https://www.chetor.com/167-%d8%a2%db%8c%d8%a7-%d8%a8%d8%b1%d8%a7%db%8c-%d9%85%d9%88%d9%81%d9%82%db%8c%d8%aa-%d8%a8%d8%a7%db%8c%d8%af-%d9%84%d8%b0%d8%aa-%d8%b2%d9%86%d8%af%da%af%db%8c-%da%a9%d8%b1%d8%af%d9%86-%d8%b1%d8%a7-%d9%81/">آیا برای موفقیت باید لذت زندگی کردن را فراموش کنیم؟</a>
        </li>
        <li>
          <a href="https://www.chetor.com/149024-%d8%af%d8%b1%d9%88%d8%ba-%d9%87%d8%a7%db%8c-%d8%a8%d8%b2%d8%b1%da%af-%d8%af%d8%b1-%d9%85%d9%88%d8%b1%d8%af-%d9%85%d9%88%d9%81%d9%82%db%8c%d8%aa/">۷ دروغ بزرگ در مورد موفقیت که نباید باور کنید</a>
        </li>
        <li>
          <a href="https://www.chetor.com/165784-%d8%a2%db%8c%d8%a7-%d9%be%d9%88%d9%84-%d8%ae%d9%88%d8%b4%d8%a8%d8%ae%d8%aa%db%8c-%d9%85%db%8c-%d8%a2%d9%88%d8%b1%d8%af/">آیا پول خوشبختی می آورد؟</a>
        </li>
      </ul>
      <h3>۱. باور</h3>
      <p>این مورد لزوما به‌معنای باور مذهبی نیست؛ هرچند می‌تواند بخشی از آن باشد. منظور از این مورد، باورمندی به خود، رؤیاها و کارتان است. اگر به خودتان باور نداشته باشید، <a href="https://www.chetor.com/tag/%d8%ae%d8%af%d9%85%d8%a7%d8%aa/">خدمات</a> و تلاشی که در کارتان ارائه می‌دهید دیده نخواهد شد.</p>
      <p>«تردید» می‌تواند کسب‌وکارهایی را که می‌توانند در دنیا تغییراتی بنیادی بیافرینند نابود کند. من این موضوع را به‌خوبی درک کردم. زمانی که حس کنید کسانی که مورد <a href="https://www.chetor.com/tag/%d8%a7%d8%b9%d8%aa%d9%85%d8%a7%d8%af-%da%a9%d8%b1%d8%af%d9%86/">اعتماد</a> شما هستند، در جهت نابودی شما می‌کوشند، حفظ‌کردن باورتان دشوار خواهد بود.</p>
      <p>اما آنگاه که ایمان‌تان را به کارتان از دست بدهید و چنین بپندارید که زیادی رؤیاپردازی کرده‌اید یا باور کنید فردی دیگر بهتر از شما این کار را انجام خواهد داد، دست به نابودی خود زده‌اید. حتی شاید کارتان را ترک کنید و برای کس دیگری مشغول به کار شوید؛ کسی که به خودش باور دارد.</p>
      <p>آیا ترجیح می‌دهید کارها را به‌روش خودتان انجام دهید؟ باید به خودتان و همهٔ جنبه‌های کارتان باور داشته باشید. تردیدی نیست که با مسائلی پیچیده‌ نیز روبه‌رو خواهید شد؛ اما چون به کارتان باور دارید و خواستار بهبود شرایط هستید، به مسیر ادامه خواهید داد.</p>
      <hr/>
      <p>حتما بخوانید: <b><a href="https://www.chetor.com/6573-%d8%ae%d9%88%d8%af%da%a9%d8%a7%d8%b1%d8%a2%d9%85%d8%af%db%8c-%da%86%db%8c%d8%b3%d8%aa-%d9%88-%da%86%d8%b1%d8%a7-%d8%a8%d8%a7%db%8c%d8%af-%d8%ae%d9%88%d8%af%d9%85%d8%a7%d9%86-%d8%b1%d8%a7-%d8%a8%d8%a7/">خودکارآمدی چیست و چرا باید خودمان را باور داشته باشیم؟</a></b></p>
      <hr/>
      <h3>۲. سلامتی</h3>
      <figure>
        <img src="https://www.chetor.com/wp-content/uploads/2019/10/health.jpg"/>
      </figure>
      <p>اگر <a href="https://www.chetor.com/22783-%da%a9%d8%a7%d8%b1%d8%a2%d9%81%d8%b1%db%8c%d9%86-%da%a9%db%8c%d8%b3%d8%aa/">کارآفرین</a> باشید، احتمالا کمتر از افراد دیگر می‌خوابید و بیشتر به کارتان می‌اندیشید. اگر مشکلی بروز کند، مسئولیت آن با شماست. این موضوع ممکن است خطرناک باشد. این باور شما را به این سو هدایت می‌کند که اگر هر روز مشغول کار و پول درآوردن نباشید، <a href="https://www.chetor.com/category/business/">کسب و کار</a> شما از بین خواهد رفت.</p>
      <p>به کارمندان‌ و همکاران‌تان اعتماد کنید. بگذارید آن‌ها وظایف خودشان را انجام دهند و شما هم کارهای خودتان را انجام دهید. مطمئن شوید کسب‌وکار قدرتمندی دارید. به‌دنبال راه‌هایی تازه باشید تا آن را تقویت کنید. از اعضای تیم‌تان <a href="https://www.chetor.com/tag/%d8%a8%d8%a7%d8%b2%d8%ae%d9%88%d8%b1%d8%af/">بازخورد</a> بخواهید و برای کسب بهترین نتیجه، <a href="https://www.chetor.com/tag/%d8%a8%d8%b1%d9%86%d8%a7%d9%85%d9%87-%d8%b1%db%8c%d8%b2%db%8c/">برنامه ریزی</a> درستی انجام دهید.</p>
      <p>در همین حال، مراقب <a href="https://www.chetor.com/category/health/nutrition/">تغذیه‌</a> و وزن‌تان باشید. به باشگاه بروید یا <a href="https://www.chetor.com/tag/%d9%88%d8%b1%d8%b2%d8%b4/">ورزش</a> دلخواه‌تان را دنبال کنید. یک ذهن قوی و هشیار از جسمی قوی و هشیار سرچشمه می‌گیرد. پس این موضوع را جدی بگیرید. نیازی نیست به ورزشکاری حرفه‌ای تبدیل شوید. تنها کافی‌ است هدف‌هایی تنظیم کنید، به آن‌ها برسید و به‌دنبال هدف‌های جدیدی باشید. این کار باعث می‌شود نگاه‌تان به کار دگرگون شود و همیشه به‌دنبال <a href="https://www.chetor.com/tag/%d9%be%db%8c%d8%b4%d8%b1%d9%81%d8%aa/">پیشرفت</a> باشید.</p>
      <p>آیا حس خوبی ندارید؟ همت کنید و از پزشک‌تان وقت ملاقاتی بگیرید. کار شما برای رسیدن به جایگاه عالی، به بهترین نسخهٔ ممکن از شما نیاز دارد. این بدان معناست که با مراقبت از سلامتی‌تان، می‌توانید روشن‌تر بیندیشید، تصمیم بگیرید و تیم را به‌سوی <a href="https://www.chetor.com/tag/%d9%85%d9%88%d9%81%d9%82%db%8c%d8%aa/">موفقیت</a> هدایت کنید.</p>
      <hr/>
      <p>حتما بخوانید: <b><a href="https://www.chetor.com/174628-%d8%b9%d8%a7%d8%af%d8%a7%d8%aa-%d8%ae%d9%88%d8%af-%d9%85%d8%b1%d8%a7%d9%82%d8%a8%d8%aa%db%8c/">خود مراقبتی با ۳۰ عادت ساده اما مؤثر برای سلامت جسم و روح</a></b></p>
      <hr/>
      <h3>۳. تجربه‌ها</h3>
      <p>ما تنها یک بار فرصت زیستن داریم و دراین‌باره جای هیچ تردیدی نیست. هر روز و هر ساعت نشستن در دفتر کارتان و پول درآوردن بیشتر هیچ معنا و مفهومی ندارد. شما با نشستن بر جایگاه <a href="https://www.chetor.com/tag/%d9%85%d8%af%db%8c%d8%b1%db%8c%d8%aa/">مدیریت</a>، می‌توانید نهایت زندگی را تجربه کنید؛ پس دست‌به‌کار شوید و زندگی‌ را به‌معنای واقعی زندگی کنید.</p>
      <p>خودجوش باشید. از هر فرصتی برای مسافرت بهره بگیرید. در برنامه‌های تفریحی که در محل زندگی‌تان برگزار می‌شود شرکت کنید. شاید حساب بانکی‌تان افراد زیادی را تحت‌تأثیر قرار دهد؛ اما خاطره‌ها و داستان‌هایی که از تجربه‌های زندگی به دست می‌آورید، برای مردم شیرین‌تر خواهد بود. پول هرگز نمی‌تواند شما را به چنین جایگاهی برساند.</p>
      <p>تجربه‌های زندگی به پاداش می‌مانند. این تجربه‌ها ایده‌های خوبی به شما می‌دهند و نگرش شما را به جهان شکل می‌دهند. برای <a href="https://www.chetor.com/category/pro/problem-solving/">حل مسائل</a> کاری و گذر از موقعیت‌های دشوار، تجربه‌هایتان به یاری شما می‌آیند.</p>
      <h3>۴. خانواده‌</h3>
      <figure>
        <img src="https://www.chetor.com/wp-content/uploads/2019/10/family.jpg"/>
      </figure>
      <p>شما می‌خواهید زندگی بهتری برای فرزندان‌تان در مقایسه با کودکی خودتان رقم بزنید. اما وقتی دنبال یک ریال پول بیشتر باشید و در خانه و کنار خانواده‌تان حضور نداشته باشید، متحمل هزینه‌های معنوی زیادی خواهید شد. برخی افراد تصور می‌کنند که با پول درآوردن و فراهم‌کردن امکانات بیشتر می‌توانند همسر و فرزندان‌شان را خوشحال‌تر کنند؛ اما آنچه خانواده واقعا نیاز دارد، حضور خود شماست.</p>
      <p>شاید اگر صبح نیم ساعت زودتر بیدار شوید و سر کار بروید، بتوانید پس از پایان روز کاری مستقیم به خانه برگردید و در کنار خانواده‌تان باشید.</p>
      <p>هنگامی که خانواده‌تان چشم‌به‌راه بازگشت شماست و شما تا دیروقت در محل کارتان مانده‌‌اید، به‌عنوان فردی «سخت‌کوش» شناخته نخواهید شد. در واقع معنای این رفتار آن است که شما فاقد توانایی <a href="https://www.chetor.com/category/career-study-success/productivity/">مدیریت زمان</a>، <a href="https://www.chetor.com/tag/%d8%a8%d8%a7%d8%b2%d8%af%d9%87%db%8c/">بازدهی</a> و مشخص‌کردن حدومرز هستید. زمانی که عادت‌های جدیدی برای خودتان تعیین کنید و در عمل به آن‌ها پایبند بمانید، هم <a href="https://www.chetor.com/tag/%d8%a7%d9%81%d8%b2%d8%a7%db%8c%d8%b4-%d8%af%d8%b1%d8%a2%d9%85%d8%af/">افزایش درآمد</a> خواهید داشت و هم زمان بیشتری را با خانواده سپری خواهید کرد.</p>
      <hr/>
      <p>حتما بخوانید: <b><a href="https://www.chetor.com/66090-%d8%ae%d8%a7%d9%86%d9%88%d8%a7%d8%af%d9%87%e2%80%8c-%d8%b4%d8%a7%d8%af-%d9%88-%d8%b5%d9%85%db%8c%d9%85%db%8c/">۱۳ راهکار مؤثر برای اینکه خانواده‌ای شاد و صمیمی داشته باشیم</a></b></p>
      <hr/>
      <h3>۵. میراث</h3>
      <p>میراث شما تنها چیزی است که پس از مرگ از شما باقی می‌ماند و به مردم می‌رسد. شما می‌توانید برای کسانی که دوست‌شان دارید دارایی خیلی زیادی از خود به جا بگذارید؛ اما این که هنگام زنده‌بودن چگونه انسانی بودید، چیزی است که واقعا آن‌ها را تحت‌تأثیر قرار خواهد داد.</p>
      <p>مانند شغل‌تان، هرچه زمان و انرژی دارید صرف میراث‌تان کنید. اگر می‌خواهید به‌عنوان فردی که به دنیا شادی و شور بخشیده است، نام نیکی از خود باقی بگذارید، باید کاری فراتر از خیره‌شدن به رقم‌های حساب بانکی‌تان انجام دهید.</p>
      <p>مردم را به اولویت‌های زندگی‌تان تبدیل کنید. با آن‌ها با <a href="https://www.chetor.com/tag/%d9%85%d9%87%d8%b1%d8%a8%d8%a7%d9%86%db%8c/">مهربانی</a> و دلسوزی رفتار کنید. با سخاوت هرچه‌تمام به خیریه‌هایی که دوست دارید کمک کنید. اگر کسی به همدردی نیاز دارد، سراپا گوش شوید.</p>
      <p>اگر در گذر زندگی‌تان چنین رفتاری پیشه کنید، دیگر آرزو نمی‌کنید که ای کاش کارها را طور دیگری انجام داده بودید و نگران حرف‌وحدیث مردم پس از مرگ‌تان هم نخواهید بود. شما از اینکه به علاقه‌ٔ دیگران (چه در زمینهٔ کاری و چه در زندگی روزانه‌تان) توجه نشان داده‌اید خشنود خواهید بود. این همان میراثی است که تقریبا همهٔ افراد دوست دارند پس از خود به جا بگذارند.</p>
      <h3>سخن آخر</h3>
      <p>پول می‌تواند به حفظ <a href="https://www.chetor.com/category/health/">سلامتی</a>، میراث و <a href="https://www.chetor.com/category/communication-skills/family-life/">خانواده</a> کمک کند. پول درهای جدیدی به‌سوی تجربه‌های جدید خواهد گشود و به حفظ باورهایتان کمک می‌کند. اما نمی‌تواند جای هیچ‌کدام از این موارد را بگیرد. پس برای <a href="https://www.chetor.com/tag/%d8%ae%d9%88%d8%af%d8%b4%da%a9%d9%88%d9%81%d8%a7%db%8c%db%8c/">خودشکوفایی</a> صرفا به‌دنبال پول نباشید. آن‌قدر کار کنید تا بتوانید پول چشمگیری به دست آورید؛ سپس آن را در راه بهره‌مندی از یک زندگی عالی خرج کنید.</p>
      <h4>مشاور هوشمند سفر شما | ⏱ لست سکند، تور لحظه آخری</h4>
      <ul>
        <li>
          <a href="https://lastsecond.ir/itineraries/s986572-nakhjavan-latifi-2-98">چطور می‌توان در سه روز به دو کشور مختلف و به صورت زمینی سفر کرد؟ +تصاویر</a>
        </li>
        <li>
          <a href="https://lastsecond.ir/videos/3050-darak-wonderful-village-sistan-baluchestan">شگفت انگیزترین روستای سیستان و بلوچستان! + ویدئو</a>
        </li>
        <li>
          <a href="https://lastsecond.ir/news/the-abandoned-mansions-of-bishops-avenue">راز عمارت‌های متروکه‌ی محله‌ی اعیان‌نشینی در لندن کشف شد! +تصاویر</a>
        </li>
        <li>
          <a href="https://lastsecond.ir/itineraries/s986661-yerevan-movahedian-98">این شهر، آشیانه‌ی پرستوهای جهان است! +‌تصاویر</a>
        </li>
        <li>
          <a href="https://lastsecond.ir/news/tito-garden">راز باغ کویری همیشه سرسبز ایران چیست؟ +تصاویر</a>
        </li>
        <li>
          <a href="https://lastsecond.ir/news/open-air-architecture">این ساختمان‌های عجیب، رویایی‌ترین خانه‌های دنیا هستند! +تصاویر</a>
        </li>
        <li>
          <a href="https://lastsecond.ir/dailytrips/244-%DA%86%D9%87%D8%A7%D8%B1-%D8%B1%D9%88%D8%B2-%D8%AF%D8%B1-%D8%B4%DB%8C%D8%B1%D8%A7%D8%B2-%D8%B1%D9%86%DA%AF%DB%8C">برنامه 4 روزه شیراز</a>
        </li>
        <li>
          <a href="https://lastsecond.ir/itineraries/s986653-qazvin-mkeshavarz-98">با یکی از خوشمزه‌ترین شهرهای ایران آشنا شوید! +تصاویر</a>
        </li>
        <li>
          <a href="https://lastsecond.ir/news/dreamiest-winteriest-train-trips-world">رؤیایی‌ترین قطارهای زمستانی دنیا از کدام مسیرها می‌گذرند؟ +تصاویر</a>
        </li>
        <li>
          <a href="https://lastsecond.ir/itineraries/s986621-hanoi-jamshidi-98">اینجا کشوری‌ست که به جای هر گلوله بر زمینش، گلی روییده است! +تصاویر</a>
        </li>
      </ul>
      <p>منبع <a href="https://www.entrepreneur.com/article/339441">entrepreneur</a></p>
    </article>
  </body>
</html>