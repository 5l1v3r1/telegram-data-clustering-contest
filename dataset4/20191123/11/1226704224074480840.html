<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/magazin/americania-sa-mozu-tesit-na-slavno/431841-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T11:10:00+00:00"/>
    <meta property="og:title" content="Američania sa môžu tešiť na slávnostnú hostinu"/>
    <meta property="og:description" content="Morky sú najlacnejšie za deväť rokov."/>
  </head>
  <body>
    <article>
      <h1>Američania sa môžu tešiť na slávnostnú hostinu</h1>
      <h2>Morky sú najlacnejšie za deväť rokov.</h2>
      <address><time datetime="2019-11-23T11:10:00+00:00">23 Nov 2019, 11:10</time> by <a rel="author">TASR</a></address>
      <p>Washington 23. novembra (TASR) - Americké domácnosti sa pripravujú na Deň vďakyvzdania, ktorý sa koná už na budúci štvrtok (28. 11.). A farmári majú pre ne dobrú správu. Tradičná pečená morka im totiž odkrojí z rozpočtu na jedlo menej peňazí ako vlani. Na druhej strane, mliečne výrobky sú o niečo drahšie. Ukázal to prieskum amerického federálneho úradu pre poľnohospodárstvo (AFBF), ktorý zostavuje ceny potravín tradične podávaných na večeru počas Dňa vďakyvzdania.</p>
      <p>Na nákupnom zozname AFBF sú moriak, suroviny na plnku, sladké zemiaky, maslové rožky, hrášok, brusnice, tradičná zelenina, tekvicový koláč so šľahačkou, káva a mlieko pre desať osôb, keďže k sviatočnému stolu rodiny pozývajú aj priateľov. Tento rok dosiahli náklady na slávnostnú večeru takmer 50 USD. Presnejšie 48,91 USD (44,23 eur). To je len o cent viac ako minulý rok, čo v podstate znamená rovnaký účet ako vlani. Po prepočítaní to vychádza na menej ako 5 USD na osobu.</p>
      <p>Ak by ste však pridali na slávnostne prestretý stôl aj šunku, zemiaky a zelené fazuľky, celkové náklady by sa zvýšili na viac ako 6 USD na osobu a výsledná suma by dosiahla 62,32 USD.</p>
      <p>Samozrejme, niektorí Američania môžu zaplatiť oveľa viac v drahších mestách, ako sú New York alebo San Francisco. Prípadne im účet môžu zvýšiť bio produkty.</p>
      <p>Naopak, lovci zliav môžu na výhodných nákupoch ušetriť slušnú sumu. Nemecký reťazec Aldi, ktorý si pre svoje nízke ceny získal širokú základňu fanúšikov v USA, tvrdí, že ak by zamestnanci federálneho úradu nakupovali v jeho obchodoch, celkový účet za večeru pre desať ľudí by bol oveľa nižší. Podľa tlačovej správy položky uvedené na zozname AFBF by v Aldi stáli len 32,02 USD, čo je o 16,89 USD menej, ako je priemer v celej krajine.</p>
      <p>Toto tvrdenie podporuje nedávny prieskum cien lacných potravín spoločnosti Cheapism.com, podľa ktorého bol účet za potraviny v Aldi o 14 % nižší ako v americkom reťazci Walmart a o 25 % menší ako v obchodoch spoločnosti Kroger. V tejto správe sa však tiež uvádza, že Aldi väčšinou ponúkla vlastné, súkromné značky produktov. Takže zákazníci, ktorí hľadajú známe značky ako Kraft a Heinz, by museli nakupovať v reťazcoch ako Walmart, Target a Kroger.</p>
      <p>V každom prípade, tohoročný účet za Deň vďakyvzdania by mal byť pre väčšinu amerických rodín zvládnuteľný, uviedol hlavný ekonóm AFBF Dr. John Newton.</p>
      <p>A to aj preto, že ceny moriek sú najnižšie od roku 2010. Vďaka inováciám v oblasti chovu a genetike sa totiž morčacie mäso dostane na trh za kratší čas, čo znamená aj menšie náklady na krmivo. A zaujímavé tiež je, že v súčasnosti sú morky po úprave o infláciu o viac ako polovicu lacnejšie ako v 70. rokoch minulého storočia.</p>
      <p>Aj cena surovín na plnku do morky oproti minulému roku klesla, zatiaľ čo tekvicový koláč stojí takmer rovnako ako vlani, konkrétne je o cent lacnejší.</p>
      <p>O niečo drahšie sú sladké zemiaky a plnotučné mlieko. Ceny mlieka na celom svete stúpajú, nahor ich ženie prudký nárast dopytu v Číne.</p>
      <p>Do slávnostnej večere však zostáva ešte necelý týždeň a kto chce ušetriť, má stále šancu, prinajmenšom vďaka prieskumu vie, kam má vyraziť na nákup.</p>
      <p>(1 EUR = 1,1058 USD)</p>
    </article>
  </body>
</html>