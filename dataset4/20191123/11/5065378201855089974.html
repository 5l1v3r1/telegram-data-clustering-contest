<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/kairos/story/1031857/ektakto-deltio-emy-erxontai-sfodres-kataigides-kai-thyellodeis-anemoi-pro-ton-pylon-o-giryonis"/>
    <meta property="og:site_name" content="Newsbomb"/>
    <meta property="article:published_time" content="2019-11-23T11:38:43+00:00"/>
    <meta property="og:title" content="Έκτακτο δελτίο ΕΜΥ: Έρχονται σφοδρές καταιγίδες και θυελλώδεις άνεμοι - Προ των πυλών ο «Γηρυώνης»"/>
    <meta property="og:description" content="Καιρός: Σε τρεις φάσεις η εξέλιξη της νέας ισχυρής κακοκαιρίας με το όνομα «Γηρυόνης» - Αναμένεται να επηρεάσει τη χώρα μας με ισχυρές βροχές και καταιγίδες, καθώς επίσης με πολύ θυελλώδεις νοτιάδες από την Κυριακή (24/11) έως την Τρίτη (26/11)."/>
  </head>
  <body>
    <article>
      <h1>Έκτακτο δελτίο ΕΜΥ: Έρχονται σφοδρές καταιγίδες και θυελλώδεις άνεμοι - Προ των πυλών ο «Γηρυώνης»</h1>
      <h2>Καιρός: Σε τρεις φάσεις η εξέλιξη της νέας ισχυρής κακοκαιρίας με το όνομα «Γηρυόνης» - Αναμένεται να επηρεάσει τη χώρα μας με ισχυρές βροχές και καταιγίδες, καθώς επίσης με πολύ θυελλώδεις νοτιάδες από την Κυριακή (24/11) έως την Τρίτη (26/11).</h2>
      <address><time datetime="2019-11-23T11:38:43+00:00">23 Nov 2019, 11:38</time> by <a rel="author">Newsroom</a></address>
      <p>Κακοκαιρία προβλέπεται από το απόγευμα της Κυριακής και από τα δυτικά, η οποία κατά τη διάρκεια της Δευτέρας (25-11-2019) θα επηρεάσει σχεδόν όλη τη χώρα.</p>
      <p>Κύρια χαρακτηριστικά της θα είναι οι ισχυρές βροχές και καταιγίδες που κατά τόπους θα συνοδεύονται από χαλαζοπτώσεις και οι θυελλώδεις νότιοι άνεμοι</p>
      <p>
        <b>Αναλυτικά, ισχυρές βροχές και καταιγίδες θα επηρεάσουν:</b>
      </p>
      <p>-Την Κυριακή από τις απογευματινές ώρες τα νησιά του Ιονίου, την Ήπειρο, τη δυτική Στερεά, την Πελοπόννησο και από το βράδυ την ανατολική Στερεά (συμπεριλαμβανομένης της Αττικής), την Εύβοια και πιθανώς από τη νύχτα τη Θεσσαλία.</p>
      <p>-Τη Δευτέρα μέχρι τις πρωινές ώρες τα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.</p>
      <p>Μέχρι το μεσημέρι την ανατολική Πελοπόννησο, την ανατολική Στερεά, την Εύβοια, την Κρήτη, μέχρι αργά το απόγευμα τη Θεσσαλία, τις Σποράδες, τις Κυκλάδες και έως τις βραδινές ώρες τη Μακεδονία (κυρίως τη δυτική και την κεντρική). Σταδιακά από τις πρωινές ώρες τα νησιά του βορείου και ανατολικού Αιγαίου και τα Δωδεκάνησα.</p>
      <p>Την Τρίτη τις πρώτες πρωινές ώρες τα νησιά του ανατολικού Αιγαίου και μέχρι το μεσημέρι τα Δωδεκάνησα. Από τις μεσημβρινές ώρες την Κρήτη, πιθανώς τις Κυκλάδες και βαθμιαία από το απόγευμα εκ νέου τα Δωδεκάνησα. Ειδικότερα για την Αττική ισχυρές βροχές και καταιγίδες αναμένονται από τις βραδινές ώρες της Κυριακής μέχρι τις πρωινές ώρες της Δευτέρας</p>
      <p>Πολύ θυελλώδεις νότιοι άνεμοι εντάσεως 8 με 9 μποφόρ θα πνέουν την Κυριακή στα δυτικά και τη Δευτέρα στο Αιγαίο. Πιθανώς στο Ιόνιο έως και τις βραδινές ώρες της Κυριακής να φτάσουν πρόσκαιρα τα 10 μποφόρ.</p>
    </article>
  </body>
</html>