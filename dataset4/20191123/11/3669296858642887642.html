<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/turkiye/cumhurbaskani-erdogandan-ogretmenler-gunu-mesaji"/>
    <meta property="og:site_name" content="CNN Türk"/>
    <meta property="article:published_time" content="2019-11-23T11:12:14+00:00"/>
    <meta property="og:title" content="Cumhurbaşkanı Erdoğan'dan Öğretmenler Günü mesajı"/>
    <meta property="og:description" content="Cumhurbaşkanı Recep Tayyip Erdoğan,..."/>
  </head>
  <body>
    <article>
      <h1>Cumhurbaşkanı Erdoğan'dan Öğretmenler Günü mesajı</h1>
      <h2>Cumhurbaşkanı Recep Tayyip Erdoğan, "Öğretmenlerimizi her açıdan güçlendirmeye, onlara huzurlu ve güvenli bir çalışma ortamı sağlamaya, özlük haklarında iyileştirmeler yapmaya, huzur ve refah içinde yaşamalarına büyük önem veriyoruz" dedi.</h2>
      <address><time datetime="2019-11-23T11:12:14+00:00">23 Nov 2019, 11:12</time> by <a rel="author">DHA</a></address>
      <p><a href="https://www.cnnturk.com/haberleri/cumhurbaskani">Cumhurbaşkanı</a> Erdoğan, 24 Kasım <a href="https://www.cnnturk.com/haberleri/ogretmenler-gunu">Öğretmenler Günü</a> nedeniyle mesaj yayımladı. Erdoğan, mesajında öğretmenlere şükranları sunarak, başta görevi başında şehit olmuş eğitimciler olmak üzere, hayatını kaybeden öğretmenlere rahmet diledi. Emekli öğretmenlere de sağlıklı, hayırlı ve uzun ömürler niyaz eden Erdoğan, mesajında şu ifadelere yer verdi:</p>
      <p>"Öğretmenlik mesleği sadece <a href="https://www.cnnturk.com/haberleri/egitim">eğitim</a>, öğretim sürecinde edinilen bilgileri sınıfta öğrencilere aktarmak değil, bilgi yanında tecrübe ve irfanla çocuklarımızı, gençlerimizi geleceğe hazırlama mesleğidir. Öğrencilerine rol model olan öğretmenlerimiz, öğrencilerinin kişiliğini, hayata ve insana bakış açısını da şekillendirmektedir; dolayısıyla çocuklarımızın ve gençlerimizin dinamik, açık fikirli, üretken, aynı zamanda da sorumlu fertler olarak yetiştirilmesinde eğitimcilerimize büyük sorumluluklar düşmektedir. 2023 hedeflerimize bizleri taşıyacak olan gücümüz, tarihini bilen, medeniyet değerlerini özümsemiş, dinamik, açık fikirli, üretken, bilgi ve sorumluluk sahibi nesillerdir."</p>
      <p> </p>
      <p>
        <b>'Çocuklarımız öğretmenlerimizin ellerinde şekillenecek'</b>
      </p>
      <p>"Öğretmenlerimiz, <a href="https://www.cnnturk.com/haberleri/cocuk">çocuk</a> ve gençlerimizin geleceğe hazırlanmasında üstlendikleri sorumluluklarla yarınlarımızı inşa etmektedir" diyen Cumhurbaşkanı Erdoğan, mesajında şunları kaydetti:</p>
      <p>"Bizler de öğretmenlerimizi her açıdan güçlendirmeye, onlara huzurlu ve güvenli bir çalışma ortamı sağlamaya, özlük haklarında iyileştirmeler yapmaya, huzur ve refah içinde yaşamalarına büyük önem veriyoruz. Geleceğin huzurlu, güvenli ve büyük <a href="https://www.cnnturk.com/haberleri/turkiye">Türkiye</a>’sinin inşasında rol alacak gençlerimiz ve çocuklarımız, öğretmenlerimizin ellerinde şekillenecektir. Bu memleketi, milleti ve millî iradeyi sahiplenecek gençlerle geleceğimiz, her zamankinden daha aydınlık olacaktır. Öğretmenlerimizin de bu büyük sorumluluğun bilincinde olarak, üstün bir vazife şuuruyla sevgiyi temel alarak, ülkemizin yararını gözeterek görevlerini yerine getirmeye devam edeceklerine inanıyorum. Bu düşüncelerle, Millet Mekteplerinin açıldığı ve Gazi Mustafa Kemal’e Başöğretmenlik unvanının verildiği bu anlamlı günde, yurt içinde ve yurt dışında görev yapan tüm öğretmenlerimize şükranlarımı sunuyor, tüm eğitim camiamızın 24 Kasım Öğretmenler Gününü tebrik ediyorum."</p>
      <related>
        <h4>ilgili haberler</h4>
        <a href="https://www.cnnturk.com/turkiye/rus-askeri-gemisi-canakkale-bogazindan-gecti-23-11-2019"/>
        <a href="https://www.cnnturk.com/video/turkiye/son-dakika-istanbulda-arac-kaldirimdaki-yayalara-carpti-yaralilar-var"/>
        <a href="https://www.cnnturk.com/video/turkiye/eski-genelkurmay-baskani-yasar-buyukanit-son-yolculuguna-ugurlandi"/>
      </related>
    </article>
  </body>
</html>