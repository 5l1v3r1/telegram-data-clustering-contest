<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260362/vroytsis-paroysiase-to-neo-systima-eisforon-gia-toys-mi-misthotoys"/>
    <meta property="og:site_name" content="LiFO"/>
    <meta property="article:published_time" content="2019-11-23T11:55:00+00:00"/>
    <meta property="og:title" content="Βρούτσης: Παρουσίασε το νέο σύστημα εισφορών για τους μη μισθωτούς"/>
    <meta property="og:description" content="Το νέο σύστημα εισφορών για τους μη μισθωτούς παρουσίασε ο υπουργός Εργασίας"/>
  </head>
  <body>
    <article>
      <h1>Βρούτσης: Παρουσίασε το νέο σύστημα εισφορών για τους μη μισθωτούς</h1>
      <h2>Το νέο σύστημα εισφορών για τους μη μισθωτούς παρουσίασε ο υπουργός Εργασίας</h2>
      <address><time datetime="2019-11-23T11:55:00+00:00">23 Nov 2019, 11:55</time> by <a rel="author">NEWSROOM</a></address>
      <p>
        <b>Το νέο σύστημα εισφορών στο <a href="https://www.lifo.gr/tags/%CE%91%CF%83%CF%86%CE%B1%CE%BB%CE%B9%CF%83%CF%84%CE%B9%CE%BA%CF%8C">ασφαλιστικό</a> για τους 1,4 εκατομμύρια μη μισθωτούς παρουσίασε ο υπουργός Εργασίας, <a href="https://www.lifo.gr/tags/%CE%93%CE%B9%CE%AC%CE%BD%CE%BD%CE%B7%CF%82+%CE%92%CF%81%CE%BF%CF%8D%CF%84%CF%83%CE%B7%CF%82">Γιάννης Βρούτσης</a>.</b>
      </p>
      <p>Τον Ιανουάριο θα κατατεθεί το νέο ασφαλιστικό νομοσχέδιο, ανακοίνωσε ο υπουργός Εργασίας σε συνέντευξή του. Ο κ. Βρούτσης, μιλώντας στον ΣΚΑΪ, παρουσίασε αναλυτικά το νέο ασφαλιστικό αλλά και το νέο σύστημα εισφορών για τους 1,4 εκατομμύρια μη μισθωτούς, καθώς και τα ποσά για την κάθε μια από τις επτά κατηγορίες επαγγελματιών.</p>
      <p>Ειδικότερα, οι νέες εισφορές διαμορφώνονται:</p>
      <p>Έως 5 έτη: 126 ευρώ</p>
      <p>Α επίπεδο: 210 ευρώ</p>
      <p>Β επίπεδο: 252 ευρώ</p>
      <p>Γ επίπεδο: 302 ευρώ</p>
      <p>Δ επίπεδο: 363 ευρώ</p>
      <p>Ε επίπεδο: 435 ευρώ</p>
      <p>ΣΤ επίπεδο: 566 ευρώ</p>
      <p>Ο υπουργός Εργασίας, εξήγησε ότι στις αρχές κάθε νέου έτους, ο επαγγελματίας θα μπορεί να επιλέγει το επίπεδο της εισφοράς και να το αλλάζει αν το επιθυμεί, καθώς το σύστημα θα είναι απόλυτα ελεύθερο. Μιλώντας για τον ανταποδοτικό χαρακτήρα του νέου ασφαλιστικού εξήγησε ότι ένας εργαζόμενος, ο οποίος εργάζεται ως μισθωτός αλλά και ως ελεύθερος επαγγελματίας, θα έχει παράλληλη ασφάλιση όπως και τώρα, αλλά θα πάρει μεγαλύτερη σύνταξη.</p>
      <p>«Εννοείται(πως θα πάρει μεγαλύτερη σύνταξη). Εδώ μπαίνουμε σε άλλο περιβάλλον, ανταποδοτικότητας. Μιας δίκαιης αντιμετώπισης του ασφαλιστικού, που όποιος βάζει στον κουμπαρά του δημόσιου ασφαλιστικού συστήματος της χώρας, θα ανταμείβεται, και πολλά περισσότερα στο τέλος του εργασιακού του βίου», είπε ο κ. Βρούτσης.</p>
      <p>Σύμφωνα με τον κ. Βρούτση, τα μόνα αναδρομικά που αυτή τη στιγμή είναι δεδομένα και βεβαιωμένα πως θα λάβουν οι συνταξιούχοι, «είναι αυτά που έχουν προκύψει στην τελευταία απόφαση του ΣτΕ από τις 4-10-2019 και μετά, όσον αφορά τις κύριες συντάξεις και τη βελτίωση της ανταποδοτικότητας, και όσον αφορά και τις επικουρικές συντάξεις και αυτές που έχουν κοπεί πάνω από τα 1.300 ευρώ».</p>
      <p>Απαντώντας στο ερώτημα γιατί η κυβέρνηση δεν φέρνει πιο γρήγορα την εν λόγω διάταξη για την καταβολή τους, εξήγησε ότι ένας ασφαλιστικός νόμος δεν είναι όπως οι άλλοι, αλλά πολύ πιο πολύπλοκος και πως αυτή τη στιγμή «τρέχουν» οι απαραίτητες αναλογιστικές μελέτες και οι μελέτες επάρκειας των συντάξεων.</p>
      <p>«Έχουμε δεσμευτεί όλοι στην κυβέρνηση ότι τα χρήματα θα επιστραφούν, πάντα συνδυαστικά με την δυνατότητα και την αντοχή της εθνικής μας οικονομίας. Δεν υπάρχουν λεφτά κ. Αυτιά κάπου μαζεμένα σε κάποιο συρτάρι και λέμε "α τι ωραία θα τα μοιράσουμε". Είμαστε μια σοβαρή κυβέρνηση», τόνισε ο κ. Βρούτσης.</p>
      <p>Ο υπουργός Εργασίας, διαβεβαίωσε ότι δεν θα θιγούν τα όρια ηλικίας συνταξιοδότησης των ασφαλισμένων ενώ σχετικά με την εθνική σύνταξη, δήλωσε ότι «παραμένει ίδια». Είπε ότι μακροχρόνια επιδίωξη της κυβέρνησης, είναι να εκδίδονται ηλεκτρονικά όλες οι συντάξεις.</p>
      <p>«Μακροχρόνια επιδίωξή μας, είναι να δίνονται ηλεκτρονικά τα πάντα. Κάποια στιγμή να φτάσουμε όλες οι συντάξεις να δίνονται ψηφιακά, είτε λέγεται εφάπαξ, είτε λέγεται επικουρική, είτε κύρια σύνταξη. Είναι κάτι που θα προσπαθήσουμε. Ξεκινάμε με την κύρια σύνταξη», τόνισε ο υπουργός Εργασίας.</p>
      <p>Με πληροφορίες από ΣΚΑΪ</p>
    </article>
  </body>
</html>