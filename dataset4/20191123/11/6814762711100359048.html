<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SgL3G/pospisil-top-09-muze-mit-vpristimroce-6-az-9-"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T11:13:00+00:00"/>
    <meta property="og:title" content="Pospíšil: TOP 09 může mít v příštím roce 6 až 9 %"/>
    <meta property="og:description" content="Středopravicovou TOP 09 čeká konec jedné éry. Strana bude mít po víkendovém sněmu, který probíhá v pražském hotelu Don Giovanni, nového předsedu. Jelikož se europoslanec Jiří Pospíšil rozhodl pozici neobhajovat, utkají se o funkci poslankyně Markéta Pekarová Adamová a senátor Tomáš Czernin. Delegáti rovněž rozhodnou o zbytku obsazení předsednictva. Sám Pospíšil v rozhovoru pro Echo24 hodnotí své dvouleté působení v čele strany pozitivně. Zdůrazňuje však, že příští předseda bude muset ještě více prohlubovat spojenectví s ostatními opozičními stranami."/>
  </head>
  <body>
    <article>
      <h6 class="kicker">SNĚM TOP 09</h6>
      <h1>Pospíšil: TOP 09 může mít v příštím roce 6 až 9 %</h1>
      <address><time datetime="2019-11-23T11:13:00+00:00">23 Nov 2019, 11:13</time> by <a rel="author" href="https://echo24.cz/author/vojtech-seliga" target="_blank">Vojtěch Šeliga</a></address>
      <slideshow>
        <figure>
          <img src="https://echo24.cz/img/5dd80e19ffd8fa2b1e4242eb/1040/540/FIT?_sig=13QhQRb2EIws_kEoDJjSy2dkzm4R7U4FkXvGN-htGJg"/>
          <figcaption>Jiří Pospíšil<cite>Foto: Jan Zatorský</cite></figcaption>
        </figure>
        <figure>
          <img src="https://echo24.cz/img/5dd83409ffd8fa2b1e44bb2e/1040/540/FIT?_sig=BaW1SGlT6Crl_jrAFTXsMYF-A3oGDsJr-fXvHekpWDo"/>
          <figcaption>
            <cite>echo</cite>
          </figcaption>
        </figure>
      </slideshow>
      <p>
        <b>Středopravicovou TOP 09 čeká konec jedné éry. Strana bude mít po víkendovém sněmu, který probíhá v pražském hotelu Don Giovanni, nového předsedu. Jelikož se europoslanec Jiří Pospíšil rozhodl pozici neobhajovat, utkají se o funkci poslankyně Markéta Pekarová Adamová a senátor Tomáš Czernin. Delegáti rovněž rozhodnou o zbytku obsazení předsednictva. Sám Pospíšil v rozhovoru pro Echo24 hodnotí své dvouleté působení v čele strany pozitivně. Zdůrazňuje však, že příští předseda bude muset ještě více prohlubovat spojenectví s ostatními opozičními stranami.</b>
      </p>
      <p>Jako předseda TOP 09 jste pracoval dva roky. Co považujete za svůj největší úspěch?</p>
      <p>Výsledek evropských voleb i výsledek v pražských komunálních volbách. V obou volbách, kde jsem byl lídrem, jsme dosáhli dvouciferného výsledku a získali jsme úplně stejný výsledek jako favorizovaní Piráti. Zdeněk Hřib šel přitom do voleb jako favorit a klesl na 16 %. My jsme byli outsideři a dosáhli jsme stejného počtu mandátů. Když jsem se stal předsedou strany, tak se preference pohybovaly kolem 4,5 %. Pokud si přečtete komentáře ze dne, kdy jsem byl předsedou zvolen, tak všichni komentátoři tvrdili, že strana skončí. Předpovídali nám, že dopadneme jako Zelení se 2 %. Dnes má strana 6 % a je stabilizovaná. Pro budoucí předsedkyni či předsedu je to rozhodně lepší startovní pole, než jsem měl já.</p>
      <related>
        <a href="https://echo24.cz/a/S8nK5/pospisil-na-snemu-strany-se-musi-spojit-aby-porazily-oligarchu"/>
      </related>
      <p>Zároveň jste se ale rozhodl pozici neobhajovat. Co vás k tomu vedlo? Byla to kritika části strany, že sedíte na moc židlích najednou?</p>
      <p>Hlavním důvodem je fakt, že se objevil člověk, který chce vést TOP 09 do národních parlamentních voleb. Vedl jsem kandidátku do voleb komunálních i evropských z toho důvodu, že jsem byl předsedou strany a dal jsem tak svou kůži na trh. Ty volby mohly dopadnout klidně katastrofálně a já bych už dnes nekandidoval vůbec nikam. Hned po evropských volbách jsem ale řekl, že nebudu kandidovat do národních voleb. Ve chvíli, kdy se tedy objevil člověk, který je ochoten spojit pozici předsedy strany a lídra do voleb, je logicky lepším kandidátem než jsem já.</p>
      <figure>
        <a href="https://eshop.echomedia.cz/p/S97wJ/vypravy-pro-starsi-a-pokrocile?utm_source=ECHO24&amp;utm_medium=TEXT&amp;utm_campaign=PENAS&amp;_ga=2.52802664.1198406289.1571636849-716473052.1571232268">
          <img src="https://echo24.cz/img/5dd83409ffd8fa2b1e44bb2e/500/260?_sig=APNmH2gpEpybgSOekJP0LclRBfeBLJYqF9GseSU3j2Y"/>
        </a>
      </figure>
      <p>Před dvěma lety, když jste stranu přebíral, tak jste tedy původně počítal s tím, že stranu povedete do příštích poslaneckých voleb?</p>
      <p>Celá moje kandidatura byla otázka revoluční doby. TOP 09 tehdy klesla na hranici volitelnosti a kandidovat nikdo nechtěl. Já byl členem strany pouze čtrnáct dní, takže to bylo jisté emocionální rozhodnutí – pomoci TOP 09, a to bez nějakých hlubokých analýz a promýšlení, co to pro mě bude znamenat. Vžijte se do toho, kdy ta strana do poslední chvíle sčítání hlasů neví, zda bude vůbec v parlamentu, kdy zároveň posilují populisté jako Andrej Babiš či Tomio Okamura. Když jsem v té chvíli viděl, že otcové zakladatelé nechtějí kandidovat, a také Markéta Pekarová Adamová tehdy ještě o pozici předsedkyně neuvažovala, tak jsem řekl, že do toho půjdu. Věřte tomu, že jsem nepřemýšlel, co všechno to bude pro mě znamenat.</p>
      <p>Na sněmu TOP 09 se tedy utkají dva kandidáti, kteří ale oba hlásají, že chtějí podporovat spolupráci se STAN a s KDU-ČSL. Je to tedy tak, že nemusíte mít o budoucnost strany strach?</p>
      <p>Já si myslím, že budoucnost TOP 09 je dnes jistější než byla před dvěma lety. Jsem přesvědčený, že strana může mít v příštím roce mezi 6–9 %. Pokud tedy zvládneme sněm a nerozhádáme se, k čemuž nevidím důvod, protože jsme kultivovaně zvládli debatu dvou kandidátů – nejsme Piráti. Když jsem převzal TOP 09, tak šlo o koaličně izolovanou stranu. Věřte tomu, že nebylo jednoduché přimět STAN zpět ke spolupráci. Poslední volby ale ukázaly, že to naši voliči požadují. Například teď při kladení věnců na Národní třídě po nás dav skandoval – spojte se, spojte se. Myslím si však, že se TOP 09 nemá vázat pouze na STAN, ale má vyjednávat spolupráci i s ODS a KDU-ČSL. Musíme posilovat koaliční potenciál.</p>
      <p>Volba mezi Markétou Pekarovou Adamovou a Tomášem Czerninem se často zjednodušuje jako výběr mezi liberální poslankyní a konzervativním senátorem. Jaký mezi nimi vidíte největší rozdíl?</p>
      <p>Je to hodně zjednodušující vidění světa. Základní hodnoty, které má TOP 09, všichni vnímáme stejně. Všichni vyznáváme hodnotu svobody a demokracie a vymezujeme se proti autoritativním formám vlády, všichni hájíme prozápadní orientaci, havlovskou zahraniční politiku, odpovědné hospodaření státu, ctíme právní stát nebo chceme kvalitní školství. Kdybychom si řekli, v čem se oba kandidáti reálně liší, tak je to naprosté minimum témat. Řadí se tam například sňatky homosexuálů, což zkrátka ale není dominantní téma z hlediska problémů této země pro tuto chvíli. Já ctím oba kandidáty. Markéta Pekarová Adamová je mi bližší tím, že byla mou nejbližší spolupracovnicí a dva roky mimořádně tvrdě pracovala. Je to autentická politička působící v Poslanecké sněmovně. To není nic proti Tomášovi Czerninovi, kterého si nesmírně vážím. Myslím si ale, že teď do čela strany potřebujeme spíše dynamickou ženu, která se jasně vyprofilovala v určitých politických tématech, než moudrého noblesního senátora, který má být podle mě spíše v úzkém vedení strany.</p>
      <p>Vy sám tedy aspirujete na nějakou funkci ve vedení strany?</p>
      <p>Jsem připravený kandidovat na řadového místopředsedu. Slíbil jsem to Markétě Adamové Pekarové, protože důležitý není jenom samotný předseda, ale celý tým lidí. Jako bývalý předseda jsem připraven aktivně pomáhat tomu příštímu. V žádném případě nebudu mít syndrom bývalého předsedy. Chci dělat vše proto, aby nový předseda byl silný a vedl TOP 09 k úspěchu. Už jen z toho důvodu, že jsem tomu obětoval dva roky svého života.</p>
      <related>
        <a href="https://echo24.cz/a/Shjg6/kdo-bude-novym-predsedou-kdu-csl-nebrani-se-tomu-belobradek-ani-zdechovsky"/>
      </related>
    </article>
  </body>
</html>