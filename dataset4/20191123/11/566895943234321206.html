<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2582400/golod-1932-1933-rokiv-buv-najmasstabnisim-na-ternopilsini-vsanovuut-pamat-zertv-golodomoriv-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-23T11:07:00+00:00"/>
    <meta property="og:title" content="&quot;Голод 1932-1933 років був наймасштабнішим&quot;: на Тернопільщині вшановують пам'ять жертв Голодоморів (ФОТО)"/>
    <meta property="og:description" content="День пам'яті жертв Голодоморів припадає на четверту суботу листопада"/>
  </head>
  <body>
    <article>
      <h1>"Голод 1932-1933 років був наймасштабнішим": на Тернопільщині вшановують пам'ять жертв Голодоморів (ФОТО)</h1>
      <address><time datetime="2019-11-23T11:07:00+00:00">23 Nov 2019, 11:07</time> by <a rel="author">Олег Давибіда</a></address>
      <p>
        <i>У ХХ сторіччі українці пережили відразу три страшних голодомори: 1921–1923, 1932–1933 і 1946–1947 років.</i>
      </p>
      <p>Варто знати і пам’ятати, що перша спроба організації штучного голодомору на Тернопільщині була здійснена більшовиками під час так званої політики "воєнного комунізму" у період Галицької Соціалістичної Радянської Республіки і "Галревкому", так званого уряду, (липень – вересень 1920 р.).</p>
      <p>За спогадами наших краян та істориків, краєзнавців, зокрема В. Вериги, у той час в Тернополі щодня хоронили померлих від голоду. І це – коли збирали врожаї! Що й казати, якщо у таких хлібних районах, як Борщів, Бучач чи Гусятин також були зафіксовані смерті від голоду… Слава Богу, що тоді більшовиків прогнали, бо наслідки цієї політики були б катастрофічними.</p>
      <p>Голодомор 1932-1933 був наймасштабнішим. Тоді щохвилини в Україні помирали 24 людини. У той період усі українські громадські організації нашого краю, яких очолювали здебільшого священники, робили все для порятунку братів за Збручем.</p>
      <p>Убивство голодом було ретельно продуманою та замаскованою каральною операцією комуністичного керівництва. Передусім, в українських селян відібрали вирощене ними зерно, а далі шляхом обшуків та численних натуральних штрафів – останні крихти хліба. На початку 1933 р., заборонивши виїзд із охопленої голодом республіки, селян позбавили останніх надій на порятунок.</p>
      <p>Здавалось би, режим досягнув свого. Українське село змовкло.</p>
      <p>"Пасха… А на селі людей і не бачити. Раніше було веселилися люди. Гойдалки, гармоні, забави всілякі, а сьогодні всюди смуток і голод", – писав у квітні 1933 року у своєму щоденнику Іван Білоус із Харківщини.</p>
      <p>Але голодомор не зламав український народ. Мільйони тих, хто вижив, навчали дітей і онуків шанувати хліб як найвищу цінність, берегти кожну його крихту, бути вдячним за людську доброту, прагнути до свободи.</p>
      <p>Ми повинні пам’ятати про цю катастрофу українського народу, тим більше, що нині йдеться про продаж землі.</p>
      <p>Нині на Тернопільщині у селах: Біла, Мушкатівка, Русилів, Ангелівка, Борщівка, Вага, Пищатинці та ін. встановлено хрести-знаки на знак вшанування пам’яті замордованих голодомором.</p>
      <p>Сьогодні (23 листопада), о 15:30, на Театральному майдані Тернополя розпочнеться мітинг-реквієм. Із запалених свічок викладуть великий хрест – символ страждань і віри в воскресіння. Духовенство відслужить панахиду за померлих. А о 16:00 пам’ять померлих від голоду вшанують хвилиною мовчання.</p>
      <p>Також свічки поставлять і біля пам’ятника жертвам голодомору 1932-1933 років, встановленого біля церкви Різдва Христового.</p>
      <p>Традиційно цього дня відбудеться й акція «Запали свічку». Долучитися до неї зможуть усі охочі, засвітивши на підвіконні свого помешкання вогники лампадок.</p>
      <p>Мільйони людських життів, сотні тисяч невинних дитячих душ… Вони волають до нас про пам’ять…</p>
      <p>Детальніше читайте у "<a href="http://svoboda.te.ua/hlibchyka-shepotily-vostannye-dytyachi-vusta/">Свобода</a>".</p>
    </article>
  </body>
</html>