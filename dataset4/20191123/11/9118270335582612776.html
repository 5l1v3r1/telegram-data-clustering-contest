<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://nikvesti.com/articles/172961"/>
    <meta property="og:site_name" content="НикВести"/>
    <meta property="article:published_time" content="2019-11-23T11:19:00+00:00"/>
    <meta property="og:title" content="Там, де на братських могилах ростуть яблуні: чотири історії про реалії Голодомору"/>
    <meta property="og:description" content="Наприкінці липня 1933 року до СРСР приїхав письменник Бернард Шоу. Він не визнавав Голодомору і, повернувшись у Європу, розповідав, якою смачною їжею його пригощали в Радянському Союзі."/>
  </head>
  <body>
    <article>
      <h1>Там, де на братських могилах ростуть яблуні: чотири історії про реалії Голодомору</h1>
      <address><time datetime="2019-11-23T11:19:00+00:00">23 Nov 2019, 11:19</time> by <a rel="author">https://www.facebook.com/profile.php?id=100001775976540, Галина Недзельская</a></address>
      <p>
        <i>Наприкінці липня 1933 року до СРСР приїхав письменник Бернард Шоу. Він не визнавав Голодомору і, повернувшись у Європу, розповідав, якою смачною їжею його пригощали в Радянському Союзі.</i>
      </p>
      <p>
        <i>У цей час у Запоріжжі, в Будинку немовлят, щодня помирали діти. Серед них був і Бернард Шоу — так лікарі назвали хлопчика, який потрапив до них у притулок, і на початку серпня помер від виснаження.</i>
      </p>
      <p>
        <i>Це одна з історій, які до недавнього часу були невідомими. Лише в тому самому запорізькому Будинку немовлят під час Голодомору померло до тисячі дітей. </i>
      </p>
      <p>
        <i>Журналістки hromadske поїхали до чотирьох місць, де дослідники працюють над заповненням білих плям 1932-33-го років, щоб розповісти про реальні факти Голодомору. Це — наш спільний проєкт з Музеєм Голодомору.</i>
      </p>
      <p>
        <b>Дзензелівка: яблуні на місці могил </b>
      </p>
      <p>
        <i>«Зносили людей на цвинтар. Пам’ятаю такий момент: біг я до дядька Юрка, чи що, це було весною, гарно, тепло, коло цвинтара біг. Там, де зараз пам’ятник Голодомору. Січкар Ригорко, глухий, іще з дядьками копали велику яму. Привезли жінок, дівчат, одягнених гарно, у вишитих сорочках, спідницях — повні. Вони їх посадили попід кущами. І я як біг, то Січкар Ригорко посміхнувся і каже: „Збори йдуть, збори йдуть”. Я побіг далі. Поза дідове гобісця стежка на цвинтар була, дивися — понесли чи дитя в ряденці, а то підводами».</i>
      </p>
      <figure>
        <img src="http://nikvesti.com/images/imageeditor/2019/11/23/172961/172961_0.jpg"/>
      </figure>
      <p>Це один зі спогадів очевидця Голодомору, Михайла Дігтяренка, мешканця села Дзензелівки, що на Черкащині. У 1933-му він був п’ятирічним хлопчиком. Його сім’я вижила під час Голодомору, бо мала корову, батько працював на будівництві ферми й приносив залишки їжі звідти, а мати ходила в поле і збирала лушпиння від картоплі. Час від часу вдавалося навіть допомагати односельчанам.</p>
      <p>
        <i>«Як їздила підвода, там діжка, і хто що дасть для школярів. Мати тоже кислу капусту, борщу — юшки, бурячка давала. А тоді в школі пухлим школярам варили їсти. В нас за городами хлопець Яшка, то вся сім’я вимерла».</i>
      </p>
      <figure>
        <img src="http://nikvesti.com/images/imageeditor/2019/11/23/172961/172961_1.jpg"/>
      </figure>
      <p>За сім років до початку Голодомору в Дзензелівці знищили цвинтар.</p>
      <p><i>«Про це мені розповідав чоловік, який на той час був піонером. Камінь з пам’ятників, які зруйнували, звезли на будування ферми, а метал — на переплавку», </i>— розповідає місцевий краєзнавець Юрій Дудник.</p>
      <p>У роки Голодомору на зруйнованому цвинтарі продовжували ховати людей. Юрій віднайшов місця п’яти братських могил. Загалом, за час Голодомору в Дзензелівці померло 533 людей, каже він.</p>
      <p>
        <i>«Хто міг — викопував могилу для родичів, а хто ні — просто залишав померлих на цвинтарі, а потім їх ховали в спільних могилах. Їхня глибина невелика, десь півметра».</i>
      </p>
      <figure>
        <img src="http://nikvesti.com/images/imageeditor/2019/11/23/172961/172961_2.jpg"/>
      </figure>
      <p>Місцевий краєзнавець Юрій Дудник розповідає про роки Голодомору в Дзензелівці, Черкаська область, 11 листопада 2019 року Фото: Анастасія Власова/hromadske<br/> </p>
      <figure>
        <img src="http://nikvesti.com/images/imageeditor/2019/11/23/172961/172961_3.jpg"/>
      </figure>
      <p>Юрій показує мапу захоронень жертв Голодомору в Дзензелівці, Черкаська область, 11 листопада 2019 року Фото: Анастасія Власова/hromadskе</p>
      <p>Після Голодомору на краю однієї з братських могил селяни встановили дерев’яний хрест, який за декілька днів радянська влада знесла і заборонила будь-що на тому місці встановлювати. <i>«Щоб ніхто не згадував про Голодомор»</i>, — каже Юрій.</p>
      <p>І вже за рік, у 1934-му, це кладовище закрили і заборонили його відвідувати.</p>
      <p>Нині на місці цвинтаря встановлений кам’яний пам’ятник жертвам Голодомору, на всій площі росте яблуневий сад, який висадили в 1950-х, селяни випасають кіз, і подекуди ще видніються місця, де раніше були могили.</p>
      <p><i>«Люди знають, що тут раніше було. Хіба лише на межах цвинтаря тепер невелика частина городів. Але поки я живий, сюди ніхто не буде лізти»</i>.</p>
      <figure>
        <img src="http://nikvesti.com/images/imageeditor/2019/11/23/172961/172961_4.jpg"/>
      </figure>
      <p>На площі захоронень жертв Голодомору в Дзензелівці нині росте яблуневий сад, а селяни випасають кіз, Черкаська область, 11 листопада 2019 року Фото: Анастасія Власова/hromadske<br/><br/>Юрій тривалий час працював директором районного краєзнавчого музею в Дзензелівці, але окремої експозиції, присвяченої Голодомору, не створив. Невелика таблиця із застарілою інформацією про постраждалих, що висить у червоній маленькій кімнаті на другому поверсі серед портретів і бронзових погрудь Леніна — єдине, що нагадує в музеї про Голодомор.</p>
      <p><i>«Якщо робити експозицію про Голодомор, то потрібно ставити запитання: Як таке взагалі могло статися? Я поки не знаю, як це можна зробити»</i>.</p>
      <figure>
        <img src="http://nikvesti.com/images/imageeditor/2019/11/23/172961/172961_5.jpg"/>
      </figure>
      <figure>
        <img src="http://nikvesti.com/images/imageeditor/2019/11/23/172961/172961_6.jpg"/>
      </figure>
      <figure>
        <img src="http://nikvesti.com/images/imageeditor/2019/11/23/172961/172961_7.jpg"/>
      </figure>
      <p> <br/> <br/> <b>Запоріжжя: будинок дитячої смерті</b></p>
      <p><i>«Ви уявляєте собі, упродовж 1932-33 років у Будинку немовлят померло 788 дітей</i>.<i> Я не можу на таке спокійно реагувати»</i>, — розповідає Анатолій Пеньок, запорізький краєзнавець, колишній майстер заводу «Запоріжсталь». Його дослідження Голодомору почалося у 2006 році, коли він натрапив на публікацію, що впродовж травня 1933-го в запорізькому Будинку немовлят померло 35 дітей.</p>
      <p>
        <i>«Мене кольнуло — як це «померли», якщо кажуть, що голоду не було? У цей час у місті ж саме будували потужні заводи, й от-от мав почати працювати ДніпроГЕС. І я почав розшукувати інформацію».</i>
      </p>
      <figure>
        <img src="http://nikvesti.com/images/imageeditor/2019/11/23/172961/172961_8.jpg"/>
      </figure>
      <p>авдяки зусилля місцевого краєзнавця Анатолія Пенька історія запорізького будинку немовляти набула розголосу, Запоріжжя, 13 листопада 2019 року Фото: Анастасія Власова/hromadske<br/><br/>Спершу Анатолій знайшов сам Будинок немовлят — на розі колись центральної вулиці Запоріжжя — Рози Люксембург. Нині вона Олександрівська і там розташоване держказначейство і ветеринарна клініка.</p>
      <p>Анатолій витратив усю відпустку на роботу в обласному архіві. Щодня виявляв ще більше дитячих смертей. Лише в травні 1933-го померло 110, а з листопада 1932-го і за рік після цього — 788.</p>
      <figure>
        <img src="http://nikvesti.com/images/imageeditor/2019/11/23/172961/172961_9.jpg"/>
      </figure>
      <p>Нині в колишньому Будинку немовлят розташована ветеринарна клініка, Запоріжжя, 13 листопада 2019 року Фото: Анастасія Власова/hromadske</p>
      <p>Чоловік переписував усе: номер акту про смерть, прізвище, ім’я, вік та причину смерті. Діти помирали від кору, пневмонії, виснаження, запалення легенів, кишкового катару, малярії, але не від голоду. Всі акти, підписані одними й тими ж прізвищами «медпрацівників Будинку немовлят» — Холодна і Фількова.</p>
      <p>
        <i>«Цих дітей збирали по всьому місту. Ви подивіться на їхні прізвища — Днепрострой Нина, Станціонний Іван, Подземельний Жора. От де знайшли, таке прізвище і дали. Дітей в Будинку було настільки багато, що лікарям не вистачало фантазії, щоб вигадувати щось оригінальне».</i>
      </p>
      <p><i>«</i>Улыбка Галя, Прекрасная Оля, Слухняна Ніна, Верная Катя<i>»</i> — читаємо на окремому аркуші, який показує Анатолій.</p>
      <p>
        <i>«Це ж яким нелюдом потрібно бути, щоб оце дітки підходили до них, усміхалися, а вони лише чекали, коли ті помруть?»</i>
      </p>
      <figure>
        <img src="http://nikvesti.com/images/imageeditor/2019/11/23/172961/172961_10.jpg"/>
      </figure>
      <p>У 90-х Анатолій витрачав відпустки на обласний архів, переписував усе — номер акту про смерть дитини, прізвище, ім'я, вік та причину смерті, Запоріжжя, 13 листопада 2019 рокь Фото: Анастасія Власова/hromadske<br/><br/>Єдиною очевидицею подій у Будинку немовлят була Марія Сидоренко. Свої спогади про перебування там вона переповіла племінниці, Анні. Марія потрапила до Будинку, коли їй було чотири роки. Її сестра, Ніна, там і померла.</p>
      <p>
        <i>«Ви уявіть, у пікові часи тут могло помирати по 10 дітей щодня. Очевидці говорили, що за Будинком була яма. І після смерті дітей скидали туди. А коли їх набиралося на машину, тоді відвозили на цвинтар».</i>
      </p>
      <figure>
        <img src="http://nikvesti.com/images/imageeditor/2019/11/23/172961/172961_11.jpg"/>
      </figure>
      <p>Очевидиця каже, що у внутрішньому дворі колишньої будівлі Будинку немовлят була велика яма, куди скидали тіла померлих дітей, Запоріжжя, 13 листопада 2019 року Фото: Анастасія Власова/hromadske</p>
      <p>Пам'ятну дошку жертвам Голодомору на будівлі встановили тільки у 2014 році, Запоріжжя, 13 листопада 2019 року Фото: Анастасія Власова/hromadske</p>
      <figure>
        <img src="http://nikvesti.com/images/imageeditor/2019/11/23/172961/172961_12.jpg"/>
      </figure>
      <p>
        <b>Медведівка: НКВС, обмін, курган</b>
      </p>
      <p><i>«Анна»</i>, — представляється маленька жінка з сивим волоссям. Вона сидить на ліжку, що біля вікна. Штори на ньому відкинуті по різні боки. На підвіконні — стоси жовтих газет й ікона.</p>
      <p><i>«Галина Василівна</i>, — уточнює її син Тарас. — <i>Анною її в селі називали»</i>.</p>
      <figure>
        <img src="http://nikvesti.com/images/imageeditor/2019/11/23/172961/172961_13.jpg"/>
      </figure>
      <p>Галина, або Анна, — найстарша мешканка села Медведівка, що на Черкащині. Вона народилася 1923 року і мала ще трьох сестер і брата. До колективізації батько Галини, Василь, мав своє поле, обробляв його, конем орав селянам землю, вирощував свиней і продавав. Два старших брати Василя емігрували в Америку, тому вся земля належали лише йому. </p>
      <p>Батька Галини не розкуркулювали, він сам віддав майно у колгосп. Але це не врятувало його сім’ю від голоду.</p>
      <p>
        <i>«Раніше шаф не було, а були сундуки. І коли дівчина збиралася йти заміж, то їй віддавали цей сундук. Батьки мали гарного сундука, і саме завдяки ньому ми і вижили під час Голодомору».</i>
      </p>
      <figure>
        <img src="http://nikvesti.com/images/imageeditor/2019/11/23/172961/172961_14.jpg"/>
      </figure>
      <p>Коли вже почався голод, у сім’ї забрали все, що лишилось: корову, коня, шість десятин садиби. Батьки Галини ходили до сусіднього села й обмінювали цінні речі на хліб.</p>
      <p>
        <i>«Ми завжди боялися, що батьки можуть не прийти і не принести хліба». </i>
      </p>
      <p>Коли зі збережень не залишилося нічого, Галина з сестрою почали пухнути з голоду. Батьки рятувалися тим, що жали жито, сушили, оббивали, мололи його і пекли дітям оладки. Меншу сестру та брата забрали в яслі, які організували при колгоспі.</p>
      <p>
        <i>«У нашу лікарню з сусідніх сіл привозили діток, які вмирали з голоду. І завхоз у лікарні запрягав коня і вивозив їх на кладовище. Там були хлопці років по 14, які допомагали перевернути віз і скинути дітей у яму».</i>
      </p>
      <p>Галина згадує, як один чоловік зарізав свого товариша, і за ним прийшла міліція, коли той смажив м’ясо. Або як у сусідньому селі мати зарізала свою дитину.</p>
      <p>Загалом за час Голодомору в Медведівці померло 250 людей.</p>
      <p>Декілька років потому, у 1935-му, з Америки до Медведівки приїхав дядько Галини, Микита.</p>
      <p>
        <i>«Дід лежав тоді хворий. Він вийшов у сіни, подивився на брата і зомлів. Дядько Микита побув недовго. Він встиг роздати подарунки й за ним одразу прийшли з НКВС, щоб відправити назад в Америку. Усе, що дядько привіз, бабуся виміняла на їжу, бо ж голод і далі тривав».</i>
      </p>
      <p>На тому місці, де ховали дітей під час Голодомору, у 1990-х за ініціативи батька Тараса насипали землі, щоб утворився курган, і встановили металевий хрест. А Тарас на прохання батька поставив поряд маленьку табличку, де білою фарбою написав: <i>«Пам’яті жертв Голодомору і репресій. Люди! Будьте пильними! Не забудьте! Не простіть! Вічна їм пам’ять!»</i></p>
      <figure>
        <img src="http://nikvesti.com/images/imageeditor/2019/11/23/172961/172961_15.jpg"/>
      </figure>
      <p>
        <b>Харків: морги, кладовища, парки </b>
      </p>
      <p><i>«Я знав, наскільки жорстоким був голод на Харківщині. Сім’я моєї бабусі жила в селі Коломак. Під час Голодомору в них забрали хліб, пшеницю, підпалили хату, пообдирали залізо. З сім’ї в сімнадцять людей залишилося четверо. Бабуся вижила завдяки тому, що їла лободу», </i>— розповідає Андрій Кісь, заступник начальника Харківського бюро судово-медичної експертизи.</p>
      <p>У 2001-му він прийшов працювати завідувачем Харківського медичного моргу і під час прибирання в підвалі знайшов декілька стосів документів. Це були книги реєстрації актів смерті у 1932-1933 роках.</p>
      <p>Досліджуючи їх, Андрій Кісь виявив, що офіційні показники смертності в книгах реєстрації РАГСів Харкова були заниженими, і що в 1933 та 1934 роках їх вилучили та переписали.</p>
      <p>
        <i>«За інформацією, яка є в книгах РАГСу, в ізоляторі для дітей «Комуністка» зареєстровано лише дві смерті за листопад-грудень. Але ми беремо внутрішні звіти ізолятора і бачимо, що за майже два місяці там померло 80 дітей. Тобто всі показники з книг РАГСів можна множити на сорок».</i>
      </p>
      <figure>
        <img src="http://nikvesti.com/images/imageeditor/2019/11/23/172961/172961_16.jpg"/>
      </figure>
      <figure>
        <img src="http://nikvesti.com/images/imageeditor/2019/11/23/172961/172961_17.jpg"/>
      </figure>
      <figure>
        <img src="http://nikvesti.com/images/imageeditor/2019/11/23/172961/172961_18.jpg"/>
      </figure>
      <figure>
        <img src="http://nikvesti.com/images/imageeditor/2019/11/23/172961/172961_19.jpg"/>
      </figure>
      <figure>
        <img src="http://nikvesti.com/images/imageeditor/2019/11/23/172961/172961_20.jpg"/>
      </figure>
      <figure>
        <img src="http://nikvesti.com/images/imageeditor/2019/11/23/172961/172961_21.jpg"/>
      </figure>
      <p> <br/>Вулицю, на якій раніше був розташований центральний морг, дослідник називає «вулицею смерті». Туди щодня звозили масу людей і з міста, і з навколишніх сіл, а через дорогу, навпроти воріт моргу, був розташований клуб-театр «Харчосмак». </p>
      <p>На початку липня 1933-го морг перенесли в сусідню будівлю.</p>
      <p>
        <i>«У цьому морзі вже не вміщалася та кількість трупів, які сюди привозили. Їх везли і везли цією вулицею. А частину одразу відправляли на кладовище, не реєструючи».</i>
      </p>
      <p>Саме тоді в Харкові відбувся пленум, де ухвалили рішення зупинити голод. І кількість реєстрованих смертей різко пішла на спад. Така ситуація, на думку дослідника, неприродна — будь-яка епідемія наростає, а потім повільно спадає. Голод не може закінчитися одного дня. І його причини дослідник пов’язує не лише з урожайністю. </p>
      <p>
        <i>«У нас досі є будинки, де немає кухонь. Чому? Тому що харчування хотіли повністю контролювати. Це все мало регулюватися через будинкові їдальні, цехові їдальні. І тоді нормою було 900 калорій для дорослої людини, що втричі менше, ніж потрібно».</i>
      </p>
      <p>У 1934-35 роках з декількох кладовищ, де були масові поховання, зробили парки, щоб знищити сліди Голодомору, а дослідник згадує, як у дитинстві в городі бабусі ще стояли хрести.</p>
      <p>
        <i>hromadske дякує Музею Голодомору за допомогу в підготовці цього матеріалу. Музей Голодомору простими словами хоче розповідати про складну та травматичну історію. Лише досліджуючи свою історію і усвідомлюючи свою ідентичність, розуміючи увесь жах, що стався 86 років тому, ми, як покоління свідомих, не дозволимо цьому повторитися. </i>
        <i>За підтримки «Медиасети»</i>
      </p>
      <p>
        <b>Олеся Біда, Анастасія Власова, <a href="https://hromadske.ua/posts/tam-de-na-bratskih-mogilah-rostut-yabluni-chotiri-istoriyi-pro-realiyi-golodomoru?tg-group">Громадське</a></b>
      </p>
      <p> <br/> <br/> <br/> <br/> <br/> <br/> <br/> <br/> <br/> <br/> <br/> <br/> </p>
    </article>
  </body>
</html>