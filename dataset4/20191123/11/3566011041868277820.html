<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549335.html/%D9%86%DB%8C%D8%A7%D8%B2%D9%85%D9%86%D8%AF-%DA%AF%D9%81%D8%AA%D9%85%D8%A7%D9%86-%D8%B3%D8%A7%D8%B2%DB%8C-%D8%A8%D8%B1%D8%A7%DB%8C-%D8%A8%DB%8C%D8%A7%D9%86-%D9%85%D8%B7%D8%A7%D9%84%D8%A8%D8%A7%D8%AA-%D9%87%D8%B3%D8%AA%DB%8C%D9%85--%D8%AF%D9%88%D9%84%D8%AA-%D8%A8%D9%87-%D8%AF%D9%84%DB%8C%D9%84-%D8%A7%D8%B4%D8%AA%D8%A8%D8%A7%D9%87-%D8%AF%D8%B1-%D9%86%D8%AD%D9%88%D9%87-%D8%A7%D8%AC%D8%B1%D8%A7%DB%8C-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%A7%D8%B2-%D9%85%D8%B1%D8%AF%D9%85-%D8%B9%D8%B0%D8%B1%D8%AE%D9%88%D8%A7%D9%87%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T11:02:00+00:00"/>
    <meta property="og:title" content="نیازمند گفتمان سازی برای بیان مطالبات هستیم/ دولت به دلیل اشتباه در نحوه اجرای سهمیه‌بندی بنزین از مردم عذرخواهی کند"/>
    <meta property="og:description" content="نماینده ولی‌فقیه در استان مرکزی با اشاره به اینکه نیازمند گفتمان سازی برای بیان مطالبات هستیم گفت: باید با کمک حوزه‌ها و دانشگاه‌ها این گفتمان سازی ایجاد شود و در نهایت مراکزی ایجاد شود که همه مردم از اقشار مختلف مطالبات خود را به گوش مسئولین برسانند چراکه این کار بسیار حکیمانه تر از این شلوغی های اخیر است."/>
  </head>
  <body>
    <article>
      <h1>نیازمند گفتمان سازی برای بیان مطالبات هستیم/ دولت به دلیل اشتباه در نحوه اجرای سهمیه‌بندی بنزین از مردم عذرخواهی کند</h1>
      <h2>آیت‌الله دری نجف‌آبادی:</h2>
      <address>
        <time datetime="2019-11-23T11:02:00+00:00">23 Nov 2019, 11:02</time>
      </address>
      <p>نماینده ولی‌فقیه در استان مرکزی با اشاره به اینکه نیازمند گفتمان سازی برای بیان مطالبات هستیم گفت: باید با کمک حوزه‌ها و دانشگاه‌ها این گفتمان سازی ایجاد شود و در نهایت مراکزی ایجاد شود که همه مردم از اقشار مختلف مطالبات خود را به گوش مسئولین برسانند چراکه این کار بسیار حکیمانه تر از این شلوغی های اخیر است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛آیت الله دری نجف آبادی نماینده ولی فقیه در استان مرکزی امروز در جلسه شورای اداری استان مرکزی گفت: استان مرکزی در این حوادث اخیر با متانت و عاقلانه برخورد کرد، در واقع در این حوادث اخیر استان امام بسیار آبرومند عمل کرد.</p>
      <p>دری نجف آبادی اظهار کرد: بسیار متاثر شدیم از اینکه در برخی شهرهای کشور خساراتی وارد شد چراکه خسارت ها به خود مردم ضربه زد.</p>
      <p>وی با اشاره به اینکه نیازمند گفتمان سازی برای بیان مطالبات هستیم بیان کرد: باید با کمک حوزه ها و دانشگاه ها این گفتمان سازی ایجاد شود و در نهایت مراکزی ایجاد شود که همه مردم از اقشار مختلف مطالبات خود را به گوش مسئولین برسانند چراکه این کار بسیار حکیمانه تر از این شلوغی های اخیر است.</p>
      <p>امام جمعه اراک گفت: در مورد سهمیه بندی بنزین انتظار این بود مسئولین با تدبیر بیشتری این کار را اجرا می کردند و اگر خردمندانه و با استفاده از تجربیات گذشته عمل می کردند قطعا مردم آزرده خاطر نمی شدند .</p>
      <p>وی با اشاره به اینکه دولت زمانی که اشتباهی انجام می دهد نباید ضرر آن را مردم ببینند بیان کرد: امروز دولت باید از همه مردم در این خصوص عذرخواهی کند.</p>
      <p>دری نجف آبادی با اشاره به خطبه ۲۱۶ نهج البلاغه که در خصوص حقوق است امروز باید بسیار قابل توجه باشد چراکه در این خطبه در مورد دو حقوق اساسی و غیر اساسی در جامعه مباحث مهمی مطرح شده است گفت: حقوق اساسی به دولت و ملت بر می گردد که قانون اساسی کشور هم در این راستا است ولی قوانین عادی دیگر که ذیل قانون اساسی هستند به عنوان حقوق غیر اساسی تعریف می شوند.</p>
      <p>نماینده ولی فقیه در استان مرکزی بیان کرد: قانون اساسی سند افتخار ماست که نتیجه خون بهای صدها هزار شهید انقلاب است و مردم خود این قانون را تایید کردند و بزرگانی همچون امام،رهبری و مراجع معظم تقلید آن را مورد تایید می دانند.</p>
      <p>وی ادامه داد: امروز باید هنرمند این باشد که قانون اساسی را به درستی اجرا کنیم و در صحنه عمل آن را رعایت کنیم تا همه از حقوق،کرامات،اخلاق و ارزش ها را به درستی رعایت کنند.</p>
      <p>امام جمعه اراک با تاکید بر اینکه شرایط امروز کشور شرایطی بسیار حساس است و همه باید همت کنیم تا از توطئه های داخلی و خارجی دشمن به خوبی و با قدرت و کفایت عبور کنیم گفت: امروز نباید انتظارات غیر معقول داشته باشیم و در واقع اگر معجزه می خواهیم معجزه از همت ها، اراده ها و فداکاری ها حاصل می شود و امروز اینها هستند که ما را از بحران ها نجات می دهند.</p>
      <p>دری نجف آبادی بیان کرد: اولویت های زندگی را باید به درستی بشناسیم و از غیر مهم ها به شدت پرهیز کنیم چراکه امکانات موجود در کشور در شرایط فعلی بسیار محدود است.باید قناعت و صرفه جویی در فرهنگ کشور حاکم شود تا بتوان در ۱۰ سال آینده اقتصاد کشور را رونق داد و رونق اقتصادی امروز تلاش و مجاهدت شبانه روزی می خواهد.</p>
      <p>وی با اشاره به اینکه بسیاری از کشورهایی که امروز به ابر قدرت اقتصادی تبدیل شده اند این نتیجه به کارگیری همت ها و اراده های آنها است افزود: اقتصاد کشور قطعا می تواند به شکوفایی برسد اگر ما بتوانیم هزینه های بی رویه و غیرضروری را مدیریت کنیم.</p>
      <p>امام جمعه اراک اضافه کرد: ستاد اقتصاد مقاومتی باید اختیارات بیشتری به استان ها واگذار کند تا بتوان تصمیمات مناسب تری برای رفع مشکلات استان انجام داد.</p>
      <p>وی خاطرنشان کرد: نقدینگی استان مرکزی باید به درستی مدیریت شوند و اگر بتوانیم آن را به سرمایه در گردش تبدیل کنیم قطعا می توانیم از مشکلات به خوبی عبور کنیم.امروز همه باید روحیه امید به آینده را در کشور تقویت کنند تا بتوانیم از پیچ های سخت عبور کنیم.</p>
      <p>انتهای پیام/</p>
      <p> </p>
    </article>
  </body>
</html>