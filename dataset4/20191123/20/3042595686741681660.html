<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/her-er-grnderens-skrekkliste/71841335"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T20:34:24+00:00"/>
    <meta property="og:title" content="Her er gründerens skrekkliste"/>
    <meta property="og:description" content="Gründer Wilhelm Larsen har kjent byråkratiet på kroppen. Nå vil regjeringen gjøre det enklere å starte ny virksomhet."/>
  </head>
  <body>
    <article>
      <h1>Her er gründerens skrekkliste</h1>
      <h2>Gründer Wilhelm Larsen har kjent byråkratiet på kroppen. Nå vil regjeringen gjøre det enklere å starte ny virksomhet.</h2>
      <address><time datetime="2019-11-23T20:34:24+00:00">23 Nov 2019, 20:34</time> by <a rel="author">Gunnar Ringheim</a></address>
      <p>I nystartede Oslo Street Food deler gründer Wilhelm Larsen sine erfaringer med digitalminister Nikolai Astrup og næringsminister Torbjørn Røe Isaksen.</p>
      <h4>Gründerens byråkratijungel</h4>
      <p>Her er byråkratijungelen som utelivsgründeren må ta seg fram i.</p>
      <p>
        <b>1. Stifte selskap:</b>
      </p>
      <p>Stiftelsesdokument. Vedtekter. Dokumentasjon om innbetalt aksjekapital.</p>
      <p>
        <b>2. Registrere selskapet:</b>
      </p>
      <p>Momsregisteret og foretaksregisteret. Samordnet registermelding.</p>
      <p>
        <b>3. Ansvarlig driver må:</b>
      </p>
      <p>Avlegge etablererprøven for serveringsvirksomhet. Avlegge kunnskapsprøven i alkoholloven. Be om vandelsattest.</p>
      <p>
        <b>4. Selskapet må søke:</b>
      </p>
      <p>Serveringsbevilling. Skjenkebevilling for skjenking av alkoholholdig drikke. Tilvirkningsbevilling for alkoholholdig drikk.</p>
      <p>
        <b>5. Ombygging av lokaler:</b>
      </p>
      <p>Søknad til kommunen.</p>
      <p>
        <b>6. Ansettelser:</b>
      </p>
      <p>Yrkesskadeforsikring. A-melding. Behandling av sykemelding. Pensjonsordning.</p>
      <p>
        <b>7. Drift:</b>
      </p>
      <p>Aksjonærregisteroppgave. Årsregnskap. Registrere virksomhet som særavgiftspliktig hos Skatteetaten. Søknad om endring av, eller krav om, forskuddsskatt. Oppgave over omsatt mengde alkoholholdig drikk. Skattemelding for merverdiavgift.</p>
      <p>
        <b>8. Andre oppgaver:</b>
      </p>
      <p>Søke om søndagsåpent eller uteservering. Endringer i virksomheten, feks styre og daglig leder. Utarbeide personallister. Opprette skattetrekkskonto. Skilt langs offentlig vei krever tillatelse fra Statens vegvesen/kommunen. Importere mat og drikke: registrering som importør hos Mattilsynet. Importere eller produsere alkoholholdige drikk, må registreres som særavgiftspliktig virksomhet hos Skatteetaten. Salg av tobakk eller tobakkkssurrogater må registreres i tobakkssalgsregisteret. Spille musikk fra musikkanlegg: Tillatelse fra TONO, registrering hos GRAMO.</p>
      <p>
        <i>Kilde: E-guide for serveringsbransjen, Næringsdepartementet.</i>
      </p>
      <p>- Jeg vet veldig mye om hva som er frustrasjonsmomentene for gründere, og hvilken usikkerhet de går og bærer på, sier Wilhelm Larsen.</p>
      <h3>Plunder og heft</h3>
      <p>Han er utdannet siviløkonom og har vært med på å starte flere matmarkeder.</p>
      <p>
        <b>- Tregheten i systemet når det gjelder å få gjennom søknader er ikke tilfredsstillende. Det som overrasker meg mest er at teknologien jo er der, men at den likevel ikke er rullet ut. Man står litt på egne bein, og mange lurer på i hvilken ende de skal begynne, sier Wilhelm Larsen.</b>
      </p>
      <p>Digitaliseringsministeren poengterer at Norge trenger at flere starter bedrifter.</p>
      <p>- Da må vi ikke ta fra gründere motet med plunder og heft fra myndighetenes side. Regjeringen har gjort mye for å forenkle, men vi har et langt større potensial. Vi må la gründere bruke tida si på å gi gjestene sine gode opplevelser framfor å måtte forholde seg til masse offentlige etater, sier Nikolai Astrup.</p>
      <h3>Virtuelle assistenter</h3>
      <p>Høyre-statsråden opplyser at målet er en sammenhengende og sømløs prosess for gründerne, på tvers av stat og kommune.</p>
      <p>
        <b>- Slik at du opplever å forholde deg til <i>en </i>aktør i stedet for 16 forskjellige statlige og kommunale instanser, sier Nikolai Astrup.</b>
      </p>
      <p>- Vi skal utvikle virtuelle assistenter som gjør at informasjonen kommer til deg i stedet for at du selv må lete den fram. Det vil trolig være et av de største forenklingsgrepene vi kan gjennomføre, nærmest en revolusjon, sier Nikolai Astrup.</p>
      <p>
        <b>Oslo Street Food åpnet dørene i ombygde Torggata Bad sist vinter.</b>
      </p>
      <p>- Her er det 16 selvstendige selskaper som driver for egen regning og risiko. De betaler leie til oss, vi betaler leie til gårdeier. De tjener penger på mat, vi tjener penger på drikke. Felleskostnadene deles. Alle 16 måtte gjennom den samme serveringsbevillingsprosessen, forklarer gründer Wilhelm Larsen.</p>
      <h3>Henger ikke sammen</h3>
      <p>Næringsminister Torbjørn Røe Isaksen viser til <a href="https://www.altinn.no/starte-og-drive/starte/guider/">en nyetablert elektronisk guide</a> for å starte serveringssted.</p>
      <p>
        <b>- Alt du må huske på er med der, men systemet henger foreløpig ikke sammen slik at du kan gjøre det du trenger digitalt på ett sted, sier Torbjørn Røe Isaksen.</b>
      </p>
      <figure>
        <img src="https://dbstatic.no/71838474.jpg?imageId=71838474&amp;x=0&amp;y=16.156462585034&amp;cropw=72.902494331066&amp;croph=83.843537414966&amp;width=643&amp;height=493"/>
        <figcaption><b>EGNE BEIN:</b> Wilhelm Larsen ved Oslo Street Food forteller at gründere opplever å stå litt på egne bein, og at mange lurer på i hvilken ende de skal begynne. Digitaliseringsminister Nikolai Astrup (t.v.) og næringsminister Torbjørn Røe Isaksen lover at byråkratiet skal forenkles. Foto: Bjørn Langsem / Dagbladet Vis mer</figcaption>
      </figure>
      <p>Han mener det meste ligger til rette for forenklinger.</p>
      <p>- Mye av grunninvesteringene i systemene er gjort. Fundamentet er der. Nå handler det egentlig om å koble sammen det vi har, sier næringsministeren.</p>
      <p>
        <i>- Er du overrasket over omfanget av skjemaveldet?</i>
      </p>
      <p>- Nei, dessverre ikke. Her er det åpenbart kjempestore muligheter til å lage et system som er enklere, sier Torbjørn Røe Isaksen.</p>
      <h3>Radikal innovasjon</h3>
      <p>Partikollega Astrup peker på at det er gjort mye godt forenklingsarbeid i den enkelte offentlige etat.</p>
      <p>- Det som mangler er å bygge bru på tvers av virksomhetene, slik at de henger sammen. Det forutsetter deling av data på en skala vi ikke er i nærheten av å forestille oss.</p>
      <p>
        <b>- Derfor etablerer vi nå et nasjonalt ressurssenter for deling av data, med kompetanse på jus, teknologi og forretnings- og forvaltningsprosesser, sier Nikolai Astrup.</b>
      </p>
      <p>- Vi har drevet med gradvis forbedring, framover skal vi drive med radikal innovasjon. Det er forskjellen. Dette er et taktskifte, sier han.</p>
      <h3>Overbevist?</h3>
      <p>Så er spørsmålet om gründeren har latt seg overbevise:</p>
      <p>
        <i>- Hva tror du om det du nå hører, vil det gjøre livet som gründer enklere?</i>
      </p>
      <p>- Ja, hvis de får det til så vil det jo være et kjempesteg i riktig retning. Jeg har troen siden det kommer fra ministernivå. Men det vil nok ta tid, sier Wilhelm Larsen.</p>
    </article>
  </body>
</html>