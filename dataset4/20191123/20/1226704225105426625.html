<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/bolivijsky-senat-schvalil-navrh-za/431899-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T20:12:00+00:00"/>
    <meta property="og:title" content="Bolívijský Senát schválil návrh zákona o nových prezidentských voľbách"/>
    <meta property="og:description" content="Návrh zákona okrem iného ruší výsledky hlasovania v prezidentských voľbách z 20. októbra a umožňuje uskutočnenie nových volieb."/>
  </head>
  <body>
    <article>
      <h1>Bolívijský Senát schválil návrh zákona o nových prezidentských voľbách</h1>
      <h2>Návrh zákona okrem iného ruší výsledky hlasovania v prezidentských voľbách z 20. októbra a umožňuje uskutočnenie nových volieb.</h2>
      <address><time datetime="2019-11-23T20:12:00+00:00">23 Nov 2019, 20:12</time> by <a rel="author">TASR</a></address>
      <p>La Paz 23. novembra (TASR) - Horná komora bolívijského parlamentu - Senát - schválila v sobotu návrh zákona, ktorý má otvoriť dvere novým prezidentským voľbám, informovala agentúra AFP.</p>
      <p>Senát schválil navrhovaný zákon po niekoľkohodinovom zasadnutí, ktoré sa začalo v sobotu ráno. O dokumente bude ešte hlasovať dolná komora parlamentu a následne pôjde na podpis k dočasnej prezidentke Jeanine Áňezovej.</p>
      <p>Návrh zákona okrem iného ruší výsledky hlasovania v prezidentských voľbách z 20. októbra a umožňuje uskutočnenie nových volieb.</p>
      <p>Taktiež zakazuje kandidatúru osobám, ktoré boli vo funkcii prezidenta dve po sebe nasledujúce funkčné obdobia. Toto opatrenie tak zabráni exprezidentovi Evovi Moralesovi uchádzať sa o znovuzvolenie.</p>
      <p>Nové voľby sú považované za zásadný krok na ukončenie najhorších politických otrasov v krajine za posledných 16 rokov, ktoré prehĺbili rozdiely medzi domorodými obyvateľmi lojálnymi Moralesovi a prevažne strednou a vyššou triedou.</p>
      <p>Evo Morales bol v Bolívii pri moci od roku 2006. Po voľbách z 20. októbra sa začalo jeho štvrté funkčné obdobie po sebe. To mu síce bolívijská ústava neumožňovala, ale ústavný súd mu udelil v roku 2017 výnimku.</p>
      <p>Výsledky volieb však opozícia neuznala a obvinila Moralesa z volebných podvodov.</p>
      <p>Morales 10. novembra odstúpil a následne odcestoval do Mexika, ktoré mu poskytlo azyl. Za dočasnú bolívijskú prezidentku sa 12. novembra vyhlásila podpredsedníčka Senátu Jeanine Áňezová.</p>
      <p>Počas násilných protestov, ktoré vypukli po októbrových prezidentských voľbách, zahynulo v Bolívii najmenej 32 ľudí, z toho 17 pri zrážkach s bezpečnostnými silami.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/farage-volicom-odkazal-ze-jeho-stran/431748-clanok.html"/>
        <a href="https://www.teraz.sk/zahranicie/alzirska-policia-rozohnala-dalsi-p/431607-clanok.html"/>
        <a href="https://www.teraz.sk/zahranicie/michael-bloomberg-urobil-dalsi-krok-k/431600-clanok.html"/>
      </related>
    </article>
  </body>
</html>