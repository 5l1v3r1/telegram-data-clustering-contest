<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301067/%D8%B7%D8%BA%DB%8C%D8%A7%D9%86-%D9%87%D8%A7%D8%B1%DB%8C-%D8%AD%DB%8C%D9%88%D8%A7%D9%86%DB%8C-%D8%AF%D8%B1-%DB%B5-%D8%B4%D9%87%D8%B1%D8%B3%D8%AA%D8%A7%D9%86-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T20:45:42+00:00"/>
    <meta property="og:title" content="طغیان هاری حیوانی در ۵ شهرستان لرستان"/>
    <meta property="og:description" content="ایسنا/لرستان کارشناس معاونت بهداشتی دانشگاه علوم پزشکی لرستان با اشاره به این‌که در شهرستان‌های بروجرد، پل‌دختر، خرم‌آباد، دورود و کوهدشت درگیر طغیان هاری حیوانی هستیم، گفت: در سال جاری تاکنون ۵۱ مورد دام مثبت هاری گزارش شده است."/>
  </head>
  <body>
    <article>
      <h1>طغیان هاری حیوانی در ۵ شهرستان لرستان</h1>
      <address><time datetime="2019-11-23T20:45:42+00:00">23 Nov 2019, 20:45</time> by <a rel="author">مرضیه حافظی</a></address>
      <p>ایسنا/لرستان کارشناس معاونت بهداشتی دانشگاه علوم پزشکی لرستان با اشاره به این‌که در شهرستان‌های بروجرد، پل‌دختر، خرم‌آباد، دورود و کوهدشت درگیر طغیان هاری حیوانی هستیم، گفت: در سال جاری تاکنون ۵۱ مورد دام مثبت هاری گزارش شده است.</p>
      <p>علی چگنی شرفی در گفت‌وگو با ایسنا، با بیان این‌که مراقبت از افرادی که دچار حیوان گزیدگی‌ شده‌اند یکی از رسالت‌های دانشگاه علوم پزشکی لرستان است، گفت: در این راستا سال گذشته حدود ۱۹ میلیارد تومان هزینه شده است.</p>
      <p>وی ادامه داد: در سال گذشته در سراسر استان پنج هزار و ۶۰۰ نفر دچار حیوان‌گزیدگی شدند.</p>
      <p>شرفی با اشاره به این‌که در سال جدید بحث حیوان‌گزیدگی ۱۰۰ درصد توان معاونت بهداشتی را به خودش معطوف کرده است، اظهار کرد: پارسال سه مورد دام مثبت هاری در کل استان داشتیم اما در سال جاری تاکنون ۵۱ مورد گزارش شده که در شهرستان‌های بروجرد، پل‌دختر، خرم‌آباد، دورود و کوهدشت درگیر طغیان هاری حیوانی هستیم.</p>
      <p>کارشناس معاونت بهداشت دانشگاه علوم پزشکی لرستان تصریح کرد: در بررسی‌های انجام شده شاهد هستیم که مرگ‌هایی که براثر هاری اتفاق افتاده در سال‌های ۹۱ و ۹۲ بیشتر براثر روباه‌گزیدگی بوده اما بعد از آن سگ گزیدگی رتبه اول را به خود اختصاص داده است.</p>
      <p>وی با اشاره به این‌که ۸۰ درصد حیوان‌گزیدگی‌ها در روستاها اتفاق می‌افتد، بیان کرد: امسال در روستای دره ساکی شاهد قطع عضو براثر گزیدگی سگ هار بودیم</p>
      <p>شرفی با اشاره به ضرورت انجام واکسیناسیون حیات وحش، اضافه کرد: در این زمینه طبق قانون شهرداری‌ها و دهیاری‌ها باید موارد بهداشتی را تعیین و تکلیف کنند.</p>
      <p>این مسئول با بیان این‌که در سال جاری شاهد حیوان‌گزیدگی در منطقه حفاظت شده شهرستان دورود بودیم، تصریح کرد: در این زمینه وظایف دستگاه‌های اجرایی مشخص شده و لازم است که اجرایی شود.</p>
      <p>انتهای پیام</p>
    </article>
  </body>
</html>