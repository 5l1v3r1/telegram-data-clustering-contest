<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/sport/video-moment-terifiant-arena-nationala-gnohere-ramas-nemiscat-gazon-e-spital-1_5dd9989f5163ec4271560303/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T20:39:34+00:00"/>
    <meta property="og:title" content="VIDEO Moment terifiant pe „Arena Naţională“: Gnohere a rămas nemişcat pe gazon şi acum e la spital"/>
    <meta property="og:description" content="Finalul meciului FCSB - Astra a oferit o fază groaznică, spectatorii şi jucătorii punându-şi mâinile în cap, după ce au văzut ce a păţit atacantul gazdelor."/>
  </head>
  <body>
    <article>
      <h1>VIDEO Moment terifiant pe „Arena Naţională“: Gnohere a rămas nemişcat pe gazon şi acum e la spital</h1>
      <address><time datetime="2019-11-23T20:39:34+00:00">23 Nov 2019, 20:39</time> by <a rel="author">Amir Kiarash</a></address>
      <h4>Finalul meciului FCSB - Astra a oferit o fază groaznică, spectatorii şi jucătorii punându-şi mâinile în cap, după ce au văzut ce a păţit atacantul gazdelor.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/sport/video-becali-isi-smulge-parul-cap-echipa-sa-umilita-oamenii-i-a-dat-afara-fcsb-1_5dd993405163ec427155e526/index.html"/>
      </related>
      <p>FCSB a pierdut primul meci după 86 de zile, însă, cu siguranţă, jucătorii lui Bogdan Argeş Vintilă sunt bulversaţi, nu neapărat din cauza eşecului, ci pentru că au asistat la o accidentare teribilă, suferită de colegul lor, Harlem Gnohere.</p>
      <p>Atacantul a deschis scorul în minutul 18 al meciului cu Astra şi era foarte implicat în mai toate acţiunile ofensive ale echipei sale. În minutul 81, francezul a sărit în careu pentru a ajunge la o minge aeriană, însă s-a ciocnit de portarul Astrei, primul la minge, care a boxat. </p>
      <p>Din păcate, ciocnirea a fost atât de puternică, încât Gnohere a rămas inert pe gazon! Şi, după minute bune de confuzie, a fost luat cu targa, după ce i s-a pus un guler cervical care să-i fixeze gâtul.</p>
      <p>Atacantul a fost transportat de urgenţă la spital, unde va fi supus unor controale amănunţite.</p>
      <blockquote>Importantă acum e starea de sănătate a lui Harlem. E bine acum. A făcut o comoţie, e la spital şi, din ce am înţeles de la domnul doctor, e într-o stare bună.<br/><b>Bogdan Argeş Vintilă antrenor FCSB</b></blockquote>
      <p>
        <b>VEZI MOMENTUL ACCIDENTĂRII LUI HARLEM GNOHERE</b>
      </p>
      <figure>
        <iframe src="https://www.youtube.com/embed/O5St5emYktE" width="560" height="315" data-service="Youtube" scrolling="no"/>
      </figure>
      <hr/>
    </article>
  </body>
</html>