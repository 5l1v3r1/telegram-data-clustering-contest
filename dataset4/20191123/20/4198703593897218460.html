<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-columns/2019_q4/Article-17c312358d99e61027.htm"/>
    <meta property="og:site_name" content="mako"/>
    <meta property="article:published_time" content="2019-11-23T20:00:00+00:00"/>
    <meta property="og:title" content="השתיקה הרועמת של שלישיית הדממה, והפניה של סער לראשיהם של הליכודניקים"/>
    <meta property="og:description" content="יותר מ-48 שעות עברו מאז הגשת כתב האישום נגד נתניהו, ושלושה קולות בולטים בליכוד לא נשמעו. צירוף מקרים? ככל הנראה לא - כולם כבר מתכננים את המהלך הבא. רק גדעון סער מוכן לדבר עליו בגלוי. עמית סגל בטור פרשנות"/>
  </head>
  <body>
    <article>
      <h1>השתיקה הרועמת של שלישיית הדממה, והפניה של סער לראשיהם של הליכודניקים</h1>
      <h2>יותר מ-48 שעות עברו מאז הגשת כתב האישום נגד נתניהו, ושלושה קולות בולטים בליכוד לא נשמעו. צירוף מקרים? ככל הנראה לא - כולם כבר מתכננים את המהלך הבא. רק גדעון סער מוכן לדבר עליו בגלוי. עמית סגל בטור פרשנות על היום שאחרי בליכוד</h2>
      <address><time datetime="2019-11-23T20:00:00+00:00">23 Nov 2019, 20:00</time> by <a rel="author">עמית סגל</a></address>
      <p><b><a href="https://www.mako.co.il/Tagit/%D7%92%D7%93%D7%A2%D7%95%D7%9F%20%D7%A1%D7%A2%D7%A8?partner=gtags">גדעון סער</a>:</b> האיש שהגיע הערב לאולפן פגוש את העיתונות כיוון אל הנקודה הכואבת ביותר לנתניהו - הוא לא מתח ביקורת על התנהלותו הפלילית, לכאורה, כפי שעולה מכתבי האישום. הוא פשוט קבע, בהיגיון לא מבוטל, שראש הממשלה הנוכחי לא יצליח עוד להציג ממשלה ולזכות לאמון הכנסת. במקום לפנות ללב של <a href="https://www.mako.co.il/mako-vod-keshet/uvda-halikudnikim?partner=gtags">הליכודניקים</a>, הוא פנה לראש שלהם: עקומת המנדטים של הליכוד והימין כולו היא טור חשבוני מתכנס, הסביר להם, אפשר עוד להרכיב ממשלת ימין בכנסת הנוכחית וללא <a href="https://www.mako.co.il/news-israel-elections?partner=gtags">בחירות</a>.</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p><b>שלישיית הדממה:</b> האם זה יצליח? לימינו של סער ניצבים עכשיו יו"ר מרכז הליכוד חיים כץ, ועוד כמה חברי כנסת מהשורות האחוריות. אבל כדי להצליח הוא יזדקק לשם בכיר אחד - יולי אדלשטיין, ניר ברקת, גלעד ארדן; רצוי שניים מהשלושה. בלעדיהם לא רק שלא יוכל לזכות בפריימריז, הוא לא יוכל כלל להקדים אותם.</p>
      <p>באקט שנרשמו אמיצים ממנו בהיסטוריה של העם היהודי, שלושתם דוממים זה ארבעים ושמונה שעות, מאז החלטת היועץ המשפטי לממשלה. אדלשטיין צייץ משהו לכבוד פרשת חיי שרה, ארדן נדם מאז שיתף מאמר נגד ה-BDS, וברקת כנראה לא נהנה מגישה לאינטרנט זה ארבעה ימים. הם לא מעזים לגבות את נתניהו כמו אמסלם ורגב, ולא מעזים לצאת נגדו כמו סער. כזכור לשלושתם, אומץ לב הוא תנאי הכרחי למי שרוצה להיות פעם ראש ממשלה.</p>
      <p>טוב לנתניהו, רע לנתניהו: לעזרתו של ראש הממשלה מתגייס עכשיו דווקא כתב האישום נגדו. כן, זה מוזר אבל נכון: על פי ההלכה המשפטית הקיימת, שר חייב להתפטר מהממשלה עם הגשת כתב אישום נגדו. נתניהו הוא לא רק ראש הממשלה אלא גם שר החקלאות, הרווחה, התפוצות והבריאות. בניסיון להניא את חברי סיעתו מתמיכה ביוזמת סער, בוודאי לא תזיק לו היכולת למנות עוד השבוע מקרבם ארבעה שרים חדשים, אסירי תודה.</p>
      <p><b>כוח 17:</b> שמונה-עשרה יממות נותרו עד לפיזורה של הכנסת. 61 חתימות של ח"כים לטובת מועמד אחד יכולות לעצור אותן. אם יהיה כזה, הוא יבוא מהליכוד. רק הליכודניק יכול. כחול לבן, שנוסדה לפני תשעה חודשים כתנועה לסילוק נתניהו, תחתום למועמד כזה. מותר להניח שגם ישראל ביתנו וחלקים מימינה. לכאורה, חסרות לסער, אדלשטיין, ארדן או כץ רק 15 חתימות, פחות או יותר, כדי לקבל את הרכבת הממשלה.</p>
      <p>אבל זה לא כל כך פשוט: לא תהיה להם אף לגיטימציה ליכודית להדיח את נתניהו על כידוני המחנה היריב. סער הציע מסלול עוקף, של פריימריז לראשות. אחרים מהרהרים באפשרות להשיג חתימות של מחצית מסיעת הליכוד. מספר הקסם: 17 מ-32. ספק אם באוסף המיליציות הקרוי "ליכוד" יש למישהו שאיננו נתניהו יכולת להתקרב בכלל למספר הזה. אלא אם תהום הבחירות שכבר נראית מהחלון הקדמי תפעיל את כוח השכנוע שלו.</p>
    </article>
  </body>
</html>