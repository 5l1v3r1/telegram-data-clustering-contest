<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/sport/20191123_atletikai_vb_2023_idopont"/>
    <meta property="og:site_name" content="HVG.hu"/>
    <meta property="article:published_time" content="2019-11-23T20:45:00+00:00"/>
    <meta property="og:title" content="Megváltozott a Budapestre tervezett atlétikai vb időpontja"/>
    <meta property="og:description" content="Egy héttel előre hozták."/>
  </head>
  <body>
    <article>
      <h1>Megváltozott a Budapestre tervezett atlétikai vb időpontja</h1>
      <address><time datetime="2019-11-23T20:45:00+00:00">23 Nov 2019, 20:45</time> by <a rel="author">MTI</a></address>
      <p>
        <b>Egy héttel előre hozták.</b>
      </p>
      <p>A Nemzetközi Atlétikai Szövetség (WA) megváltoztatta a 2023-ra tervezett budapesti világbajnokság időpontját. A szervezet szombati közleménye szerint az eredeti, augusztus 26. és szeptember 3. közötti időpontot augusztus 19-27-re módosították.</p>
      <p>Budapest tavaly kapta meg a 2023-as vb rendezésének jogát, jelenleg ugyanakkor még nem lehet tudni, hogy a főváros új vezetése hozzájárul-e a vb-hez szükséges stadion megépítéséhez.</p>
      <p>Karácsony Gergely főpolgármester a hónap elején, miután részt vett a kormányülésen, az atlétikai stadion építéséről és a világbajnokságról közölte: azt kérte a kormánytól, hogy a fővárosi önkormányzat részletesebben tudjon tájékozódni a beruházásokról, és a kabinet várja meg a közgyűlés november végi ülését. Hétfőn a Magyar Atlétikai Szövetség (MASZ) - konkrétumok nélkül - pozitívnak és előremutatónak értékelte a találkozót a főpolgármesterrel.</p>
      <p>A bizonytalan helyzet miatt elsőként Baji Balázs vb-bronzérmes gátfutó indított közösségi kampányt a világbajnokság támogatásáért, amelyhez már több mint tízezren csatlakoztak, köztük klasszis sportolók. Több sportág hazai szövetsége szintén közleményben biztosította támogatásáról a kezdeményezést, valamint a Nemzet Sportolói kérték közösen Budapest új vezetőit, hogy járuljanak hozzá a vb megrendezéséhez. A Magyar Olimpiai Bizottság sportolói bizottsága és elnöksége, továbbá a Magyar Sportújságírók Szövetségének elnöksége is kiállt a 2023-as atlétikai világbajnokság budapesti rendezése mellett.</p>
      <p>A WA tanácsa arról is döntött, hogy az újonnan induló, egynapos viadalokat tömörítő sorozatban, az úgynevezett  Kontinentális Körben (Continental Tour) helyet kap a székesfehérvári Gyulai Memorial is, amely július 7-én a hetedik állomás lesz.</p>
    </article>
  </body>
</html>