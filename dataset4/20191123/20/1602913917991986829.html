<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/guvernatorul-isarescu-avertizeaza-in-momentul-in-care-economia-o-ia-in-jos-nu-poate-sa-fie-ceva-mai-rau-decat-sa-nu-ai-resurse-ca-sa-o-stimulezi-si-sa-fii-obligat-sa-tai-18591713"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-23T20:18:00+00:00"/>
    <meta property="og:title" content="Guvernatorul Isărescu avertizează: În momentul în care economia o ia în jos, nu poate să fie ceva mai rău decât să nu ai resurse ca să o stimulezi şi să fii obligat să tai"/>
    <meta property="og:description" content="Banca Naţională a României încearcă să găsească cu Guvernul măsuri şi planuri astfel încât într-o perioadă de scădere a activităţii să fie evitate luarea de măsuri pro-ciclice, a declarat luni guvernatorul Băncii Naţionale Mugur Isărescu, la o conferinţă organizată de Consiliul Concurenţei."/>
  </head>
  <body>
    <article>
      <h1>Guvernatorul Isărescu avertizează: În momentul în care economia o ia în jos, nu poate să fie ceva mai rău decât să nu ai resurse ca să o stimulezi şi să fii obligat să tai</h1>
      <address><time datetime="2019-11-23T20:18:00+00:00">23 Nov 2019, 20:18</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Banca Naţională a României încearcă să găsească cu Guvernul măsuri şi planuri astfel încât într-o perioadă de scădere a activităţii să fie evitate luarea de măsuri pro-ciclice, a declarat luni guvernatorul Băncii Naţionale Mugur Isărescu, la o conferinţă organizată de Consiliul Concurenţei.</p>
      <p>"Nu poate să fie ceva mai rău decât, în momentul în care economia o ia în jos, să nu ai resurse ca să o stimulezi şi să fii obligat să tai din resurse. O regulă spune că după 3 ani de prociclicitate, economia va reveni în jos, asta e marea provocare a României. Ne vor forţa pieţele să găsim resurse (…) să luăm măsuri de corecţie exact când nu trebuie. Şi asta încercăm să facem acum cu Guvernul, să evităm ca într-o eventuală perioadă de scădere a activităţii economice să luăm tot măsuri pro-ciclice. Când economia creştea singură am stimulat-o să ajungem la 7%. Era nevoie? Un 4-5% era destul. Treabă grea…", a spus Isărescu.</p>
      <p>Într-un climat extern incert în care economia globală se află într-o încetinire sincronizată, economia României a crescut cu doar 3% în trimestrul al treilea, iar Guvernul are pe masa pentru anul viitor în primul rând majorarea salariului minim şi cel mai important creşterea pensiilor cu 40% de la 1 septembrie. Creşterile venitului disponibil a reprezentat principalul factor de creştere a economiei în ultima perioadă. Isărescu a mai spus că prin politica de creştere aplicată în ultima perioadă s-a stimulat în exces consumul din importuri creându-se astfel locuri de muncă în alte ţări.</p>
      <p>Guvernatorul BNR a vorbit în consecinţă şi despre nevoia de găsire a unui compromis între ciclurile economice şi ciclurile electorale, spunând că "democraţia are un cost". El a spus că în momentele în care economia creşte de la sine trebuie să existe o temperare a politicilor pro-ciclice.</p>
      <p>"Nu poţi să arunci ciclul electoral la gunoi. Trăim într-o democraţie, trebuie să le împaci, ciclul economic cu ciclul electoral. Asta e treabă grea (…). Nu fac parte din categoria acelora care cred că ciclul electoral, ciclul politic, trebuie să primeze ciclului economic. Fiecare are logica lui, dar trebuie să se facă eforturi ca ele să se împace, să nu apară divergenţe majore, fracturi. Şi din partea noastră. Suntem instituţie publică, dar mai înclinaţi către mediul de afaceri", a spus Mugur Isărescu.</p>
      <p>Acesta s-a arătat surprins de faptul că încă există discuţii despre reducerea de impozite. "Unde să le mai reduci? Avem doar 26% din PIB% venituri (bugetare), cel mai redus din Uniunea Europeană. Bineînţeles că pare cea mai simplă soluţie. Nu doar mărimea impozitelor contează, ci şi povara birocraţiei", a declarat Isărescu.</p>
      <p>El a mai spus şi că a apărut o problemă majoră în ultimele decenii, anume că discrepanţele dintre urban şi rural şi dintre regiunile ţării, în special în raport cu Moldova, s-au adâncit, din cauza inexistenţei infrastructurii.</p>
      <p>Isărescu a adăugat că România a avut cel mai puternic avans în termeni de convergenţă reală din rândul ţărilor post-comuniste, de la 22% la 66% a PIB pe cap de locuitor. Acesta a spus că PIB per capita în Bucureşti este peste Berlin şi Lisabona, dar şi că am intrat în capcana venitului mediu.</p>
      <p>"Vedem cum ne luptăm, foarte greu mergi de la mediu la dezvoltat", a spus el.</p>
      <p>El a notat că România este în cel de-al nouălea an consecutiv de creştere economică şi că din anul 2000 Uniunea Europeană a fost cel mai important catalizator al reformelor economice pentru România.</p>
    </article>
  </body>
</html>