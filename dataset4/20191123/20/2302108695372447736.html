<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/guvernul-sua-a-cerut-facebook-instagram-si-twitter-sa-suspende-conturile-liderilor-din-iran-dupa-ce-acestia-au-oprit-internetul-in-contextul-unor-revolte-populare.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T20:29:44+00:00"/>
    <meta property="og:title" content="Guvernul SUA a cerut Facebook, Instagram și Twitter să suspende conturile liderilor din Iran după ce aceștia au oprit Internetul în timpul unor revolte populare"/>
    <meta property="og:description" content="Departamentul de Stat american a cerut, sâmbătă, Facebook, Instagram şi Twitter să suspende conturile liderilor regimului iranian până când internetul va"/>
  </head>
  <body>
    <article>
      <h1> Guvernul SUA a cerut Facebook, Instagram și Twitter să suspende conturile liderilor din Iran după ce aceștia au oprit Internetul în timpul unor revolte populare </h1>
      <address><time datetime="2019-11-23T20:29:44+00:00">23 Nov 2019, 20:29</time> by <a rel="author">Redacția</a></address>
      <p>Departamentul de Stat american a cerut, sâmbătă, Facebook, Instagram şi Twitter să suspende conturile liderilor regimului iranian până când internetul va fi restabilit în această ţară, potrivit AFP, citată de<a href="https://www.agerpres.ro/politica-externa/2019/11/23/guvernul-sua-cere-twitter-facebook-si-instagram-sa-se-suspende-conturile-regimului-iranian--408063"> Agerpres.ro.</a></p>
      <p>Iranienii sunt rupţi de lume de peste o săptămână din cauza întreruperii cvasitotale a reţelei de internet impuse de Teheran în contextul unor manifestaţii violente.</p>
      <p>„Regimul este profund ipocrit. El întrerupe internetul, în timp ce guvernul său continue să utilizeze toate aceste conturi pe reţelele sociale”, a denunţat emisarul american pentru Iran, Brian Hook, într-un interviu acordat Bloomberg şi reluat sâmbătă pe Twitter.</p>
      <p>„Invităm companiile care administrează reţelele sociale precum Facebook, Instagram şi Twitter să suspende conturile ghidului suprem (Ali) Khamenei, ministrului de extere (Javad) Zarif şi preşedintelui (Hassan) Rouhani până când aceştia vor reda internetul propriului popor”, a afirmat el.</p>
      <p>Tulburări au izbucnit în 15 noiembrie, la câteva ore după anunţarea unei reforme a modului de subvenţionare a benzinei, de care ar trebui să beneficieze familiile cele mai puţin favorizate, dar însoţită de o foarte puternică creştere a preţului la pompă, în contextul unei profunde crize economice.</p>
      <p>În ziua următoare, iranienii au fost rupţi de restul lumii, după o restricţionare drastică a accesului la internet, pentru a se împiedica difuzarea înregistrărilor video din timpul turbulenţelor, soldate cu cinci morţi, potrivit unui bilanţ oficial, dar peste 100, conform Amnesty International.</p>
      <p>„Regimul a întrerupt internetul pentru că încearcă să ascundă toate crimele şi tragediile comise împotriva miilor de manifestanţi în toată ţara”, a asigurat emisarul american.</p>
      <p>Vineri, SUA au impus sancţiuni împotriva ministrului iranian al telecomunicaţiilor, Mohammad Javad Azari Jahromi, pentru „rolul său în vasta cenzurare a internetului” în Iran, afectat de o amplă mişcare de contestare.</p>
      <p>Printr-un tweet în limba persană, secretarul de stat Mike Pompeo invitase în ajun manifestanţii iranieni să transmită SUA orice probă de „represiune” din partea regimului de la Teheran, asigurând că Statele Unite vor „sancţiona aceste abuzuri”. de români care au votat în Diaspora în turul doi al alegerilor prezidențiale din 2014.</p>
    </article>
  </body>
</html>