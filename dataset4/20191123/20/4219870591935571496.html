<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831991-Ovo-je-covek-koji-je-naoruzan-do-zuba-upao-u-skolu-u-Velikoj-Plani-Goran-46-hteo-da-uzme-djake-za-taoce"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T20:09:00+00:00"/>
    <meta property="og:title" content="Ovo je čovek koji je naoružan do zuba upao u školu u Velikoj Plani: Goran (46) hteo da uzme đake za taoce"/>
    <meta property="og:description" content="Novi detalji nesvakidašnje drame u srednjoj školi u Velikoj Plani. Goran Todorović u nedelju na saslušanju kod tužioca. Supruga i deca u neverici, izbegavaj u novinare"/>
  </head>
  <body>
    <article>
      <h1>Ovo je čovek koji je naoružan do zuba upao u školu u Velikoj Plani: Goran (46) hteo da uzme đake za taoce</h1>
      <address><time datetime="2019-11-23T20:09:00+00:00">23 Nov 2019, 20:09</time> by <a rel="author">Jelena Ilić</a></address>
      <p>
        <b>Novi detalji nesvakidašnje drame u srednjoj školi u Velikoj Plani. Goran Todorović u nedelju na saslušanju kod tužioca. Supruga i deca u neverici, izbegavaj u novinare</b>
      </p>
      <p>GORAN Todorović (46) iz Donje Livadice, koji je naoružan i sa torbom punom municije i eksploziva, upao na čas filozofije u odeljenje III-3 Ekonomsko-ugostiteljske škole "Vuk Karadžić" u Velikoj Plani, pretio je da će učenike držati kao taoce, saznaju "Novosti". Sagovornici našeg lista, dva dana posle nesvakidašnje drame koja je uznemirila celu Srbiju, kažu da je "naoružani čudak govorio da će ostati u učionici sve dok ga ne spoje sa bezbednosnim službama".</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831845-%D0%9C%D0%B5%D1%86%D0%B8-%D1%81%D1%83-%D0%BF%D1%80%D0%BE%D0%B7%D1%83%D1%98%D0%B0%D0%BB%D0%B8-%D0%BF%D0%BE%D1%80%D0%B5%D0%B4-%D0%B3%D0%BB%D0%B0%D0%B2%D0%B5-%D1%81%D1%80%D0%B5%D1%9B%D0%BE%D0%BC-%D0%B7%D0%B0%D0%B2%D1%80%D1%88%D0%B8%D0%BB%D0%B8-%D1%81%D1%83-%D1%83-%D0%BF%D0%BB%D0%B0%D1%84%D0%BE%D0%BD%D1%83-%D0%9D%D0%B5%D1%83%D1%81%D1%82%D1%80%D0%B0%D1%88%D0%B8%D0%B2%D0%B8-%D0%BF%D1%80%D0%BE%D1%84%D0%B5%D1%81%D0%BE%D1%80-%D0%B8%D0%B7-%D0%92%D0%B5%D0%BB%D0%B8%D0%BA%D0%B5-%D0%9F%D0%BB%D0%B0%D0%BD%D0%B5-%D1%81%D1%80%D0%B5%D1%9B%D0%B0%D0%BD-%D1%88%D1%82%D0%BE-%D1%81%D1%83-%D1%81%D0%B2%D0%B8-%D1%83%D1%87%D0%B5%D0%BD%D0%B8%D1%86%D0%B8-%D0%B7%D0%B4%D1%80%D0%B0%D0%B2%D0%B8-%D0%B8-%D1%87%D0%B8%D1%82%D0%B0%D0%B2%D0%B8-%D0%A4%D0%9E%D0%A2%D0%9E"/>
      </related>
      <p>Šta je Todorovića nateralo da u ovu obrazovnu ustanovu uđe gotovo do zuba naoružan biće možda poznato u nedelju nakon njegovog saslušanja u Višem javnom tužilaštvu u Smederevu. On je nakon dramatičnog događaja sproveden u policijsku stanicu u Velikoj Plani, gde mu je određeno policijsko zadržavanje.</p>
      <p>Zbog istrage, zasad niko od nadležnih ne želi da priča o tome šta je sve Todorović govorio đacima i profesoru filozofije tokom svog petnaestominutnog "časa" uz pretnju oružjem. Naime, toliko je vremena prošlo do dolaska drugog profesora - Slavoljuba Stojadinovića, koji ga je fizički i savladao.</p>
      <p>
        <b>
          <i>Kuća Todorovića u Donjoj Livadici / Foto J. I.</i>
        </b>
      </p>
      <figure>
        <img src="http://www.novosti.rs/upload/images/2019b//11/23n/07%20(2).jpg"/>
      </figure>
      <p>Učenici sa kojima smo razgovarali kažu "da je govorio nepovezano, pominjao predsednika države, kao i da će ostati tu dok ne dođu bezbednjaci":</p>
      <p>- Pretio je da će svi biti njegovi taoci, kako bi se pojavili i mediji - kažu za naš list upućeni u nesvakidašnja dešavanja usred ovog časa.</p>
      <p>Podsetimo, Todorović je sa torbom punom naoružanja ušao na šesti čas u odeljenje III/3, smera tehničko obezbeđenje, gde je u toku bio čas filozofije. Moguću tragediju sprečio je profesor Stojadinović, koji mu je oteo oružje i savladao ga. Tokom otimanja, ispaljena su dva hica koja su završila u plafonu.</p>
      <p>Iako je, najpre, saopšteno da Todorović nema veze sa školom, i da je bez povoda došao baš ovde, ispostavilo se da je njegova kćerka, kako nam je potvrdila direktorka škole Danijela Ilić, prošle godine završila ovu školu. Saznajemo i da njegov sin pohađa prvi razred Tehničke škole čija se nastava, inače, odvija u istoj zgradi u kojoj je i Ekonomska.</p>
      <p>Todorović je, prema svedočenju ljudi iz Donje Livadice, bio psihički nestabilan poslednjih godina, ali ne i agresivan. Mnogi njegove psihičke probleme povezuju i sa saobraćajnom nezgodom koju je imao u Italiji pre nekoliko godina. Imao je ispade, kako kažu, "uglavnom političke prirode, ali ni blizu ovako dramatične".</p>
      <p>- Protestovao je ispred Skupštine Srbije, ispisivao grafite u Velikoj Plani... Policija ga je privodila - kaže meštanin ovog sela koji je želeo anonimnost.</p>
      <p>Ljudi ovde izbegavaju novinare, baš kao i Todorovićeva supruga i deca. Na njegovoj kući se vijori srpska zastava.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831750-%D0%9C%D0%BE%D0%B3%D0%B0%D0%BE-%D0%B4%D0%B0-%D0%B4%D0%B8%D0%B3%D0%BD%D0%B5-%D1%88%D0%BA%D0%BE%D0%BB%D1%83-%D1%83-%D0%B2%D0%B0%D0%B7%D0%B4%D1%83%D1%85-%D0%95%D0%B2%D0%BE-%D1%88%D1%82%D0%B0-%D1%98%D0%B5-%D1%81%D0%B2%D0%B5-%D0%BF%D0%BE%D0%BB%D0%B8%D1%86%D0%B8%D1%98%D0%B0-%D0%BF%D1%80%D0%BE%D0%BD%D0%B0%D1%88%D0%BB%D0%B0-%D0%BA%D0%BE%D0%B4-%D0%93%D0%BE%D1%80%D0%B0%D0%BD%D0%B0-%D0%A2-%D0%BD%D0%B0%D0%BF%D0%B0%D0%B4%D0%B0%D1%87%D0%B0-%D0%B8%D0%B7-%D1%88%D0%BA%D0%BE%D0%BB%D0%B5-%D1%83-%D0%92%D0%B5%D0%BB%D0%B8%D0%BA%D0%BE%D1%98-%D0%9F%D0%BB%D0%B0%D0%BD%D0%B8-%D0%A4%D0%9E%D0%A2%D0%9E-%D0%92%D0%98%D0%94%D0%95%D0%9E"/>
      </related>
      <p>
        <b>SAM PRAVIO EKSPLOZIV?</b>
      </p>
      <p>RUČNU bombu i eksploziv Todorivić je, kako saznajemo, napravio sam. Kontradiverziona jedinica MUP-a Srbije satima je pretresala školu, ali i Todorovićevu kuću u selu. Osumnjičenom se, zasad, na teret stavlja više krivičnih dela, od nedozvoljenog posedovanja i nošenja oružja, do izazivanja opšte opasnosti.</p>
      <p>
        <b>
          <i>Slavoljub Stojadinović spasao učenike škole "Vuk Karadžić"</i>
        </b>
      </p>
      <figure>
        <img src="http://www.novosti.rs/upload/images/2019b//11/23n/07%20(4).jpg"/>
      </figure>
      <p>
        <b>PROFESOR NA ODREĐENO VREME</b>
      </p>
      <p>PROFESOR koji je savladao Todorovića, Slavoljub Stojadinović, radi gotovo 20 godina u prosveti i to na određeno vreme ili na zameni. U subotu su mu, osim kolega, roditelja i novinara, na iskazanoj hrabrosti čestitali i nadležni iz Ministarstva prosvete.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:831845-Meci-su-prozujali-pored-glave-srecom-zavrsili-su-u-plafonu-Neustrasivi-profesor-iz-Velike-Plane--srecan-sto-su-svi-ucenici-zdravi-i-citavi-FOTO"/>
        <a href="http://www.novosti.rs/vesti/naslovna/hronika/aktuelno.291.html:831750-Mogao-da-digne-skolu-u-vazduh-Evo-sta-je-sve-policija-pronasla-kod-Gorana-T-napadaca-iz-skole-u-Velikoj-Plani-FOTO--VIDEO"/>
        <a href="http://www.novosti.rs/vesti/naslovna/hronika/aktuelno.291.html:831724-Poceo-sam-da-pricam-sa-njim-u-jednom-trenutku-je-okrenuo-glavu-i-ja-sam-skocio-na-pusku-Ovo-je-profesor-iz-Velike-Plane-koji-je-savladao-pomahnitalog-napadaca-u-skoli"/>
        <a href="http://www.novosti.rs/vesti/naslovna/hronika/aktuelno.291.html:831719-Tresem-se-pucnjava-u-mojoj-skoli-Prve-slike-iz-skole-u-Velikoj-Plani-tragedija-izbegnuta-zahvaljujuci-profesoru-koji-je-savladao-napadaca-FOTO--VIDEO"/>
        <a href="http://www.novosti.rs/vesti/naslovna/hronika/aktuelno.291.html:831716-Uzas-u-srednjoj-skoli-u-Velikoj-Plani-Muskarac-upao-i-pucao-iz-automatske-puske"/>
      </related>
    </article>
  </body>
</html>