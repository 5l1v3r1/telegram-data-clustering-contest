<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200965/%D8%B2%D9%88%D8%B1%D8%A2%D8%B2%D9%85%D8%A7%DB%8C%DB%8C-%D9%85%D9%86%D8%B5%D9%88%D8%B1%DB%8C%D8%A7%D9%86-%D9%88-%D9%86%DA%A9%D9%88%D9%86%D8%A7%D9%85-%D8%A8%D8%B1%D8%A7%DB%8C-%DB%B3-%D8%A7%D9%85%D8%AA%DB%8C%D8%A7%D8%B2-%D8%B4%D8%A7%D9%87%DB%8C%D9%86-%D8%A8%D8%A7-%D9%85%D8%B1%D8%A8%DB%8C-%DA%A9%D8%B1%D9%88%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T20:33:00+00:00"/>
    <meta property="og:title" content="زورآزمایی منصوریان و نکونام برای ۳ امتیاز/ شاهین با مربی کروات جان می‌گیرد؟"/>
    <meta property="og:description" content="هفته یازدهم لیگ برتر فوتبال ایران امروز با انجام دو بازی در تهران و اصفهان پیگیری می‌شود."/>
  </head>
  <body>
    <article>
      <h1>زورآزمایی منصوریان و نکونام برای ۳ امتیاز/ شاهین با مربی کروات جان می‌گیرد؟</h1>
      <address><time datetime="2019-11-23T20:33:00+00:00">23 Nov 2019, 20:33</time> by <a rel="author">علی غفار</a></address>
      <p>هفته یازدهم لیگ برتر فوتبال ایران امروز با انجام دو بازی در تهران و اصفهان پیگیری می‌شود.</p>
      <p>به گزارش ایسنا، در ادامه هفته یازدهم لیگ برتر فوتبال ایران، امروز (یکشنبه) دو دیدار در تهران و اصفهان برگزار می‌شود.</p>
      <p>این هفته از مسابقات دستخوش لغو چندین دیدار قرار گرفته و زمزمه هایی مبنی بر لغو بازی های امروز نیز وجود داشت که رنگ واقعیت به خود نگرفت.</p>
      <p>
        <b>سایپا – شاهین شهرداری بوشهر/ ساعت ۱۶:۱۵</b>
      </p>
      <p>شاگردان ابراهیم صادقی بعد از چندین هفته ناکامی و دور از برد، به مصاف تیم انتهای جدولی شاهین می روند. سایپا در بازی های اخیرش خوب عمل نکرده و در بازی قبل نیز به پیکان باخت تا داربی خودروسازها را با ناکامی پشت سر بگذارد. این تیم برای فرار از نوار ناکامی، تعطیلات رسمی فیفا را پشت سرگذاشته و اکنون امیدوار است در برابر تیم نه چندان آماده شاهین به برد برسد و اتفاقات هفته‌های گذشته را فراموش کند. مهم‌ترین دغدغه صادقی در این دیدار تعداد بالای بازیکنان ملی پوش این تیم در تیم ملی امید است که در طول هفته گذشته در اندونزی و قطر به سر بردند و روز جمعه به اردوی تیمشان ملحق شدند و نتوانستند بیش از دو جلسه تمرین جدی با تیم خود داشته باشند.</p>
      <p>شرایط در سمت دیگر میدان بحرانی تر است. شاهین با هدایت عبدالله ویسی و سپس مهرداد کریمیان نتوانسته بردی را به دست آورد و مدعی نخست سقوط به لیگ دسته یک است. این تیم بعد از چندین هفته معطلی، به سراغ میشو کریتیچوویچ رفته است. او پیش از نخستی بازی تیمش بر شرایط نامناسب تیمش اذعان کرد اما اطمینان داد که با استفاده از دانش خود می تواند شاهین را از شرایط بحرانی خارج کند.</p>
      <p>در حال حاضر سایپا با ۹ امتیاز در رده دوازدهم جدول رده بندی قرار گرفته و از روند رو به رشد خود در ابتدای فصل جاری فاصله دارد. با این حال رقیب این تیم، شاهین شهرداری بوشهر حال و روز خوشی ندارد و برای تغییر روند، دلخوش به این بازی است.</p>
      <p>
        <b>ذوب آهن – فولاد/ ساعت ۱۷:۳۰</b>
      </p>
      <p>علیرضا منصوریان و جواد نکونام با شرایط متفاوتی نسبت به هم پای به این مسابقه می گذارند. منصوریان بعد از شکست در هفته دهم، از سوی باشگاه اولتیماتوم گرفته اما فعلا تا نیم فصل فرصت دارد تا این تیم را از شرایط بحرانی خارج کند. تیم او تنها یک برد در بازی های اخیرش کسب کرده و با هفت امتیاز در یک قدمی منطقه خطر است که مطمئنا این جایگاه برای تیمی مانند ذوب آهن و مدیران باشگاه مطلوب نیست. با این حال فولاد خوزستان رقیب دست و پا بسته‌ای برای ذوب آهن محسوب نمی شود و منصوریان برای برتری در این دیدار نیازمند آمادگی و توان مضاعف تیمش است.</p>
      <p>جواد نکونام با وجود شروع نه چندان خوب، اکنون با تیمش اوج گرفته و با اختلاف اندکی نسبت به تیم‌های صدرجدولی در رده هفتم قرار دارد. با این حال این تیم در آخرین دیدارش که در اهواز برگزار شد، با یک گل مغلوب پرسپولیس شد تا فرصت حضور در جمع چهار تیم بالای جدول را از دست بدهد. نکونام در آن دیدار شکست تیمش را به خاطر اشتباهات داوری و فردی تیمش دانست و برای جا نماندن از کورس بالای جدولی‌ها چشم به این دیدار بسته تا از وضعیت بحرانی ذوب آهن نهایت استفاده را ببرد و به روند خویش بازگردد.</p>
      <p>برنامه هفته یازدهم لیگ برتر:</p>
      <p>دوشنبه نساجی ساعت ۱۴:۳۰ به مصاف استقلال می‌رود. برخی از دیدارهای این هفته نیز به علت فراهم نشدن شرایط مناسب، لغو و به زمان دیگری موکول شده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090200857/%D8%B5%D8%A7%D8%AF%D9%82%DB%8C-%D8%B4%D9%86%D8%A7%D8%AE%D8%AA-%DA%A9%D8%A7%D9%81%DB%8C-%D8%A7%D8%B2-%D8%B3%D8%B1%D9%85%D8%B1%D8%A8%DB%8C-%D8%AC%D8%AF%DB%8C%D8%AF-%D8%B4%D8%A7%D9%87%DB%8C%D9%86-%D8%A8%D9%88%D8%B4%D9%87%D8%B1-%D8%AF%D8%A7%D8%B1%D9%85"/>
        <a href="https://www.isna.ir/news/98090200812/%DA%A9%D8%B1%DB%8C%D8%B3%D8%AA%DB%8C%DA%86%D9%88%D9%88%DB%8C%DA%86-%D9%88%D8%B6%D8%B9%DB%8C%D8%AA-%D8%B4%D8%A7%D9%87%DB%8C%D9%86-%D8%AE%D9%88%D8%A8-%D9%86%DB%8C%D8%B3%D8%AA-%D8%A7%D9%85%D8%A7-%D8%A8%D9%87-%D8%AF%D8%A7%D9%86%D8%B4%D9%85-%D8%A7%D8%B7%D9%85%DB%8C%D9%86%D8%A7%D9%86-%D8%AF%D8%A7%D8%B1%D9%85"/>
        <a href="https://www.isna.ir/news/98090201005/%D9%85%D9%86%D8%B5%D9%88%D8%B1%DB%8C%D8%A7%D9%86-%D8%A8%D9%87-%D9%85%D8%AF%DB%8C%D8%B1%D8%A7%D9%86-%D8%AA%D8%B9%D9%87%D8%AF-%D8%AF%D8%A7%D8%AF%D9%85-%DB%B1%DB%B0-%D8%A7%D9%85%D8%AA%DB%8C%D8%A7%D8%B2-%DA%A9%D8%B3%D8%A8-%DA%A9%D9%86%DB%8C%D9%85-%D8%A8%D8%A7-%D9%87%D8%B2%D8%A7%D8%B1-%D8%A2%D8%B1%D8%B2%D9%88"/>
        <a href="https://www.isna.ir/news/98090200995/%D9%86%DA%A9%D9%88%D9%86%D8%A7%D9%85-%D8%AF%D9%88%D8%B3%D8%AA-%D8%AF%D8%A7%D8%B4%D8%AA%D9%85-%D8%AF%D8%B1-%D9%84%DB%8C%DA%AF-%D9%88%D9%82%D9%81%D9%87-%D8%A7%DB%8C-%D9%86%D8%A8%D8%A7%D8%B4%D8%AF-%D9%82%D8%AF%D8%B1-%D8%AF%D8%A7%D8%B4%D8%AA%D9%87-%D9%87%D8%A7%DB%8C-%D8%AE%D9%88%D8%AF-%D8%B1%D8%A7"/>
      </related>
    </article>
  </body>
</html>