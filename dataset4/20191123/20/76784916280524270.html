<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/amerikaifutball/2019/11/23/klimatuntetok_tortek_be_az_egyik_legosibb_egyetemi_amerikaifutball-rangadora/"/>
    <meta property="og:site_name" content="Index.hu"/>
    <meta property="article:published_time" content="2019-11-23T20:08:00+00:00"/>
    <meta property="og:title" content="Klímatüntetők törtek be az egyik legősibb egyetemi amerikaifutball-rangadóra"/>
    <meta property="og:description" content="A Harvard és a Yale egyetemek hallgatói ülőtüntetéssel zavarták meg a szombati mérkőzést."/>
  </head>
  <body>
    <article>
      <h1>Klímatüntetők törtek be az egyik legősibb egyetemi amerikaifutball-rangadóra</h1>
      <address><time datetime="2019-11-23T20:08:00+00:00">23 Nov 2019, 20:08</time> by <a rel="author" href="https://index.hu/szerzo/koroknai_gergely" target="_blank">-kg-</a></address>
      <p>Váratlan közjáték szakította meg a Harvard és a Yale amerikaifutball-mérkőzés szünetét az egyetemi bajnokságban, a félidőben ugyanis a két elitegyetem hallgatói közösen tartottak ülőtüntetést az egyetemek fosszilis energiahordozókat támogató lépései ellen.</p>
      <p>A szombati mérkőzés szünetében több mint 100 jelenlegi és korábbi hallgató vonult be a pályára, majd ült le középen, hogy ezzel fejezze ki tiltakozását a fosszilis energiahordozók támogatása ellen. A két egyetem hallgatói 2012 óta programszerűen kampányolnak azért, hogy a Harvard és a Yale fejezze be az olajjal, gázzal és szénnel foglalkozó cégek támogatását, mert ezek elősegítik a klímaváltozás negatív hatásait.</p>
      <figure>
        <iframe data-src="https://twitter.com/ESPNCFB/status/1198321969726406663?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A két egyetem óriási összegű befektetési vagyont kezel, a Harvard 39, a Yale 29 milliárd dollár fölött gazdálkodik – éppen a jelentős összeg miatt érzik úgy a tüntetők, hogy amennyiben ez a két egyetem vált, úgy több száz más intézmény is követné a példájukat.</p>
      <p>A Harvard-Yale egyetemi amerikafutball-rivalizálás az egyik legrégebbi az országban, 1875 óta most szombaton találkoztak 136. alkalommal. A rivalizálást a Sports Illustrated sportlap a hatodik legnagyobb, legfontosabb rivalizálásnak nevezte.</p>
    </article>
  </body>
</html>