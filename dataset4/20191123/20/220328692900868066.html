<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/razsledvat-parite-za-detskiya-futbol-v-bfs-407473.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T20:31:57+00:00"/>
    <meta property="og:title" content="Разследват парите за детския футбол в БФС"/>
    <meta property="og:description" content="Шефът на полицията: Имаме данни за документни престъпления"/>
  </head>
  <body>
    <article>
      <h1>Разследват парите за детския футбол в БФС</h1>
      <address><time datetime="2019-11-23T20:31:57+00:00">23 Nov 2019, 20:31</time> by <a rel="author">сс</a></address>
      <p>По три направления се разследва в момента Българският футболен съюз, заяви в специално интервю за bTV директорът на Главна дирекция "Национална полиция" Христо Терзийски.</p>
      <p>Първо – преди месец спецпрокуратурата и ГДБОП влязоха в съюза и иззеха документи, а акцията беше свързана с футболните съдии.</p>
      <p>От юни тази година е втората линия на разследване, а именно как точно се харчат парите за развитието на детско-юношеския футбол у нас. Третата проверка е на Инспектората на спортното министерство.</p>
      <p>Проверката в БФС е започнала през юни след сигнал до Икономическа полиция, твърдят от МВР.</p>
      <p>Във фокуса на разследването са парите за детско-юношеския футбол, които държавата е дала от 2015 г. до 2018 година.</p>
      <p>Субсидиите, които отпуска Министерство на младежта и спорта към Футболния съюз са в рамките на 1,3-1,5 млн.лв. годишно.</p>
      <p>Ние искаме да видим по какъв начин са изразходвани тези средства, каква е целта на тези средства, как да се подпомогне развиването на детския футбол. Говорим за екипировки, топки, турнири, лагери. Искаме да видим компаниите и търговските дружества, заяви Христо Терзийски.</p>
      <p>Парите са минавали през три фирми, твърдят от полицията, а една от тях вече е прехвърлена на клошар.  Вече сме му снели обяснения, лицето е безработно, това е 50-годишен гражданин, който живее като бездомник, обясни Терзийски.</p>
      <p>Става дума за фирмата "Космос кидс", на която през 2016 г. и 2017 г. държавата отпуска стотици хиляди левове за екипировка на детски футболни отбори. И двата договора са подписани също от афганистански граждани.  Едната е Марзия Хакимзада, но тя отрекла да е слагала подпис под такъв договор.</p>
      <p>Проверката ще приключи до месец, а след това материалите ще бъдат изпратени на прокуратурата.</p>
      <p>Към настоящия момент, в хода на тази проверка имаме данни за извършени документни престъпления, но не мога да дам конкретика, допълни Терзийски.</p>
    </article>
  </body>
</html>