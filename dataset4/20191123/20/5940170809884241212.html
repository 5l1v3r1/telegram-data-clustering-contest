<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-kyries-kai-kyrioi%E2%80%A6-epestrepse"/>
    <meta property="og:site_name" content="24sports.com.cy"/>
    <meta property="article:published_time" content="2019-11-23T20:52:00+00:00"/>
    <meta property="og:title" content="ΑΠΟΕΛ: Δε χρειάζεται...καταλάβαμε"/>
    <meta property="og:description" content="Η καταστροφολογία μάλλον λαμβάνει τέλος. Ακούστηκαν και ειπώθηκαν πολλά για την αφεντιά του. Ότι και να έλεγες μέσα ήσουν."/>
  </head>
  <body>
    <article>
      <h1>ΑΠΟΕΛ: Δε χρειάζεται...καταλάβαμε</h1>
      <h2>Μας το πε, το διπιστώσαμε νωρίτερα ότι επέστρεψε</h2>
      <address><time datetime="2019-11-23T20:52:00+00:00">23 Nov 2019, 20:52</time> by <a rel="author">Χρήστος Ζαβός</a></address>
      <p>Η καταστροφολογία μάλλον λαμβάνει τέλος. Ακούστηκαν και ειπώθηκαν πολλά για την αφεντιά του. Ότι και να έλεγες μέσα ήσουν.</p>
      <p>Τα πληκτρολόγια πήραν φωτιά, χύθηκαν τόνοι από μελάνι, κουβέντες μες στο καφενέ και τα ραδιόφωνα, παραμύθια, αλήθειες, μεμψιμοιρίες, δεν υπάρχει μαλακία που δεν ακούσαμε.</p>
      <p>Ψέματα!! Περιέργως δεν ακούσαμε ότι είναι άσχετος και ότι δεν γνωρίζει τη μπάλα. Ή το πιο κυπριακό… πέρσι πέτασε η χήνα. Περιέργως ξανά λέω δεν ακούσαμε τέτοια. Δεν το έχει και πολύ ο ξερόλας να μας πει ότι μόνο για show κάνει και να γυρίσει από κει που ήρθε.</p>
      <p>Ακούσαμε απειθαρχία, ανωριμότητα, αλαζονεία, έλλειψη συγκέντρωσης, ρε και την ιδιωτική ζωή του παιδιού κόντεψαν να τη βγάλουν στο σκαρί για να επιβεβαιώσουν ότι όλα τα ξέρουν.</p>
      <p>Όλα αυτά δεν έχουν όμως καμία σημασία. Σημασία έχει ότι ο σούπερ Ιορδανός παίρνει τα πάνω του και μάλιστα σ’ ένα σημείο όπου η ομάδα του παίζει το ματς της χρονιάς στο Λουξεμβούργο ενώ επίκειται το αιώνιο με την Ομόνοια τη μεθεπόμενη Δευτέρα.</p>
      <p>Στον αγώνα με την ΑΕΚ έδειξε ότι έχει όρεξη και θέληση, με τον Απόλλωνα τα βρήκε μεν σκούρα προσπάθησε όμως για το καλύτερο δυνατό, με την Πάφο μεταμορφώθηκε σ’ αυτόν που όλοι μάθαμε και αποθεώσαμε την περσινή χρονιά.</p>
      <p>Επελάσεις, στο ένας εναντίον ενός, ζογκλερικά, ασίστ στον Χαλένιους, επιτόπιες τρίπλες και μετά κάρφωσε το πρώτο του σ’ όλες τις διοργανώσεις για φέτος, στέλνοντας σήμα επιστροφής του.</p>
      <p>Σε τέτοιο σημείο που έγινε παράδειγμα για τους συμπαίκτες του αφού ο Ντολ κατά τη διάρκεια του αγώνα φώναζε στους υπόλοιπους να τρέχουν όπως ο Τάμαρι.</p>
      <p>Ενθουσιώδης και κεφάτος ο Ιορδανός ήταν απλά απολαυστικός, θυμίζοντας σε όλους τον παίκτη που σχεδόν κουβάλησε την ομάδα κατά την περσινή χρονιά.</p>
      <p>Και τα κακά λόγια μαζί με τις άσχημες κριτικές με ένα του άγγιγμα στη μπάλα δικαίως μετατρέπονται σε αποθέωση, θαυμασμό και αναγνώριση.</p>
      <p>Γιατί κακά τα ψέματα, άμα τούτος ο παίκτης είναι στα καλά του, ρε δεν πα να είσαι ο αρχηγός του αντί- Αποελισμού, απλά υποκλίνεσαι. Γιατί υπερτερεί μέσα σου η αγάπη για το άθλημα, έτσι όπως το έμαθες μικρό παιδί. Και τούτο το παιδί από την Ιορδανία, θυμίζει αυτό ακριβώς… το ποδόσφαιρο.</p>
      <p>Και να ήταν μόνο ότι επέστρεψε; Ο αθεόφοβος επιστρέφει σ’ ένα χρονικό σημείο που μοιάζει το ιδανικότερο. Γιατί σε λίγες μέρες θα μπει στο αεροπλάνο για να πάει να παίξει ένα από τα πιο σημαντικά ματς της σεζόν.</p>
      <p>Άμα πάει όμως σε τέτοια κατάσταση στο πατατοχώραφο της Ντουντελάνζ θα τον τρέχουν οι Λουξεμβουργιανοί και δεν θα τον πιάνουν. Άλλος ο ΑΠΟΕΛ με σούπερ Τάμαρι στο Λουξεμβούργο ή στο ντέρμπι κόντρα στο τριφύλλι και άλλος ΑΠΟΕΛ με τον Τάμαρι να ψάχνεται.</p>
      <p>Η ουσία είναι μία. Ο Ιορδανός δείχνει να επιστρέφει, το αναγνωρίζει ο ίδιος και μας το λέει λες και δεν το καταλάβαμε… και άμα αυτός αλλάξει, τότε μάλλον θ’ αλλάξει και η ομάδα. Και μην ξεχνιόμαστε έχει ενώπιον της δύο παιγνίδια, που δεν τα λες και ασήμαντα.</p>
      <p> </p>
      <related>
        <a href="https://www.24sports.com.cy/gr/sports/podosfairo/kypros/a-katigoria/apoel/tamari-epestrepsa-kai-twra-pame-kala"/>
        <a href="https://www.24sports.com.cy/gr/sports/podosfairo/kypros/a-katigoria/apoel/apoel-pafos-me-tetoio-tamari-xaneis"/>
      </related>
    </article>
  </body>
</html>