<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/fortuna-sittard-met-lege-handen-naar-huis"/>
    <meta property="og:site_name" content="1limburg"/>
    <meta property="article:published_time" content="2019-11-23T20:55:17+00:00"/>
    <meta property="og:title" content="Fortuna Sittard met lege handen naar huis"/>
    <meta property="og:description" content="Fortuna heeft de uitwedstrijd tegen PEC Zwolle verloren. In Zwolle werd het 3-1 voor de thuisploeg."/>
  </head>
  <body>
    <article>
      <h1>Fortuna Sittard met lege handen naar huis</h1>
      <h2>Fortuna heeft de uitwedstrijd tegen PEC Zwolle verloren. In Zwolle werd het 3-1 voor de thuisploeg.</h2>
      <address><time datetime="2019-11-23T20:55:17+00:00">23 Nov 2019, 20:55</time> by <a rel="author">Wim Puts</a></address>
      <p>De wedstrijd tussen PEC Zwolle en Fortuna Sittard begon met een minuut stilte om duidelijk te maken dat de spelers racisme niet tolereren. Die minuut moesten terreinknechten gebruiken om slingers en andere rommel van het veld te verwijderen.</p>
      <p><b>Vuurwerk</b><br/>Nadat Diemers de wedstrijd op gang bracht, staken PEC-supporters vuurwerk af en namen zij met vuurpijlen het doel van PEC-goalie Zetterer onder vuur. Na nauwelijks twee minuten staakte scheidsrechter Joey Kooij het duel en dirigeerde de spelers naar de kleedkamers.</p>
      <p>
        <b>Lees ook: </b>
        <a href="https://www.1limburg.nl/pec-fortuna-snel-stilgelegd-wegens-vuurwerk">PEC - Fortuna snel stilgelegd wegens vuurwerk</a>
      </p>
      <p><b>Onder druk</b><br/>Tien minuten later hervatte hij de wedstrijd met een hoekschop voor PEC, maar Diemers kopte de bal weg. Een minuut later was het raak toen Mustafa Saymak de bal in het Sittardse doel werkte en PEC Zwolle op voorsprong bracht: 1-0. PEC zette de Fortunezen onder druk en kreeg na bijna een kwartier spelen een grote kans. De bal ging echter rakelings naast. Even later kreeg Fortuna de eerste kans van de wedstrijd, maar het schot van Tesfaldet Tekie leverde geen probleem op voor doelman Zetterer van PEC. Ook een voorzet van George Cox kon door Bassala Sambou niet met een doelpunt worden afgerond.</p>
      <p><b>Inrukken</b><br/>Beide ploegen kregen daarna wat kansjes. Jorrit Smeets probeerde het met een vrije trap en Amadou Ciss kon niet bij de bal na een voorzet van Felix Passlack. Een paar minuten voor rust kon Ciss na raadplegen van de VAR inrukken na een natrappende beweging en moest men met tien man proberen de 1-0 achterstand weg te werken. Drie minuten na rust voorkwam Koselev een grotere achterstand door een kopbal van dichtbij met een prachtige save uit het doel te houden. Even later verdween een Zwolse zwabberbal over het Fortuna-doel. Nadat Reza Ghoochannejhad op een been van een Fortunees was gaan staan, was de wedstrijd voor hem voorbij en kon hij met rood het veld verlaten.</p>
      <figure>
        <img src="https://www.1limburg.nl/sites/default/files/public/styles/media-paragraph/public/666461.jpg?itok=zNEWiou9"/>
        <figcaption>
          <cite>Foto: Niels van Renen</cite>
        </figcaption>
      </figure>
      <p><b>Zeilen bijzetten</b><br/>Felix Passlack probeerde doelman Zetterer met een schot in de korte hoek te verrassen, maar in de tegenstoot moest Koselev alle zeilen bijzetten om een tweede Zwolse treffer te voorkomen. Even later was het toch prijs toen Ilias Bel Hassani de bal over de doellijn schoot: 2-0. Fortuna probeerde het via invaller Vitalie Damascan. Hij dribbelde de zestien in, maar werd gestopt. Ook Diemers probeerde de aansluittreffer te maken, maar zijn schot miste kracht en precisie.</p>
      <p><b>Schot onschadelijk</b><br/>Koselev behoedde kort daarna een 3-0 achterstand maar hij pareerde een PEC-aanval. Tien minuten voor tijd schoot Damascan van afstand op het doel van Zetterer, maar die maakte het schot onschadelijk. Fortuna kreeg daarna kansen op de eretreffer, maar het lukte Rasmus Karjalainen, Felix Passlack en Vitalie Damascan vooralsnog niet de bal in de Zwolse touwen te schieten.</p>
      <p><b>Aansluittreffer</b><br/>Enkele minuten voor tijd kreeg Damascan de bal uit een voorzet van Mark Diemers op zijn hoofd en kopte de aansluittreffer in. In de slotminuut legde Diemers uit een voorzet de bal op het hoofd van Martin Angha, maar de bal ging naast. Even later tikte Lennart Thy de bal in het Sittardse doel, was het 3-1 en floot Kooij de wedstrijd af.</p>
      <figure>
        <iframe data-src="https://twitter.com/FortunaSittard/status/1198342546939957248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De Sittardenaren staan nu op de vijftiene plek in de ranglijst.</p>
    </article>
  </body>
</html>