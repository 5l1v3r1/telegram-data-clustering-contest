<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23509769-omul-afaceri-arestat-cazul-asasinarii-jurnalistei-malteze-cere-imunitate-pentru-spune-stie-daphne-caruana-galizia-fost-ucisa-stil-mafiot-2017.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T20:38:00+00:00"/>
    <meta property="og:title" content="Omul de afaceri arestat în cazul asasinării jurnalistei malteze cere imunitate pentru a spune ce știe / Daphne Caruana Galizia a fost ucisă în stil mafiot în 2017"/>
    <meta property="og:description" content="Principalul suspect în ancheta asupra asasinării jurnalistei malteze Daphne Caruana Galizia a cerut să i se asigure imunitatea în schimbul informaţiilor despre ceea ce el ştie în"/>
  </head>
  <body>
    <article>
      <h1>Omul de afaceri arestat în cazul asasinării jurnalistei malteze cere imunitate pentru a spune ce știe / Daphne Caruana Galizia a fost ucisă în stil mafiot în 2017</h1>
      <address><time datetime="2019-11-23T20:38:00+00:00">23 Nov 2019, 20:38</time> by <a rel="author">D.D.</a></address>
      <p><b>​Principalul suspect în ancheta asupra asasinării jurnalistei malteze Daphne Caruana Galizia a cerut să i se asigure imunitatea în schimbul informaţiilor despre ceea ce el ştie în acest caz, au declarat sâmbătă surse apropiate dosarului pentru AFP, notează Agerpres. <br/></b><br/>Yorgen Fenech a cerut să beneficieze de imunitate judiciară sâmbătă, în timp ce poliţia malteză continua să-l interogheze la sediul său despre presupusa lui implicare în asasinat.<br/><br/>Potrivit unor surse poliţieneşti, omul de afaceri s-a plâns de dureri şi a fost transportat la spital pentru a primi îngrijiri. Starea sănătăţii sale nu a fost făcută publică pentru moment.<br/><br/>Presupusul intermediar la originea arestării sale, un şofer de taxi şi cămătar de 41 de ani, identificat ca Melvin Theuma, a fost de asemenea spitalizat vineri după ce se plânsese de dureri. El a fost transportat la spital, dar eliberat după câteva ore şi readus la sediul poliţiei pentru a fi interogat.<br/><br/>Suspectul, Yorgen Fenech a fost arestat miercuri pe iahtul său în timp ce încerca să fugă din arhipelagul mediteranean.<br/><br/>El este considerat oficial drept o persoană care dispune de informaţii despre dosar, chiar dacă unele media şi familia jurnalistei îl prezintă ca pe un posibil comanditar al omorului.<br/><br/>Acesta cere în prezent imunitate judiciară sau o formă de aranjament pentru a spune poliţiei ceea ce ştie despre asasinatul în care ar putea să fie implicate şi alte persoane.<br/><br/>Decizia de a accepta sau nu cererea îi aparţine premierului maltez Joseph Muscat. Acesta i-a garantat deja imunitatea lui Melvin Theuma în schimbul unor informaţii verificate despre asasinat.<br/><br/>Până în prezent, informaţiile furnizate i-au satisfăcut pe anchetatori, au declarat pentru AFP aceleaşi surse.<br/><br/>Daphne Caruana Galizia a fost ucisă în explozia maşinii sale sub care fusese plasată o bombă în 16 octombrie 2017. Ea dezvăluise unele dintre părţile dintre cele mai întunecate ale vieţii politice malteze, vizându-l în special pe premier, pe care îl acuzase că ar fi făcut din Malta o "insulă mafiotă".</p>
    </article>
  </body>
</html>