<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bolivijsky-parlament-hlasuje-o-zakonu-o-volbach-senat-ho-prijal/1824522?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T20:48:00+00:00"/>
    <meta property="og:title" content="Bolivijský parlament hlasuje o zákonu o volbách; Senát ho přijal"/>
    <meta property="og:description" content="La Paz - Horní komora bolivijského parlamentu, Senát, dnes schválila návrh zákona o uspořádání nových prezidentských a parlamentních voleb. Ty jsou klíčové pro ukončení nestability, která v zemi panuje už měsíc. Po hlasování v Senátu míří návrh zákona do dolní komory parlamentu. Jestliže ho schválí i její členové, musí ho ještě podepsat prozatímní hlava státu Jeanine Áňezová. Pak se stane zákonem."/>
  </head>
  <body>
    <article>
      <h1>Bolivijský parlament hlasuje o zákonu o volbách; Senát ho přijal</h1>
      <address><time datetime="2019-11-23T20:48:00+00:00">23 Nov 2019, 20:48</time> by <a rel="author" href="http://www.ctk.cz/" target="_blank">ČTK</a></address>
      <p>La Paz - Horní komora bolivijského parlamentu, Senát, dnes schválila návrh zákona o uspořádání nových prezidentských a parlamentních voleb. Ty jsou klíčové pro ukončení nestability, která v zemi panuje už měsíc. Po hlasování v Senátu míří návrh zákona do dolní komory parlamentu. Jestliže ho schválí i její členové, musí ho ještě podepsat prozatímní hlava státu Jeanine Áňezová. Pak se stane zákonem.</p>
      <p>Politickou krizi v Bolívii vyvolaly prezidentské volby z 20. října, v nichž se tehdejší prezident Evo Morales prohlásil vítězem. Opozice i mezinárodní pozorovatelé je ale označili za zmanipulované.</p>
      <p>Kontroverzní volby vyvolaly vlnu hromadných protestů, při nichž přišlo o život nejméně 32 lidí. Morales, který stál v čele země téměř 14 let, pod tlakem a na výzvu vedení armády i policie rezignoval, odstoupil i viceprezident Álvaro García Linera a šéfové obou komor parlamentu. Prozatímní hlavou státu se z pozice druhé místopředsedkyně Senátu stala Áňezová, kterou potvrdil v čele země i ústavní soud.</p>
      <p>Morales po své rezignaci odcestoval do Mexika, do ulic v zemi pak vyšli na protest proti údajnému "převratu" jeho stoupenci.</p>
      <p>Text návrhu zákona o nových volbách zakazuje Moralesovi i Linerovi kandidovat. Parlament musí také zvolit sedm nových členů Nejvyššího volebního soudu, což je nejvyšší volební instance v zemi.</p>
    </article>
  </body>
</html>