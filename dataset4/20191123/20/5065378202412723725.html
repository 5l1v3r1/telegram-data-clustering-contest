<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1031979/kteo-kathe-xrono-gia-ta-palia-aytokinita-ta-senaria-gia-allages-foyntonoyn"/>
    <meta property="og:site_name" content="Newsbomb"/>
    <meta property="article:published_time" content="2019-11-23T20:47:07+00:00"/>
    <meta property="og:title" content="ΚΤΕΟ κάθε χρόνο για τα παλιά αυτοκίνητα – Τα σενάρια για αλλαγές «φουντώνουν»"/>
    <meta property="og:description" content="Το υπουργείο Υποδομών εξετάζει πολύ σοβαρά το ενδεχόμενο να είναι πιο συχνοί οι έλεγχοι στα παλιά αυτοκίνητα ώστε με αυτό τον τρόπο να ενισχυθεί η οδική ασφάλεια."/>
  </head>
  <body>
    <article>
      <h1>ΚΤΕΟ κάθε χρόνο για τα παλιά αυτοκίνητα – Τα σενάρια για αλλαγές «φουντώνουν»</h1>
      <h2>Το υπουργείο Υποδομών εξετάζει πολύ σοβαρά το ενδεχόμενο να είναι πιο συχνοί οι έλεγχοι στα παλιά αυτοκίνητα ώστε με αυτό τον τρόπο να ενισχυθεί η οδική ασφάλεια.</h2>
      <address><time datetime="2019-11-23T20:47:07+00:00">23 Nov 2019, 20:47</time> by <a rel="author">Newsroom</a></address>
      <p>Με την ηλεκτρονική διασταύρωση των βάσεων δεδομένων των υπουργείων Υποδομών και Οικονομικών, που θα υποδείξει τα ανέλεγκτα από ΚΤΕΟ Ι.Χ. να βρίσκεται προ των πυλών, <b>τα σενάρια για αλλαγές στους ελέγχους πυκνώνουν.</b> Συγκεκριμένα, μεταξύ των σεναρίων που βρίσκονται υπό επεξεργασία, είναι <b>η εντατικοποίηση των ελέγχων ΚΤΕΟ για τα παλαιότερα οχήματα,</b> με τις πληροφορίες να θέλουν τον επανέλεγχο να πραγματοποιείται κάθε χρόνο αντί κάθε διετία που ισχύει σήμερα.</p>
      <p><b>Ο πρώτος τεχνικός έλεγχος ενός οχήματος διενεργείται</b>, σύμφωνα με το ισχύον καθεστώς, <b>τέσσερα χρόνια μετά την πρώτη κυκλοφορία του Ι.Χ</b>. και στη συνέχεια <b>κάθε διετία μετά τον πρώτο έλεγχο.</b> Οι υπό επεξεργασία σκέψεις θέλουν τον επανέλεγχο των Ι.Χ. να γίνεται κάθε χρόνο αντί για κάθε δύο έτη για τα παλαιά αυτοκίνητα. Αυτό, ωστόσο, που παραμένει να διευκρινιστεί είναι ο ορισμός του παλαιού οχήματος. Τα επικρατέστερα σενάρια αυτή τη στιγμή θέλουν την πύκνωση των ελέγχων ΚΤΕΟ να αφορά σε οχήματα άνω των 10 ετών (οχήματα με 1η άδεια κυκλοφορίας πριν από το 2010) ή άνω των 15 ετών (οχήματα με 1η άδεια κυκλοφορίας πριν από το 2005).</p>
      <p>Η πύκνωση των τεχνικών ελέγχων για τα παλαιά οχήματα αποτελεί, μεταξύ άλλων, <b>μια μορφή αντικινήτρου για τους κατόχους τους</b>. Η κατεύθυνση της κυβέρνησης παραμένει η ανανέωση του στόλου των οχημάτων, τα οποία μετρούν περίπου 15 χρόνια κατά μέσον όρο ηλικίας. Ταυτόχρονα, τα μέτρα που προωθούνται για τη βελτίωση των δεδομένων εισαγωγής νεότερων οχημάτων επίσης κινούνται προς την ίδια κατεύθυνση.</p>
      <p>Σύμφωνα με τα σημερινά δεδομένα, περίπου <b>το 8% των οχημάτων απορρίπτεται λόγω εκπομπής υπερβολικών ρύπων</b>, ενώ 4 στα 10 Ι.Χ. εκτιμάται ότι παραμένουν ανέλεγκτα από ΚΤΕΟ. Το ποσοστό των επικίνδυνων για το περιβάλλον οχημάτων υπολογίζεται ότι είναι σημαντικά μεγαλύτερο, καθώς οι ιδιοκτήτες Ι.Χ. που αποφεύγουν τον έλεγχο ΚΤΕΟ είναι συνήθως εκείνοι που έχουν υποψίες ότι το όχημά τους δεν θα «περάσει» τον έλεγχο.</p>
      <h3>Σε εκκρεμότητα η ηλεκτρονική διασταύρωση</h3>
      <p>Σύμφωνα με τις εκτιμήσεις, οι απώλειες για τα δημόσια ταμεία ανέρχονται σε 100 εκατ. ε</p>
      <p>υρώ ετησίως. Εάν από την άλλη, αύριο περνούσαν από ΚΤΕΟ όλα τα υπόχρεα οχήματα, τότε τα δημόσια ταμεία θα συγκέντρωναν 200 εκατ. ευρώ και 100 εκατ. ευρώ κάθε επόμενο έτος. Οπως επισημαίνουν μάλιστα εκπρόσωποι των ιδιωτικών ΚΤΕΟ, όσο παραμένει σε εκκρεμότητα η ηλεκτρονική διασταύρωση τόσο διατηρείται πρόσφορο το έδαφος σε επιτήδειους να διακινούν πλαστά πιστοποιητικά ελέγχου από ΚΤΕΟ. Το ύψος των προστίμων για εκπρόθεσμο έλεγχο σχετίζεται με την ημερομηνία εκπνοής της προθεσμίας και τον τύπο του οχήματος και κυμαίνεται από 10 έως 124 ευρώ.</p>
      <p>Την ίδια στιγμή, εκτιμάται ότι ανέλεγκτα παραμένουν και 700.000 δίκυκλα, τα οποία υποχρεούνται πλέον να «περάσουν» την πόρτα των ΚΤΕΟ. Ακόμη ένα φαινόμενο το οποίο άρχισε πρόσφατα να μπαίνει σε τάξη είναι αυτό της πώλησης μεταχειρισμένων αυτοκινήτων, με «πειραγμένους» χιλιομετρητές.</p>
      <p>Σήμερα στους δρόμους όλης της χώρας εκτιμάται ότι κυκλοφορούν 500.000 έως 1 εκατ. οχήματα με «γυρισμένους» μετρητές. Η μεγάλη απόκλιση στις εκτιμήσεις συνίσταται στο γεγονός ότι δεν υπάρχει ακόμη σαφής εικόνα ή καταγραφή των περιπτώσεων αυτών. Ωστόσο, η πρόσφατη νομοθεσία επιτρέπει το τσεκάρισμα των χιλιομέτρων κατά παλαιότερους ελέγχους ΚΤΕΟ, καλύπτοντας ένα μέρος του κενού της καταγραφής.</p>
      <p>Πηγή: Εφημερίδα Καθημερινή</p>
      <p>
        <b>Διαβάστε επίσης:</b>
      </p>
      <p>
        <b>
          <a href="https://www.newsbomb.gr/kosmos/story/1031854/merominia-ti-kairo-tha-kanei-xristoygenna-protoxronia">Μερομήνια: Τι καιρό θα κάνει τα Χριστούγεννα και την Πρωτοχρονιά</a>
        </b>
      </p>
      <related>
        <a href="https://www.newsbomb.gr/kairos/story/1031854/merominia-ti-kairo-tha-kanei-xristoygenna-protoxronia"/>
        <a href="https://www.newsbomb.gr/politikh/aytodioikhsh/story/1031949/perifereiaki-enotita-voreioy-tomea-ektakti-synedriasi-syntonistikoy-organoy-politikis-prostasias"/>
        <a href="https://www.newsbomb.gr/kairos/story/1031948/kairos-h-ektakti-enimerosi-toy-saki-arnaoytogloy-gia-to-foyrioziko-varometriko-xamilo-video"/>
      </related>
    </article>
  </body>
</html>