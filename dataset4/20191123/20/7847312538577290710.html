<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474349-zgorzelski-po-wystawia-kandydatow-drugiego-szeregu"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T20:09:23+00:00"/>
    <meta property="og:title" content="Zgorzelski: Kidawa-Błońska i Jaśkowiak to kandydaci drugiego szeregu. Na najważniejsze stanowisko powinien startować lider środowiska"/>
    <meta property="og:description" content="&quot;Expose premiera Mateusza Morawieckiego rozczarowało w stosunku do wystąpienia, którego wysłuchaliśmy cztery lata temu&quot;."/>
  </head>
  <body>
    <article>
      <h1>Zgorzelski: Kidawa-Błońska i Jaśkowiak to kandydaci drugiego szeregu. Na najważniejsze stanowisko powinien startować lider środowiska</h1>
      <address><time datetime="2019-11-23T20:09:23+00:00">23 Nov 2019, 20:09</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>Na najważniejsze stanowisko w państwie powinny startować osoby, które są liderami w swoich środowiskach</blockquote>
      <p>— mówi portalowi wPolityce.pl Piotr Zgorzelski, poseł PSL.</p>
      <p>
        <b>wPolityce.pl: Co pan sądzi o prawyborach prezydenckich w Platformie Obywatelskiej?</b>
      </p>
      <p><b>Piotr Zgorzelski:</b> Każda partia, także PO ma prawo, żeby przeprowadzić prawybory, które są bardzo dobrą instytucją demokratyczną.</p>
      <p>
        <b><a href="https://wpolityce.pl/polityka/474134-zamieszanie-w-po-po-ogloszeniu-kandydatury-jaskowiaka">Jak pan ocenia kandydaturę prezydenta Poznania, pana Jacka Jaśkowiaka, która w ostatniej chwili pojawiła się w prawyborach PO</a>?</b>
      </p>
      <p>Na najważniejsze stanowisko w państwie powinny startować osoby, które są liderami w swoich środowiskach. U nas nie ma takiego problemu. Na prezydenta Polski startuje prezes PSL. W innych partiach jest to jednak inaczej rozwiązane.</p>
      <p>
        <b>Kto byłby trudniejszym przeciwnikiem dla prezesa Kosiniaka-Kamysza? Pani Kidawa-Błońska czy pan Jaśkowiak?</b>
      </p>
      <p>To nie ma kompletnie znaczenia, bo jeżeli zdiagnozujemy sytuację pod względem poparcia społecznego, to najgroźniejszym kontrkandydatem dla pana prezydenta Dudy będzie Władysław Kosiniak-Kamysz. On jako konserwatywny polityk może zabrać najwięcej wyborców pana prezydenta Andrzeja Dudy. A pozostali kandydaci niech walczą na lewej stronie sceny politycznej. Pojawia się odczucie i wrażenie, że są to kandydaci drugiego szeregu.</p>
      <p>
        <b>Co pan sądzi o <a href="https://wpolityce.pl/polityka/473593-relacja-expose-premiera-mateusza-morawieckiego">expose premiera Mateusza Morawieckiego</a>?</b>
      </p>
      <p>Expose premiera Mateusza Morawieckiego rozczarowało w stosunku do wystąpienia, którego wysłuchaliśmy cztery lata temu. Nie było wielkich planów zarówno jeżeli chodzi o transfery socjalne czy też o działania modernizacyjne. Pan premier nie miał za bardzo czym się pochwalić. Pamiętamy, że wcześniej była mowa o tysiącach mieszkań czy o milionie aut elektrycznych. Na razie jest tylko i wyłącznie sfera projektowa. Nie obyło się bez połajanek pod adresem Unii Europejskiej. Expose w istocie powinno być diagnozą sytuacji, a później określeniem celów i dochodzeniem do nich. Mam wrażenie, że przez cztery lata będzie mowa o tym, co trzeba naprawić oraz o tym, co się popsuło przez poprzednią kadencję.</p>
      <p>Not. TP</p>
    </article>
  </body>
</html>