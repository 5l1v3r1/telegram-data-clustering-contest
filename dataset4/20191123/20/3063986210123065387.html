<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/23/842665"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T20:44:00+00:00"/>
    <meta property="og:title" content="তাজরিন ট্র্যাজেডিতে নিহতদের স্মরণে মোমবাতি প্রজ্জলন"/>
    <meta property="og:description" content="আশুলিয়ার নিশ্চিন্তপুরে তোবা গ্রুপের তাজরিন ফ্যাশনে ভয়াবহ অগ্নিকাণ্ডের ঘটনার সাত বছর পূর্তি উপলক্ষ্যে নিহতদের স্মরণে মোমবাতি প্রজ্জ্বলন করেছেন আহত শ্রমিক ও নিহতের স্বজনরা। আজ শনিবার সন্ধ্যায় শ্রমিক কর্মচারী ঐক্য পরিষদ-স্কপ ও ইন্ডাস্ট্রিঅল বাংলাদেশ কাউন্সিল-আবিসি, সাভার-আশুলিয়া কমিটির উদ্যোগে তাজরিন ফ্যাশনের পরিত্যাক্ত কারখানার সামনে এই মোমবাতি প্রজ্জ্বলন করা হয়। এ সময় নিহতের সংখ্যা অনুযায়ী শতাধিক মোমবাতি প্রজ্জ্বলন করা হলে নিহত ও নিখোঁজ শ্রমিকদের স্বজনদের কান্নায় ভারী হয়ে ওঠে কারখানাটির চারপাশ। এ সময় মোমবাতি হাতে ‘তাজরিন, টাম্পাকো, রানা-আর না, আর না’ এই শ্লোগান তুলে নিহতদের স্মরণ করা হয়। এ ছাড়া নিহত শ্রমিকদের আত্মার মাগফেরাত কামনা করে দোয়া মাহফিলের আয়োজন করা হয়। মোমবাতি প্রজ্জ্বলন অনুষ্ঠান থেকে নেতৃবৃন্দ ও শ্রমিকরা বলেন, তাজরিন ও রানা প্লাজাসহ সারা দেশের বিভিন্ন কর্মক্ষেত্রে দুর্ঘটনায় ক্ষতিগ্রস্ত শ্রমিক ও তাদের পরিবারের সদস্যদের আইএলও কনভেনশন-২১২ এবং মারাত্মক দুর্ঘটনা আইন ১৮৫৫-এর ভিত্তিতে শ্রমিকদের সারা জীবনের ক্ষতি ও বিভিন্ন দুর্ঘটনায় আদালতের আদেশপত্র, ক্ষতিপূরণের বিবেচনায় ক্ষতিগ্রস্ত শ্রমিকদের ক্ষতিপূরণ দিতে…"/>
  </head>
  <body>
    <article>
      <h1>তাজরিন ট্র্যাজেডিতে নিহতদের স্মরণে মোমবাতি প্রজ্জলন</h1>
      <address><time datetime="2019-11-23T20:44:00+00:00">23 Nov 2019, 20:44</time> by <a rel="author">নিজস্ব প্রতিবেদক, সাভার (ঢাকা)</a></address>
      <p>আশুলিয়ার নিশ্চিন্তপুরে তোবা গ্রুপের তাজরিন ফ্যাশনে ভয়াবহ অগ্নিকাণ্ডের ঘটনার সাত বছর পূর্তি উপলক্ষ্যে নিহতদের স্মরণে মোমবাতি প্রজ্জ্বলন করেছেন আহত শ্রমিক ও নিহতের স্বজনরা।</p>
      <p>আজ শনিবার সন্ধ্যায় শ্রমিক কর্মচারী ঐক্য পরিষদ-স্কপ ও ইন্ডাস্ট্রিঅল বাংলাদেশ কাউন্সিল-আবিসি, সাভার-আশুলিয়া কমিটির উদ্যোগে তাজরিন ফ্যাশনের পরিত্যাক্ত কারখানার সামনে এই মোমবাতি প্রজ্জ্বলন করা হয়।</p>
      <p>এ সময় নিহতের সংখ্যা অনুযায়ী শতাধিক মোমবাতি প্রজ্জ্বলন করা হলে নিহত ও নিখোঁজ শ্রমিকদের স্বজনদের কান্নায় ভারী হয়ে ওঠে কারখানাটির চারপাশ। এ সময় মোমবাতি হাতে ‘তাজরিন, টাম্পাকো, রানা-আর না, আর না’ এই শ্লোগান তুলে নিহতদের স্মরণ করা হয়। এ ছাড়া নিহত শ্রমিকদের আত্মার মাগফেরাত কামনা করে দোয়া মাহফিলের আয়োজন করা হয়।</p>
      <p>মোমবাতি প্রজ্জ্বলন অনুষ্ঠান থেকে নেতৃবৃন্দ ও শ্রমিকরা বলেন, তাজরিন ও রানা প্লাজাসহ সারা দেশের বিভিন্ন কর্মক্ষেত্রে দুর্ঘটনায় ক্ষতিগ্রস্ত শ্রমিক ও তাদের পরিবারের সদস্যদের আইএলও কনভেনশন-২১২ এবং মারাত্মক দুর্ঘটনা আইন ১৮৫৫-এর ভিত্তিতে শ্রমিকদের সারা জীবনের ক্ষতি ও বিভিন্ন দুর্ঘটনায় আদালতের আদেশপত্র, ক্ষতিপূরণের বিবেচনায় ক্ষতিগ্রস্ত শ্রমিকদের ক্ষতিপূরণ দিতে হবে। এ ছাড়া একটি জাতীয় মানদণ্ড তৈরি করতে হবে। যেখানে আহত ও ক্ষতিগ্রস্ত শ্রমিকদের দীর্ঘমেয়াদী চিকিৎসা এবং পুনর্বাসন নিশ্চিত করতে হবে। এ ছাড়া নেতৃবৃন্দ মৃত্যু ভয়হীন নিরাপদ কর্মক্ষেত্র নিশ্চিত করতে সংশ্লিষ্টদের সোচ্চার ও সক্রিয়া হওয়ার আহ্বান জানান।</p>
      <p>মোমবাতি প্রজ্জলন অনুষ্ঠানে শ্রমিক কর্মচারী ঐক্য পরিষদ (স্কপ), ইন্ডাস্ট্রিয়াল বাংলাদেশ কাউন্সিল (আইবিসি), বাংলাদেশ জাতীয় গার্মেন্টস শ্রমিক ফেডারেশন, বাংলাদেশ গার্মেন্টস অ্যান্ড শিল্প শ্রমিক ফেডারেশন এবং বাংলাদেশ বস্ত্র ও পোশাক শিল্প শ্রমিক লীগের নেতা কর্মীরা উপস্থিত ছিলেন।</p>
    </article>
  </body>
</html>