<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/kiril-ananiev-donorstvoto-e-sveshcheno-delo-407476.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T20:56:48+00:00"/>
    <meta property="og:title" content="Кирил Ананиев: Донорството е свещено дело"/>
    <meta property="og:description" content="Връчиха годишните отличия за принос към донорството и трансплантацията"/>
  </head>
  <body>
    <article>
      <h1>Кирил Ананиев: Донорството е свещено дело</h1>
      <address><time datetime="2019-11-23T20:56:48+00:00">23 Nov 2019, 20:56</time> by <a rel="author">Стандарт</a></address>
      <p>Днес в Народния театър „Иван Вазов” бяха връчени годишните отличия за принос към донорството и трансплантацията. На събитието присъства и здравният министър Кирил Ананиев. „Донорството не е само хуманна кауза, това е свещено дело, което дава живот на хората”, изтъкна той. "Днешното събитие не е толкова благородно, колкото делото на хората, за които ние сме се събрали да почетем", подчерта Ананиев.</p>
      <p>Министър Ананиев благодари на близките и родителите на донорите, защото това е много тежко решение в много труден момент. През настоящата година за първи път се определят годишни отличия на хората, които подпомогнаха да се случи донорството и трансплатанцията в страната ни, обясни Ананиев.</p>
      <p>Здравният министър е убеден, че няма да бъде първи и последен път, а традицията, наградите и отличията ще станат ежегодни и ще бъдат силен стимул и мотив за развитието и надграждането на усилията ни за постигането на по-добри резултати.</p>
      <p>Според Ананиев кампанията за донорството има за цел българското общество да бъде информирано за това какво представлява донорството, какви резултати има, какви ползи носи самата трансплантация.</p>
      <p>"Има много каузи в България, но не всички се подкрепят и много хора не виждат смисъл да подкрепят дадена кауза. Аз съм убеден, че заата кауза ще застане почти цялото българско общество. Да дариш втори живот на един човек, който е болен и има нужда от орган,няма по-голяма награда от това”, каза здравният министър.</p>
      <p>Той изтъкна, че донорството и даването на право на втори живот може да се сравни само с едно – раждането на новия живот.  Затова здравният министър още веднъж благодари на всички, които участват в процеса и призова да се обединят усилията на обществото да бъде издигнато донорството и трансплантациите на много по-високо равнище.</p>
      <p>Награди получиха координатори по донорство, водещи трансплантолози и директори на лечебни заведения - донорски бази и трансплантационни центрове, пише Нюз.бг.</p>
      <p>От своя страна изпълнителният директор на Изпълнителна агенция "Медицински надзор" Росен Иванов коментира, че днес се прави първата крачка, която е абсолютно потребна. "Днес искаме да поднесем официално своите почитания, благодарност и признателност на всички, които имат отношение към трансплантацията", посочи шефът на ИА "Медицински надзор".</p>
      <p>Той благодари на координаторите по донорство, които жертват своето време, професионализъм и човешко отношение, за да могат да подготвят донора и неговите органи да могат да бъдат трансплантирани. Росен Иванов благодари на лекарите оператори, които извършват операцията по трансплантациите и я определи като много висока, отговорна, специализирана и професионална работа.</p>
      <p>"Благодаря и на медицинския персонал, който се грижи за следтрансплантационния период, така че да може трансплантираният да продължи своя живот", каза Росен Иванов.</p>
    </article>
  </body>
</html>