<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-reczna/855904/pilka-reczna-reprezentacja-w-lublinie-bez-historii-polki-daly-ukrainkom-lekcje"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-23T20:59:40+00:00"/>
    <meta property="og:title" content="Piłka ręczna. Reprezentacja. W Lublinie bez historii. Polki dały Ukrainkom lekcję"/>
    <meta property="og:description" content="To był zupełnie inny mecz niż ten wrześniowy z el. ME 2020. Grające w najsilniejszym składzie Polki wybiły Ukrainkom piłkę ręczną z głowy i wygrały drugi mecz podczas turnieju towarzyskiego w Lublinie."/>
  </head>
  <body>
    <article>
      <h1>Piłka ręczna. Reprezentacja. W Lublinie bez historii. Polki dały Ukrainkom lekcję</h1>
      <address><time datetime="2019-11-23T20:59:40+00:00">23 Nov 2019, 20:59</time> by <a rel="author" href="https://sportowefakty.wp.pl/autor/marcin-gorczynski" target="_blank">Marcin Górczyński</a></address>
      <h4>To był zupełnie inny mecz niż ten wrześniowy z el. ME 2020. Grające w najsilniejszym składzie Polki wybiły Ukrainkom piłkę ręczną z głowy i wygrały drugi mecz podczas turnieju towarzyskiego w Lublinie.</h4>
      <related>
        <a href="https://sportowefakty.wp.pl/pilka-reczna/855900/liga-mistrzow-sensacje-w-grupie-vive-wpadka-vardaru-porto-wciaz-rewelacyjne"/>
      </related>
      <p>Tonując przesadny optymizm, Ukrainki przyjechały do Lublina w mocno eksperymentalnym składzie, m.in. na parkiecie pojawiła się 17-latka, połowę kadry stanowiły zawodniczki z rocznika 2000 i młodsze. W praktyce nie miały szans nawiązać takiej walki jak we wrześniu, kiedy po twardym boju przegrały zaledwie 26:27. </p>
      <p>
        <a href="https://sportowefakty.wp.pl/pilka-reczna/855832/liga-mistrzow-telekom-pge-vive-kielce-mistrz-polski-znow-polegl-w-veszprem">ZOBACZ: VIVE nie znalazło sposobu na Veszprem</a>
      </p>
      <p>Polkom należą się jednak pochwały, bo nie tylko wykorzystywały słabość rywalek, ale grały przy okazji całkiem dobrą piłkę ręczną. Dobrze rozumiało się trio <a href="https://sportowefakty.wp.pl/pilka-reczna/monika-kobylinska">Monika Kobylińska</a> - <a href="https://sportowefakty.wp.pl/pilka-reczna/karolina-kudlacz">Karolina Kudłacz-Gloc</a> - <a href="https://sportowefakty.wp.pl/pilka-reczna/kinga-byzdra">Kinga Achruk</a>, na nudę nie narzekały skrzydłowe. Szczególnie dużo piłek zgarniała <a href="https://sportowefakty.wp.pl/pilka-reczna/kinga-polenz">Kinga Grzyb</a> i pokazała, że wciąż jest przydatna dla reprezentacji. Dobre wrażenie zrobiła <a href="https://sportowefakty.wp.pl/pilka-reczna/patrycja-swierzewska">Patrycja Świerżewska</a>, ostrzeliwująca Ukrainki z dystansu. Biało-Czerwone solidnie pracowały w obronie i pomagały <a href="https://sportowefakty.wp.pl/pilka-reczna/weronika-gawlik">Weronice Gawlik</a>.</p>
      <p>
        <a href="https://sportowefakty.wp.pl/pilka-reczna/855835/liga-mistrzow-orlen-wisla-gog-wielki-mecz-plocczan-to-bylo-niesamowite-nafciarze">ZOBACZ: Wisła z awansem w Lidze Mistrzów!</a>
      </p>
      <p>Jak tu pisać o jakichkolwiek emocjach, skoro po 10 minutach Polki ustawiły mecz wynikiem 7:0? Każda bramka była dla Ukrainek sukcesem, więc trener <a href="https://sportowefakty.wp.pl/pilka-reczna/arne-senstad">Arne Senstad</a> mógł z czystym sumieniem ogrywać zmienniczki. Wśród seniorek zadebiutowała zdecydowana liderka strzelczyń w Superlidze, <a href="https://sportowefakty.wp.pl/pilka-reczna/kinga-jakubowska">Kinga Jakubowska</a>, szansę na dłuższy występ dostała 19-letnia bramkarka <a href="https://sportowefakty.wp.pl/pilka-reczna/barbara-zima">Barbara Zima</a>.</p>
      <p>Po spotkaniu bez historii Polki odniosły drugie zwycięstwo w Lublinie. Na zakończenie turnieju zmierzą się z Białorusinkami. Żeby nie było za słodko - Biało-Czerwone grają towarzyską z europejską drugą ligą, kiedy najlepsi na świecie rozpoczynają czempionat w Japonii.</p>
      <p>
        <b><a href="https://sportowefakty.wp.pl/pilka-reczna/reprezentacja-polski-kobiet">Polska</a> - <a href="https://sportowefakty.wp.pl/pilka-reczna/reprezentacja-ukrainy-kobiet">Ukraina</a> 30:17 (16:8)</b>
      </p>
      <p><b>POLSKA:</b> Gawlik, Płaczek, Zima 1 - Jakubowska, Górna 2, Kobylińska 2, Grzyb 3, Kudłacz-Gloc 6, Janiszewska, Zawistowska 1, Zych 5, Więckowska 2, Drabik 2, Szarawaga 1, Świerżewska 3, Achruk 2</p>
      <p><b>UKRAINA</b>: Baloh, Woronko, Sałtaniuk - Dobrovolska, Dmytryszyn, Diablo 1, Pawluk 1, Wałowa, Smolinh 3, Furmaniec, Szypliak, Melekiecewa, Sawczyn 2, Horilska, Kompaniec 7, Perederij 3</p>
      <p>WP SportoweFakty</p>
    </article>
  </body>
</html>