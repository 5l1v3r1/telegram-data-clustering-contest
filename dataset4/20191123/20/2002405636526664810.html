<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291579,angela-merkel-krytykuje-emmanuela-macrona-poszlo-o-jego-slowa-o-nato"/>
    <meta property="og:site_name" content="na:Temat"/>
    <meta property="article:published_time" content="2019-11-23T20:49:33+00:00"/>
    <meta property="og:title" content="&quot;Mam dość sprzątania po tobie&quot;. Media o ostrym konflikcie między Merkel a Macronem"/>
    <meta property="og:description" content="To koniec niemiecko-francuskiej przyjaźni? &quot;New York Times&quot; wyjawił, że Angela Merkel strofowała Emmanuela Macrona jak niesfornego ucznia. Prezydentowi Francji dostało się od kanclerz Niemiec za słowa o &quot;śmierci mózgowej NATO&quot;."/>
  </head>
  <body>
    <article>
      <h1>"Mam dość sprzątania po tobie". Media o ostrym konflikcie między Merkel a Macronem</h1>
      <address><time datetime="2019-11-23T20:49:33+00:00">23 Nov 2019, 20:49</time> by <a rel="author">Aleksandra Gersz</a></address>
      <p>To koniec niemiecko-francuskiej przyjaźni? "New York Times" wyjawił, że Angela Merkel strofowała Emmanuela Macrona jak niesfornego ucznia. Prezydentowi Francji dostało się od kanclerz Niemiec za słowa o "śmierci mózgowej NATO".<br/><br/><br/>– Sojusz [w NATO – red.] działa tylko wtedy, kiedy gwarant ostatniej instancji jest nim faktycznie. Powiedziałbym, że powinniśmy ponownie ocenić realia NATO w świetle zobowiązań Stanów Zjednoczonych – powiedział prezydent Francji w opublikowanym dwa tygodnie temu wywiadzie dla "The Economist". <a href="https://natemat.pl/253739,prezydent-francji-emmanuel-macron-mowi-o-nacjonalistycznym-tradzie-krytykuje-polske">Macron</a> dodał również, że "doświadczamy śmierci mózgowej NATO".<br/><br/>Za te słowa Angela Merkel miała nie szczędzić francuskiemu prezydentowi krytyki. – Rozumiem twoje pragnienie destrukcyjnej polityki, ale mam dość sprzątania po tobie. Wciąż muszę sklejać zepsute przez ciebie kubki, abyśmy mogli usiąść i napić się herbaty – tak według "New York Timesa" kanclerz Niemiec miała odpowiedzieć Macronowi podczas uroczystej kolacji z okazji 30. rocznicy upadku muru berlińskiego.<br/><br/>Jak podaje "New York Times", Macron odparł, że nie można brać udziału w szczytach NATO i jednocześnie udawać, że <a href="https://natemat.pl/287607,trump-naklada-sankcje-gospodarcze-na-turcje-za-atak-jej-wojsk-na-kurdow">działania USA i Turcji w Syrii</a> są zgodne z polityką sojuszu. – Nie mogę tam siedzieć i zachowywać się, jakby nic się nie wydarzyło – miał powiedzieć Francuz.<br/><br/><br/><i>źrodło: <a href="https://www.nytimes.com/2019/11/23/world/europe/nato-france-germany.html">"The New York Times"</a></i></p>
    </article>
  </body>
</html>