<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-life/_u-siriyi-pochalisya-boyi-mizh-kurdami-ta-tureckoyu-armiyeyu/939580"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T20:38:00+00:00"/>
    <meta property="og:title" content="У Сирії почалися бої між курдами та турецькою армією"/>
    <meta property="og:description" content="У Сирії почалися бої між курдами та турецькою армією за місто Айн-Ісса. Курдські збройні формування намагаються зупинити наступ Туреччини на місто. Про це повідомляє &quot;Інтерфакс-Україна&quot;. &quot;Турецькі сили і численні їхні найманці вранці провели атаки із застосуванням танків і артилерії. ..."/>
  </head>
  <body>
    <article>
      <h1>У Сирії почалися бої між курдами та турецькою армією</h1>
      <address><time datetime="2019-11-23T20:38:00+00:00">23 Nov 2019, 20:38</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939580_w_300.jpg?v=0"/>
        <figcaption>У Сирії спалахнули бої між курдами і Туреччиною. Фото: topwar</figcaption>
      </figure>
      <p>У Сирії почалися бої між курдами та турецькою армією за місто Айн-Ісса.</p>
      <p>Курдські збройні формування намагаються зупинити наступ Туреччини на місто. Про це повідомляє "<a href="https://ua.interfax.com.ua/news/general/626429.html">Інтерфакс-Україна</a>".</p>
      <p>"Турецькі сили і численні їхні найманці вранці провели атаки із застосуванням танків і артилерії. Атаки проведені з різних напрямків з метою захопити Айн-Іссу. Угоду про припинення вогню ще раз було порушено ЗС Туреччини", - йдеться в повідомленні на сторінці курдсько-арабського альянсу Сирійські демократичні сили у twitter.</p>
      <p>23 листопада ввечері в СДС повідомили, що зіткнення тривають біля міста на кількох напрямках поблизу автотраси М4.</p>
      <p>В угрупованні зазначають, що місто Айн-Ісса розташоване поза так званою "зоною безпеки", створюваної з ініціативи Туреччини на півночі Сирії. Тому, на думку СДС, курдські формування мають повне право перебувати в місті.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/world-life/_tramp-pohvalivsya-vdalim-dzvinkom-do-erdogana-pro-scho-govorili/936934"/>
      </related>
      <p>У сирійській опозиції заявили, що бої тривають приблизно за 1 км від міста. Курди прагнуть зупинити просування їх противника до Айн-Ісси.</p>
      <p>Місто перебуває в прикордонній зоні, яку Туреччина прагне очистити від курдських воєнізованих формувань. Наразі між сторонами конфлікту формально діє режим припинення вогню.</p>
      <blockquote>Анкара розглядає курдські сили як терористів і хоче створити буфер "безпечної зони" всередині Сирії. Для цього Туреччина <a href="https://gazeta.ua/articles/world-life/_turechchina-znese-golovi-kurdam-yakscho-voni-ne-vidstuplyat-do-vivtorka-erdogan/933821">розпочала військову операцію</a> "Джерело миру". Незважаючи на договір про тимчасове припинення вогню, акти насильства тривають.</blockquote>
    </article>
  </body>
</html>