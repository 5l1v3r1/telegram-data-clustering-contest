<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/marhoul-podepsal-smlouvu-s-prestizni-hollywoodskou-agenturou-caa/1824510?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T20:15:00+00:00"/>
    <meta property="og:title" content="Marhoul podepsal smlouvu s prestižní hollywoodskou agenturou CAA"/>
    <meta property="og:description" content="Los Angeles (USA)/Praha - Český režisér a producent Václav Marhoul, tvůrce oceňovaného filmu Nabarvené ptáče, podepsal smlouvu s prestižní americkou agenturou zastupující umělce Creative Artists Agency (CAA). Informoval o tom server Deadline. Marhoul ČTK řekl, že to může být první krok k práci na filmu z hollywoodské produkce."/>
  </head>
  <body>
    <article>
      <h1>Marhoul podepsal smlouvu s prestižní hollywoodskou agenturou CAA</h1>
      <address><time datetime="2019-11-23T20:15:00+00:00">23 Nov 2019, 20:15</time> by <a rel="author" href="http://www.ctk.cz/" target="_blank">ČTK</a></address>
      <p>Los Angeles (USA)/Praha - Český režisér a producent Václav Marhoul, tvůrce oceňovaného filmu Nabarvené ptáče, podepsal smlouvu s prestižní americkou agenturou zastupující umělce Creative Artists Agency (CAA). Informoval o tom server Deadline. Marhoul ČTK řekl, že to může být první krok k práci na filmu z hollywoodské produkce.</p>
      <p>"Jde o budoucnost," uvedl Marhoul. Od agentury dostal přibližně 20 námětů, zatím je ale neměl čas přečíst. "Pokud se mi bude nějaký líbit, můžu požádat o scénář k přečtení," doplnil.</p>
      <p>Spolupráce může vyústit v práci pro americkou produkci. "Něco takového," řekl Marhoul na otázku, zda směřuje k natáčení v Hollywoodu. Dodal, že je to jen první krok, který by k tomu mohl vést. "Vždycky musíte dělat něco, čemu věříte. Co se vám líbí. Každopádně se tomu vůbec nevzpírám," podotkl. Byla by to podle něj pravděpodobně absolutně jiná, tedy obohacující zkušenost.</p>
      <p>Snímek Nabarvené ptáče získal amerického distributora IFC Films a ve Spojených státech bude uveden na počátku příštího roku.</p>
      <p>Marhoul dál objíždí festivaly po celém světě a do začátku příštího roku ho čeká klání o nominaci na cenu Zlatý glóbus i o nominaci na cenu za nejlepší zahraniční film udílený při amerických filmových cenách Oscar. Kameraman Vladimír Smutný získal na filmovém festivalu v Chicagu minulý měsíc ocenění za nejlepší kameru.</p>
      <p>Snímek Nabarvené ptáče, natočený podle románu Jerzyho Kosińského, je hluboce dramatický příběh zabývající se bezprostředním vztahem mezi hrůzou a krutostí na jedné straně a nevinností a láskou na straně druhé. Přestože dílo od svého vydání v roce 1965 způsobovalo a stále způsobuje silné kontroverze, získalo světový věhlas i mnoho prestižních literárních cen.</p>
      <p>Film i kniha vypráví příběh malého chlapce, kterého v prvních týdnech druhé světové války poslali rodiče z velkého města ve východní Evropě do zdánlivého bezpečí vzdálené vesnice.</p>
      <p>Smutný natáčel na černobílý pětatřicetimilimetrový negativ ve formátu Cinemascope. Ve filmu se vedle hlavní role, kterou ztvárnil Petr Kotlár, objevilo mezinárodní herecké obsazení v čele s hvězdami, jako jsou Harvey Keitel, Stellan Skarsgard či Udo Kier.</p>
      <p>Pražský rodák Marhoul po absolutoriu pražské FAMU v roce 1984 začínal ve Filmovém studiu Barrandov jako asistent produkce a později i zástupce vedoucího produkce. Počátkem 90. let se stal na sedm let generálním ředitelem Barrandova. Před Nabarveným ptáčetem natočil jiné dva úspěšné filmy, Mazaný Filip a Tobruk. Hrál v Divadle Sklep, produkoval a organizoval kulturní akce. Jako manažer uměleckého sdružení Tvrdohlaví provozoval stejnojmennou prodejní galerii.</p>
    </article>
  </body>
</html>