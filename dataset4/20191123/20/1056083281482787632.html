<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301073/%D8%AF%D8%A7%D9%86%D8%B4%DA%AF%D8%A7%D9%87-%D9%87%D8%A7-%D9%88-%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C-%D8%A8%D9%87-%D8%AA%D8%B9%D9%87%D8%AF-%D8%AE%D9%88%D8%AF-%D8%AF%D8%B1-%D8%AA%D9%82%D8%A7%D8%B7%D8%B9-%D8%BA%DB%8C%D8%B1-%D9%87%D9%85-%D8%B3%D8%B7%D8%AD-%D8%AF%D8%A7%D9%86%D8%B4%DA%AF%D8%A7%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T20:55:33+00:00"/>
    <meta property="og:title" content="دانشگاه‌ها و استانداری به تعهد خود در تقاطع غیر هم‌سطح دانشگاه عمل کنند"/>
    <meta property="og:description" content="ایسنا/لرستان معاون پشتیبانی و توسعه دانشگاه لرستان گفت: دانشگاه‌های و استانداری به تعهد خود برای پروژه تقاطع غیر هم‌سطح دانشگاه عمل کنند."/>
  </head>
  <body>
    <article>
      <h6 class="kicker">معاون پشتیبانی و توسعه دانشگاه لرستان:</h6>
      <h1>دانشگاه‌ها و استانداری به تعهد خود در تقاطع غیر هم‌سطح دانشگاه عمل کنند</h1>
      <address><time datetime="2019-11-23T20:55:33+00:00">23 Nov 2019, 20:55</time> by <a rel="author">آزیتا یوسفیان</a></address>
      <p>ایسنا/لرستان معاون پشتیبانی و توسعه دانشگاه لرستان گفت: دانشگاه‌های و استانداری به تعهد خود برای پروژه تقاطع غیر هم‌سطح دانشگاه عمل کنند.</p>
      <p>محمد جعفری در گفت‌وگو با ایسنا، با اشاره به پروژه تقاطع غیر هم‌سطح دانشگاه لرستان اظهار کرد: مهرماه سال گذشته قرارداد تقاطع غیر هم‌سطح را با شرکت "آبادراهان پارس" منعقد کردیم که کل پیمان به این صورت بوده که یک دوربرگردان تقاطع به سمت شهر خرم‌آباد باشد و یک لاین آن به سمت دانشگاه برود.</p>
      <p>وی اضافه کرد: با توجه به اینکه این پروژه تقاطع غیر هم‌سطح خارج از اراضی دانشگاه است نیاز به مجوز هیات امناء و سازمان برنامه‌وبودجه داشتیم که خارج از دانشگاه هزینه کنیم.</p>
      <p>معاون پشتیبانی و توسعه دانشگاه لرستان گفت: براساس صورت‌جلسه‌ای که با حضور استاندار وقت و روسای وقت دانشگاه‌های علوم پزشکی و پیام نور انجام شد بنا بود هر کدام از دانشگاه‌های مذکور ۲۵ درصد هزینه را تقبل کنند و همچنین استانداری ۲۵ درصد اعتبار را از محل اعتبارات استانی تأمین کند اما طرف قرارداد دانشگاه لرستان باشد.</p>
      <p>جعفری ادامه داد: سال گذشته عملیات اجرایی این پروژه را آغاز کردیم اما در شروع کار با معارضین تنش‌هایی داشتیم و دو تا سه ماه پروژه تعطیل شد که این مهم با ورود دستگاه قضایی و ناجا مرتفع شد و مجدداً پروژه را از محل اعتبارات دانشگاه لرستان شروع کردیم.</p>
      <p>وی اضافه کرد: همچنین در دونوبت نمایندگان مردم خرم‌آباد و چگنی در مجلس در سال ۹۷، دو میلیارد تومان اعتبار در نظر گرفتند که ۶۷ درصد آن تخصیص یافت و برای امسال نیز ۴ میلیارد تومان در نظر گرفتند که تاکنون در بودجه امسال ۱۸ درصد تخصیص دارد و مابقی آن با توجه به منابع مالی دولت و شرایط حاکم بر اقتصاد جامعه تأمین نشده است.</p>
      <p>معاون پشتیبانی و توسعه دانشگاه لرستان بیان کرد: با این اوصاف پروژه تقاطع غیر هم‌سطح همچنان فعال است و آن را تعطیل نکردیم.</p>
      <p>جعفری با بیان اینکه به لحاظ بارندگی سال ۹۸ و سیل، مطالعات پروژه تحت بازنگری قرار گرفت و تغییرات زیادی در آن انجام شد، گفت: به‌عنوان مثال ابعاد پل‌های رودخانه ۱۰*۱۰ بود و الان به ابعاد ۱۶*۱۰ رسیده و این هزینه‌ها افزایش یافته در حالی‌که طبق قرارداد کل هزینه را هشت میلیارد تومان برآورد کرده بودیم.</p>
      <p>در حالی‌که با افزایش سطح قیمت و میزان بازنگری در مطالعات و تغییرات در پروژه پیمان این پروژه به حدود ۱۶ میلیارد تومان رسیده و قطعاً تأمین این رقم برای پروژه از عهده دانشگاه لرستان خارج است.</p>
      <p>وی با بیان اینکه نیاز است استانداری، دانشگاه علوم پزشکی و پیام نور سهم خود را پرداخت تا این پروژه به نتیجه برسد، بیان کرد: ولی با این اوصاف پروژه تقاطع غیر هم‌سطح به خاطر نبود اعتبار تعطیل نشده است.</p>
      <p>معاون پشتیبانی و توسعه دانشگاه لرستان اظهار کرد: از محل توازن اعتبارات استان ۵ میلیارد تومان اعتبار گذاشتند که از این رقم تنها ۲۰ درصد معادل یک میلیارد تومان تخصیص داده شده است.</p>
      <p>انتهای پیام</p>
    </article>
  </body>
</html>