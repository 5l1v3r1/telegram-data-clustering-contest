<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/csapat/20191123-kezilabda-bl-veszprem-kielce-20191123-nyilatkozatok.html"/>
    <meta property="og:site_name" content="Origo"/>
    <meta property="article:published_time" content="2019-11-23T20:23:00+00:00"/>
    <meta property="og:title" content="Sterbik már a félidőben érezte, hogy meglesz ez a mérkőzés"/>
    <meta property="og:description" content="A Kielce edzője saját hibájának tudja be a Veszprém elleni vereséget."/>
  </head>
  <body>
    <article>
      <h1>Sterbik már a félidőben érezte, hogy meglesz ez a mérkőzés</h1>
      <address><time datetime="2019-11-23T20:23:00+00:00">23 Nov 2019, 20:23</time> by <a rel="author">Szendrei Zoltán</a></address>
      <p>
        <b>Talant Dujshebaev, a Kielce edzője vállalta a felelősséget a Veszprém elleni vereségért, azonban nem mehetett el szó nélkül betegséggel küzdő két kulcsjátékosa hiánya mellett sem. A sérüléséből visszatérve parádézó Sterbik Árpád szerint a feljavuló védekezés, és a hibák számának csökkentése volt a kulcs a győzelemben. David Davis, a veszprémi csapat edzője hihetetlen alázatról tett tanúbizonyságot a mérkőzés utáni sajtótájékoztatón.</b>
      </p>
      <p>A Telekom Veszprém <a href="https://www.origo.hu/sport/csapat/20191123-veszprem-kielce-2019-bajnokok-ligaja-helyszini.html">28-24-re legyőzte</a> a lengyel bajnok VIVE Kielcét a férfi kézilabda Bajnokok Ligája csoportkörének 9. fordulójában, amivel két pontra csökkentette lemaradását a B-csoportot vezető THW Kiellel szemben.</p>
      <p>Talant Dujshebaev, a vendégek edzője mindenekelőtt gratulált a Veszprémnek a győzelemhez, majd kiemelte, mennyire büszke fiatal csapatára.</p>
      <blockquote>A Pehlivan, és Kulesh-féle fiataloknak hatalmas élmény ilyen fiatalon a Veszprém Arénában pályára lépni. Egy picivel több rutinnal akár meg is nyerhettük volna a mérkőzést.</blockquote>
      <p>- mondta a korábbi magyar szövetségi kapitány.</p>
      <p>A Kielce 21 éves török játékosa, Doruk Pehlivan is kiemelte a veszprémi közönség lelkesedését.</p>
      <blockquote>Tudtuk, hogy egy rendkívül nehéz mérkőzés vár ránk, de csapatként 60 percen át harcoltunk. Volt néhány dolog, amiben jobban dönthettünk volna a második félidőben</blockquote>
      <p>- emelte ki saját felelősségüket Pehlivan a vereségben.</p>
      <figure>
        <img src="https://cdn.nwmgroups.hu/s/img/i/1911/20191123veszprem--vive-kielce-ferfi49.jpg"/>
        <figcaption>Remek játékkal fordított a Veszprém a második félidőben<cite>Fotó: Csudai Sándor - Origo</cite></figcaption>
      </figure>
      <p>David Davis, a Veszprém edzője a kapusokat méltatta:</p>
      <blockquote>Sterbik Árpád ezúttal is megnehezítette az ellenfél dolgát, de az ellenfélnél Wolffnak is remek mérkőzése volt. A félidőben felhívtam a játékosok figyelmét, hogy ennyi hibával nem fogunk tudni nyerni. A fiúk megfogadták a tanácsomat, és egy-két kivétellel belőtték a zicceeket. A kulcs azonban egyételműen Árpi parádéja volt.</blockquote>
      <p>- a spanyol edző hihetelen alázattal beszélt az egész sajtótájékoztató alatt.</p>
      <p>
        <mark>"Megtiszteltetés, hogy két olyan fontos ember mellett ülhetek most itt a sajtótájékoztatón, mint az ember, akitől a játéknak az alapjait tanultam (Talant Dujshebaev - a szerk.), valamint akinek az oldalán a legnagyobb sikereket elértem aktív pályafutásom alkalmával (Sterbik Árpád - a szerk.)"</mark>
      </p>
      <p>Sterbik Árpád kilenc gólt kapott a második félidőben, földöntúli védései nélkül tényleg nem sikerült volna legyőzni a Kielcét.</p>
      <blockquote>Ez a mérkőzés ugyanolyan intenzív volt, mint az elmúlt években mindig. Két egyforma erőt képviselő csapatról beszélünk, melynek egymás elleni mérkőzésén az aznapi forma dönt. Ma nekünk jött ki jobban a lépés, de bízom benne, hogy szezon végén Kölnben még egyszer találkozunk egymással</blockquote>
      <p>Sterbik már a mérkőzés szünetében érezte, hogy meglesz ez a mérkőzés.</p>
      <blockquote>Annyi hibával játszottuk le az első félidőt, hogy egyértelmű volt, hogy ha sikerül csökkentenünk azok számát, simán nyerni fogunk.</blockquote>
      <p>- zárta mondandóját magabiztosan a 40. születésnapját szerdán ünneplő kapus.</p>
      <p>A Veszprém a következő fordulóban a BL-címvédő Vardar Szkopjéhoz látogat, azaz december 1-jén megismétlődik a 2019-es Bajnokok Ligája döntője.</p>
    </article>
  </body>
</html>