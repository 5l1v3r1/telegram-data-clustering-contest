<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/creixer/exit-queratina-online_0_2349965023.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T20:03:39+00:00"/>
    <meta property="og:title" content="L’èxit de la queratina online"/>
    <meta property="og:description" content="Backstage BCN té dos centres d’estètica a la capital catalana amb els quals factura 2,5 M€... però un 16% dels ingressos ja li arriben per internet"/>
  </head>
  <body>
    <article>
      <h1>L’èxit de la queratina online</h1>
      <h2>Backstage BCN té dos centres d’estètica a la capital catalana amb els quals factura 2,5 M€... però un 16% dels ingressos ja li arriben per internet</h2>
      <address><time datetime="2019-11-23T20:03:39+00:00">23 Nov 2019, 20:03</time> by <a rel="author">PAULA SOLANAS</a></address>
      <p><b>Quan les ofertes i reclams publicitaris tornin a ressuscitar el Black Friday</b> aquest cap de setmana, no només hi sortiran guanyant els gegants de la moda i l’electrònica. A l’avinguda Diagonal, un centre d’estètica es prepara per batre la marca de l’any passat, quan van vendre 400 tractaments de bellesa d’una tacada. L’aposta online la van fer fa quatre anys, quan el matrimoni de Núria Soteras i Josep Pérez va decidir que el negoci de les perruqueries no sobreviuria sense internet. “Era la manera de rejovenir 10 anys la mitjana d’edat del públic”, diu Pérez, que abans d’entrar al sector era directiu en una multinacional.</p>
      <p>L’últim any van facturar 2,5 milions d’euros, dels quals un 16% ja arriben a través d’aquest canal. El seu primer local el van obrir fa 16 anys, però l’expansió els ha permès ampliar-lo amb més espai per a plans d’estètica i sumar-hi un segon centre al cor de l’Eixample. Ara donen feina a 42 persones i segueixen pensant en créixer.</p>
      <p><b>“El 80% del sector ho està passant malament</b>. No crec que sobrin perruqueries, però s’ha de repensar alguna cosa”, argumenta Pérez. En el seu cas la reflexió ha passat per promoure les reserves a través de la web, però també per aprofitar les vendes en portals com Treatwell o Atrápalo, a través dels quals els arriben nous clients seduïts pels descomptes en tractaments de tiquet elevat com la queratina per allisar-se els cabells. Pérez assegura que Backstage BCN no va reduir el ritme ni durant el pitjor tram de la crisi, i quan l’IVA de les perruqueries va pujar al 21% va atrevir-se a apujar els preus. “Estem a la banda prèmium, però a la xarxa podem fer el luxe més assequible”, afegeix.</p>
      <p>La segona via per créixer a doble dígit sense obrir més locals l’han trobada en els noms de les marques que omplen les seves prestatgeries. Els centres tenen un acord amb els xampús australians Kevin Murphy, una altra estratègia perquè el client marxi amb més que un tallat de cabells.</p>
    </article>
  </body>
</html>