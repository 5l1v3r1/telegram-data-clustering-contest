<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/geshev-podkrepyam-tsatsarov-brilyanten-yurist-e-407471.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T20:03:05+00:00"/>
    <meta property="og:title" content="Гешев: Подкрепям Цацаров, брилянтен юрист е"/>
    <meta property="og:description" content="Бъдещият прокурор № 1 изрази увереност, че президентът ще спази конституцията"/>
  </head>
  <body>
    <article>
      <h1>Гешев: Подкрепям Цацаров, брилянтен юрист е</h1>
      <address><time datetime="2019-11-23T20:03:05+00:00">23 Nov 2019, 20:03</time> by <a rel="author">Стандарт</a></address>
      <p>Избраният за нов главен прокурор Иван Гешев подкрепи кандидатурата на настоящия обвинител номер едно Сотир Цацаров за председател на Антикорупционната комисия (КПКОНПИ). Това се случи по време на акция на Асоциацията на прокурорите по залесяване на Тревненския балкан. Бъдещият обвинител № 1, каза, че прокуратурата и сега работи в добра координация с Антикорупционната комисия.</p>
      <p>"Естествено, че подкрепям главния прокурор Сотир Цацаров. Той е брилянтен юрист, добър администратор. Той ще остави прокуратурата в изключително добра кондиция”, заяви Гешев.</p>
      <p>Иван Гешев изрази увереност, че президентът ще спази конституцията, но не се ангажира със срок, в който очаква да бъде подписан Указа за неговото официално назначаване. Гешев заяви, че няма притеснения относно процедурата по избор на нов главен прокурор, въпреки че кандидатурата му беше върната веднъж от държавния глава.</p>
      <p>„Сигурен съм, че президентът ще спази българската конституция, а вече какви са хипотезите, като времеви отрязък на всичко, не мога да кажа и ако кажа ще е спекулация", заяви Иван Гешев, цитиран от Нова телевизия.</p>
      <p>В началото на седмицата ГЕРБ и "Обединени патриоти" официално предложиха номинацията на Сотир Цацаров за председател на КПКОНПИ. Засега единственият друг официално обявен кандидат е от партия ВОЛЯ – Симеон Найденов.</p>
    </article>
  </body>
</html>