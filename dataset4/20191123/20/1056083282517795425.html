<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301061/%D8%B4%D8%B1%DA%A9%D8%AA-%DB%B1%DB%B1-%D9%87%D8%B2%D8%A7%D8%B1-%D9%85%D8%AF%D8%AF%D8%AC%D9%88%DB%8C-%D9%84%D8%B1%D8%B3%D8%AA%D8%A7%D9%86%DB%8C-%D8%AF%D8%B1-%DB%B2%DB%B5%DB%B0%DB%B0-%DA%A9%D8%A7%D8%B1%DA%AF%D8%A7%D9%87-%D8%A2%D9%85%D9%88%D8%B2%D8%B4%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T20:34:27+00:00"/>
    <meta property="og:title" content="شرکت ۱۱ هزار مددجوی لرستانی در ۲۵۰۰ کارگاه آموزشی"/>
    <meta property="og:description" content="ایسنا/لرستان مدیرکل کمیته امداد لرستان گفت: شش ماهه نخست سال جاری حدود ۱۱ هزار مددجوی کمیته امداد در سطح استان در ۲۵۰۰ برنامه فرهنگی، اجتماعی و ... که برای آن‌ها تدارک دیده شده بود شرکت کردند."/>
  </head>
  <body>
    <article>
      <h1>شرکت ۱۱ هزار مددجوی لرستانی در ۲۵۰۰ کارگاه آموزشی</h1>
      <address><time datetime="2019-11-23T20:34:27+00:00">23 Nov 2019, 20:34</time> by <a rel="author">مرضیه حافظی</a></address>
      <p>ایسنا/لرستان مدیرکل کمیته امداد لرستان گفت: شش ماهه نخست سال جاری حدود ۱۱ هزار مددجوی کمیته امداد در سطح استان در ۲۵۰۰ برنامه فرهنگی، اجتماعی و ... که برای آن‌ها تدارک دیده شده بود شرکت کردند.</p>
      <p>جاسم محمدی‌فارسانی در گفت‌وگو با ایسنا، گفت: امداد ظرفیت عظیمی تحت‌عنوان قشر جوان در اختیار دارد که مراودات و ارتباط تنگاتنگی با ما و آن‌ها وجود دارد.</p>
      <p>وی با اشاره به این‌که کمیته امداد در لرستان باید به سمتی حرکت کند که  جوانان را که آماده ورود به کار، شغل و تولید برای کشور و نظام هستند با یک مهارت آشنا کند، اظهار کرد: ما این ایده را دنبال می‌کنیم که تمام جوانانی که تحت پوشش کمیته امداد هستند از یک مهارت برخوردار شوند که در کنار تحصیلات خود  بتوانند برای خود و خانواده‌شان که نیاز به حمایت‌های بیشتر دارند، مؤثر باشند.</p>
      <p>محمدی فارسانی تأکید کرد: اگر بخواهیم به اسناد بالا دستی برگردیم همین بیانیه گام دوم انقلاب برای ما کفایت می‌کند، آنچه که مقام معظم رهبری به‌عنوان منشور نظام در گام دوم انقلاب ترسیم کردند به جوانان ختم می‌شود.</p>
      <p>مدیرکل کمیته امداد لرستان با بیان این‌که در بحث ارتباط ایده، کار و خلاقیت کمیته امداد برنامه‌هایی را برای جوانان در نظر گرفته است، عنوان کرد: در ایام تابستان بیشتر دانش‌آموزان در شهرستان‌ها با حضور در تیم‌های گروه‌های صنعتی که مربوط به حوزه‌های دانشی و کار هستند، توانستند مهارت‌هایی را کسب کرده و در عین‌حال کمکی برای خانواده و تولید کشور باشند.</p>
      <p>وی ادامه داد: تمام تلاش ما این است از فرصت‌ها و اوقات فراغت دانش‌آموزان و جوانان نهایت بهره و استفاده را داشته باشیم.</p>
      <p>محمدی با بیان این‌که یکی‌از مسائل مهم که در کمیته امداد دنبال می‌شود بحث ازدواج جوانان است، تصریح کرد: در این زمینه در شش ماهه نخست سال جاری دو هزار و ۵۰۰ ازدواج در مجموعه امداد داشتیم و سال گذشته نیز چیزی بالغ‌بر چهار هزار ازدواج برای مددجویان اتفاق افتاده‌است.</p>
      <p>این مسئول با اشاره به برگزاری برنامه‌ها در حوزه‌های مختلف برای خانواده‌ها و جوانان، اضافه کرد: در حوزه‌های فرهنگی، احکام، تقویت دینی و بصیرت افزایی دانش‌آموزان، جوانان و خانواده‌ها، مطالعه و پژوهش، کتابخوانی، ورزش و اردوهای  جهادی و مهارت افزایی برای جوانان برنامه‌هایی را دنبال کردیم که در شش ماهه نخست امسال حدود ۱۱ هزار مددجوی کمیته امداد در سطح استان در ۲۵۰۰ برنامه که برای آن‌ها تدارک دیده شده بود شرکت کردند.</p>
      <p>انتهای پیام</p>
    </article>
  </body>
</html>