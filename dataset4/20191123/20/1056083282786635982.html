<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301064/%D8%A8%D9%87%D8%B1%D9%87-%DA%AF%DB%8C%D8%B1%DB%8C-%D8%A7%D8%B2-%D8%B3%D8%A7%D8%AE%D8%AA-%D9%85%D8%A7%DB%8C%D9%87-%D9%87%D9%85%D8%B3%D8%A7%D8%B2-%D8%A8%D8%A7-%D8%A7%D9%82%D9%84%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T20:40:37+00:00"/>
    <meta property="og:title" content="بهره‌گیری از ساخت‌مایه همساز با اقلیم"/>
    <meta property="og:description" content="ایسنا/لرستان یک پژوهشگر و مدرس دانشگاه در رشته معماری گفت: ساخت‌مایه اصلی ساخت خانه در بافت قدیم شهر خرم‌آباد، عبارت از خشت و آجر بوده است."/>
  </head>
  <body>
    <article>
      <h1>بهره‌گیری از ساخت‌مایه همساز با اقلیم</h1>
      <address><time datetime="2019-11-23T20:40:37+00:00">23 Nov 2019, 20:40</time> by <a rel="author">مهران مریدی</a></address>
      <p>ایسنا/لرستان یک پژوهشگر و مدرس دانشگاه در رشته معماری گفت: ساخت‌مایه اصلی ساخت خانه در بافت قدیم شهر خرم‌آباد، عبارت از خشت و آجر بوده است.</p>
      <p>محمد محمدی‌اصل در گفت‌وگو با ایسنا، اظهار کرد: خرم‌آباد شهری کوهستانی است و به همین دلیل کان‌های (معادن) پرشماری از سنگ مناسب ساختمان‌سازی در پیرامون شهر وجود داشته و دارد.</p>
      <p>وی ادامه داد: با این همه از سنگ جز به‌صورت محدود (در پی ساختمان و...) بهره‌گیری نشده است.</p>
      <p>محمدی‌اصل اضافه کرد: ساخت‌مایه اصلی ساخت خانه در بافت قدیم شهر، عبارت از خشت و آجر بوده است. این دو ساخت‌مایه به فراوانی در کوره‌های خارج از شهر تولید می‌شده و در دسترس بوده است.</p>
      <p>این مدرس دانشگاه اضافه کرد: خشت و آجر با دارا بودن مقاومت حرارتی بالا، نقش ویژه‌ای در تأمین آسایش حرارتی فضاهای خانه، در هر دو فصل سرد و گرم سال دارا بود.</p>
      <p>وی افزود: این ساخت‌مایه گزینه مناسبی برای ساختمان‌سازی در خرم‌آباد بود و در قیاس با سنگ، دارای عملکرد اقلیمی بسیار بهتری است.</p>
      <p>محمدی‌اصل اضافه کرد: با این وجود از سنگ در پی‌سازی و کف‌فرش میانسرا، ازاره، سردر خانه‌ها و... استفاده می‌شده است. این امر به دلیل نفوذ بسیار ناچیز رطوبت در سنگ و مقاومت فشاری مناسب آن است.</p>
      <p>انتهای پیام</p>
    </article>
  </body>
</html>