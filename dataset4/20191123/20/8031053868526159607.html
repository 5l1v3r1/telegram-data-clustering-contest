<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%ba%ce%ac%ce%bd%ce%b5-%ce%b5%ce%be%ce%b5%ce%bb%ce%af%ce%be%ce%b5%ce%b9%cf%82-%cf%83%cf%84%ce%b9%cf%82-%ce%b7%cf%80%ce%b1-%ce%ad%ce%b3%ce%b3%cf%81%ce%b1%cf%86%ce%b1-%cf%84%ce%bf%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T20:52:34+00:00"/>
    <meta property="og:title" content="Σκάνε εξελίξεις στις ΗΠΑ; – Έγγραφα του Στέιτ Ντιπάρτμεντ «μπλέκουν» Πομπέο &amp; Τζουλιάνι στο ουκρανικό σκάνδαλο"/>
    <meta property="og:description" content="Ο προσωπικός δικηγόρος του Ντόναλντ Τραμπ και ο υπουργός Εξωτερικών των ΗΠΑ Μάικ Πομπέο είχαν επαφές μεταξύ τους πριν από την αμφιλεγόμενη ανάκληση της Αμερικανίδας πρέσβειρας στο Κίεβο –μια απόφαση του Λευκού Οίκου που βρέθηκε στο επίκεντρο της έρευνας για την παραπομπή του προέδρου– όπως αποκαλύπτεται σε έγγραφα που δόθηκαν σήμερα στη δημοσιότητα."/>
  </head>
  <body>
    <article>
      <h1>Σκάνε εξελίξεις στις ΗΠΑ; – Έγγραφα του Στέιτ Ντιπάρτμεντ «μπλέκουν» Πομπέο &amp; Τζουλιάνι στο ουκρανικό σκάνδαλο</h1>
      <address>
        <time datetime="2019-11-23T20:52:34+00:00">23 Nov 2019, 20:52</time>
      </address>
      <p>Ο προσωπικός δικηγόρος του Ντόναλντ Τραμπ και ο υπουργός Εξωτερικών των ΗΠΑ Μάικ Πομπέο είχαν επαφές μεταξύ τους πριν από την αμφιλεγόμενη ανάκληση της Αμερικανίδας πρέσβειρας στο Κίεβο –μια απόφαση του Λευκού Οίκου που βρέθηκε στο επίκεντρο της έρευνας για την παραπομπή του προέδρου– όπως αποκαλύπτεται σε έγγραφα που δόθηκαν σήμερα στη δημοσιότητα.</p>
      <p>Τα επίσημα έγγραφα του Στέιτ Ντιπάρτμεντ δόθηκαν στη δημοσιότητα από τη μη κυβερνητική οργάνωση American Oversight, η οποία ιδρύθηκε με σκοπό να καταγγέλλει τα δεοντολογικά ατοπήματα της κυβέρνησης Τραμπ. Σύμφωνα με αυτά, ο Ρούντι Τζουλιάνι και ο Μάικ Πομπέο τηλεφωνήθηκαν στις 27 και τις 29 Μαρτίου. Μάλιστα το δεύτερο τηλεφώνημα έγινε κατόπιν αιτήματος του υπουργού Εξωτερικών, ο οποίος έχει προσπαθήσει μέχρι τώρα να κρατήσει αποστάσεις από το ουκρανικό σκάνδαλο.</p>
      <p>Η οργάνωση απέκτησε τα έγγραφα επικαλούμενη τον νόμο για τη διαφάνεια των κυβερνητικών υπηρεσιών. Μολονότι δεν διευκρινίζεται η διάρκεια των συνομιλιών που είχαν ο υπουργός με τον δικηγόρο του προέδρου, επιβεβαιώνεται ότι οι δύο άνδρες ήταν σε επαφή, περίπου έναν μήνα πριν από την ανάκληση της πρέσβειρας Μαρί Γιοβάνοβιτς. Η τελευταία, διπλωμάτης καριέρας επί 33 χρόνια και έχοντας αποκτήσει τη φήμη της ακέραιας, ανακλήθηκε από το Κίεβο κατ’ εντολή του Τραμπ.</p>
      <p>Σύμφωνα με τον Όστιν Έβερς, τον διευθυντή της μκο, δείχνουν τις επαφές μεταξύ του Ρούντι Τζουλιάνι, του Οβάλ Γραφείου και του Μάικ Πομπέο «προκειμένου να διευκολυνθεί η εκστρατεία δυσφήμισης της Αμερικανίδας πρέσβειρας».</p>
      <p>Ο Τζουλιάνι φέρεται ότι ασκούσε μια «παράλληλη διπλωματία» στην Ουκρανία, για να εξασφαλίσει ότι το Κίεβο θα ξεκινούσε έρευνα σε βάρος του πρώην αντιπροέδρου των ΗΠΑ Τζο Μπάιντεν, του πιθανού αντιπάλου του Τραμπ στις εκλογές του 2020. Οι Δημοκρατικοί κατηγορούν τον πρόεδρο ότι έβγαλε από τη μέση τη Γιοβάνοβιτς ώστε να αποκτήσουν ελεύθερο πεδίο οι συνεργάτες του για να ασκήσουν πιέσεις στην ουκρανική κυβέρνηση.</p>
      <p>Ο Πομπέο αρνείται οποιαδήποτε ανάμιξή του στην υπόθεση της Ουκρανίας. Ωστόσο, την περασμένη εβδομάδα ο πρεσβευτής των ΗΠΑ στην ΕΕ Γκόρντον Σόντλαντ στην κατάθεσή του στο Κογκρέσο υποστήριξε ότι ο πολιτικός προϊστάμενός του ήταν ενήμερος για τις αμερικανικές πιέσεις στην Ουκρανία.</p>
    </article>
  </body>
</html>