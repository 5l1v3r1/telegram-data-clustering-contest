<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/ukrajinka-yaroslava-maguchih-peremogla-v-nominaciji-zirka-yaka-shodit-u-svitoviy-legkiy-atletici-641973.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T20:06:27+00:00"/>
    <meta property="og:title" content="Українка Ярослава Магучих перемогла в номінації «Зірка, яка сходить» у світовій легкій атлетиці"/>
    <meta property="og:description" content="Наша 18-річна атлетка отримала чергове визнання"/>
  </head>
  <body>
    <article>
      <h1>Українка Ярослава Магучих перемогла в номінації «Зірка, яка сходить» у світовій легкій атлетиці</h1>
      <address>
        <time datetime="2019-11-23T20:06:27+00:00">23 Nov 2019, 20:06</time>
      </address>
      <h4>Наша 18-річна атлетка отримала чергове визнання</h4>
      <p>18-річна українська стрибунка у висоту Ярослава Магучих стала переможницею номінації «Зірка, яка сходить» у світовій легкій атлетиці.</p>
      <p>Це визнання вихованка Тетяни Степанової отримала сьогодні, 23 листопада, на церемонії World Athletics Awards у Монако. Українська легкоатлетка Ярослава Магучих ввійшла в п’ятірку фіналістів номінації «Висхідна зірка» 2019 року.</p>
      <figure>
        <img src="https://glavcom.ua/img/forall/users/110/11013/maguchikh6.jpg"/>
        <figcaption>Ярослава Магучих під час церемонії в Монако (фото - Philippe Fitte for World Athletics)</figcaption>
      </figure>
      <p>Суперницями Магучих були рекордсменка світу серед юніорок з бігу на 100 метрів з бар'єрами (12,71 с) Брітані Андерсон з Ямайки; лідер світового юніорського сезону в бігу на 1500 метрів (4.02,97), бронзова медалістка Африканських ігор, півфіналістка чемпіонату світу Лемле Гайле з Ефіопії; володарка найкращого результату в світі серед юніорок зі спортивної ходьби на 20 км (1:25.29), лідер юніорського світового сезону і рекордсменка Південної Америки серед юніорок зі спортивної ходьби на 10 км (43.04) Ґленда Морейон з Еквадору; рекордсменка світу серед юніорок з бігу на 100 метрів (10,75) і 200 метрів (22,17), чемпіонка NCAA в бігу на 100 метрів Шакаррі Річардсон з США.</p>
      <p>Нагадаємо, що Ярослава Магучих цьогоріч стала <a href="https://glavcom.ua/sport/news/17-richna-ukrajinka-stala-naymolodshoyu-atletkoyu-v-istoriji-yaka-pidkorila-visotu-dva-metri-605879.html">наймолодшою атлеткою в історії, яка подолала висоту два метри</a>. Вихованка Тетяни Степанової <a href="https://glavcom.ua/sport/news/17-richna-ukrajinska-atletka-stala-chempionkoyu-jevropi-611763.html">виграла чемпіонат Європи серед юніорів</a>, з юніорським світовим рекордом (2,04 м) <a href="https://glavcom.ua/sport/news/18-richna-yaroslava-maguchih-zi-svitovim-rekordom-prinesla-ukrajini-pershu-medal-chempionatu-svitu-z-legkoji-atletiki-629057.html">стала срібною призеркою дорослого чемпіонату світу</a>.</p>
      <p>Раніше Ярослава перемогла в номінації <a href="https://glavcom.ua/sport/news/ukrajinka-yaroslava-maguchih-viznana-naykrashchoyu-molodoyu-legkoatletkoyu-jevropi-635528.html">«Зірка, що сходить» серед європейських легкоатлетів</a> та отримала <a href="https://glavcom.ua/sport/news/ukrajinka-maguchih-otrimala-prestizhnu-jevropeysku-nagorodu-foto-635627.html">нагороду Петра Нуровскі як найкраща юна спортсменка Європи</a>.</p>
      <blockquote>
        <b> Читайте також: <a href="https://glavcom.ua/sport/publications/stribki-laskavi-kishki-i-kohannya-dushevne-intervyu-z-yunoyu-sportivnoyu-zirkoyu-yaroslavoyu-maguchih-632261.html">Стрибки, ласкаві кішки і кохання. Душевне інтерв’ю з юною спортивною зіркою Ярославою Магучих</a></b>
      </blockquote>
      <related>
        <a href="https://glavcom.ua/sport/news/rekordsmenka-svitu-maguchih-pidtrimala-basketbolniy-dnipro-foto-637513.html"/>
        <a href="https://glavcom.ua/sport/news/ukrajinska-rekordsmenka-maguchih-pretenduje-na-prestizhnu-mizhnarodnu-nagorodu-637612.html"/>
        <a href="https://glavcom.ua/sport/news/uchasnicyu-olimpiadi-2016-zasudili-za-transportuvannya-narkotikiv-637673.html"/>
      </related>
    </article>
  </body>
</html>