<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/23/u_syriyi_spalakhnuly_boyi_mizh_kurdamy_ta_tureckoyu_armiyeyu_za_misto_ayn_issa"/>
    <meta property="og:site_name" content="espreso.tv"/>
    <meta property="article:published_time" content="2019-11-23T20:13:00+00:00"/>
    <meta property="og:title" content="У Сирії спалахнули бої між курдами та турецькою армією за місто Айн-Ісса"/>
    <meta property="og:description" content="У Сирії курдські збройні формування намагаються зупинити наступ Туреччини на місто Айн-Ісса"/>
  </head>
  <body>
    <article>
      <h1>У Сирії спалахнули бої між курдами та турецькою армією за місто Айн-Ісса</h1>
      <address>
        <time datetime="2019-11-23T20:13:00+00:00">23 Nov 2019, 20:13</time>
      </address>
      <p>У Сирії курдські збройні формування намагаються зупинити наступ Туреччини на місто Айн-Ісса</p>
      <p>Про це повідомляє <a href="https://ua.interfax.com.ua/news/general/626429.html">"Інтерфакс-Україна"</a>.</p>
      <p>"Турецькі сили і численні їхні найманці вранці провели атаки із застосуванням танків і артилерії. Атаки проведені з різних напрямків з метою захопити Айн-Іссу. Угоду про припинення вогню ще раз було порушено ЗС Туреччини", - йдеться в повідомленні на сторінці курдсько-арабського альянсу Сирійські демократичні сили (СДС) у twitter.</p>
      <p>23 листопада ввечері в СДС повідомили, що зіткнення тривають біля міста на кількох напрямках поблизу автотраси М4.</p>
      <p>В угрупованні зазначають, що місто Айн-Ісса розташоване поза так званою "зоною безпеки", створюваної з ініціативи Туреччини на півночі Сирії. Тому, на думку СДС, курдські формування мають повне право перебувати в місті.</p>
      <p>У сирійській опозиції заявили, що бої тривають приблизно за 1 км від міста. Курди прагнуть зупинити просування їх противника до Айн-Ісси.</p>
      <p>Місто перебуває в прикордонній зоні, яку Туреччина прагне очистити від курдських воєнізованих формувань. Наразі між сторонами конфлікту формально діє режим припинення вогню.</p>
      <ul>
        <li>Нагадаємо, 11 листопада на північному сході Сирії, на підконтрольній турецьким військам території, внаслідок вибуху бомби <a href="https://espreso.tv/news/2019/11/11/u_syriyi_na_pidkontrolniy_turechchyni_terytoriyi_stavsya_vybukh_8_zagyblykh">загинули вісім людей</a>.</li>
      </ul>
    </article>
  </body>
</html>