<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/diosgyor/nb-i-idegenben-verte-az-ujpestet-a-feczko-mentes-dvtk-videok"/>
    <meta property="og:site_name" content="csakfoci.hu"/>
    <meta property="article:published_time" content="2019-11-23T20:35:40+00:00"/>
    <meta property="og:title" content="NB I: Idegenben verte az Újpestet a Feczkó-mentes DVTK – videók"/>
    <meta property="og:description" content="Eltiltását töltő vezetőedzőjét nélkülözve tudott kimagaslót nyújtani a Diósgyőr: a borsodiak komolyabb nehézségek nélkül győzték le idegenben az Újpestet."/>
  </head>
  <body>
    <article>
      <h1>NB I: Idegenben verte az Újpestet a Feczkó-mentes DVTK – videók</h1>
      <address><time datetime="2019-11-23T20:35:40+00:00">23 Nov 2019, 20:35</time> by <a rel="author">csakfoci.hu</a></address>
      <p>
        <b>
          <b>Eltiltását töltő vezetőedzőjét nélkülözve tudott kimagaslót nyújtani a Diósgyőr: a borsodiak komolyabb nehézségek nélkül győzték le idegenben az Újpestet.</b>
        </b>
      </p>
      <h3>Újpest – DVTK 0-2 (Márkvárt 24., Tabakovic 32.)</h3>
      <p>Előzetesen nehéz mérkőzésnek ígérkezett a fővárosi vendégszereplés a DVTK számára, hiszen nemcsak az eltiltott Feczkó Tamás, de Dusan Brkovic és Dejan Karan sem segíthette a pályán a diósgyőrieket, így kényszerből két szélső hátvéd került a védelem tengelyébe Tamás Márk és Polgár Kristóf személyében.</p>
      <p>Bár az első percekben érezhetően ingatag lábakon állt a vendégek hátsó alakzata, az idő múlásával egyre magabiztosabb játékot mutattak a vendégek, Onovo lövésére Prosser rögtön válaszolt. A 24. percben már az előnyt is magukénak tudhatták a vörös-fehérek: egy felívelés után Tabakovic fejelt okosan a földre, és bár Banai bravúrral védett, az üresen érkező <b>Márkvárt</b> ellen már ő is tehetetlen volt (0-1).</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F3410151812358887%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>Az Újpest jóformán fel sem ocsúdhatott, máris kettőre növelte az előnyét az ellenfél: a 32. percben Burekovicsot futotta le Shestakov, majd passzolt vissza <b>Tabakovics</b>hoz, aki a tizenhatos előteréből megszerezte első gólját diósgyőri színekben (0-2).</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F3207111752696994%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>A komoly hátrány tudatában a hazaiak is jobban igyekeztek, a 39. percben Zsótér kapufája révén közel is kerültek a szépítéshez.</p>
      <p>A félidőben változtatást eszközölt Nebojsa Vignjevic a lilák összeállításában: Koszta érkezett az első játékrészben elszigetelten futballozó Simon helyére. A Diósgyőr rendezett védelmét azonban így sem tudták megtörni, úgyhogy érkezett Szakály és Bjarnason is a 60. percben. A DVTK a mérkőzés végéhez közeledve igyekezett tördelni a játékot, kihasználva az újpestiekre nehezedő nyomást. Ez végül nyerő stratégiának is bizonyult, mert bár több lehetőség is adódott Koszta és Feczesin előtt, Danilovic kapuját egyikük sem tudta bevenni.</p>
      <p>Győzelmével a DVTK a 8. helyre ugrott, megelőzve a forduló előtt a borsodiak előtt álló Kisvárda-DVSC kettőst.</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/nb-i/nb-i-a-puskas-elvitte-a-harom-pontot-a-vidi-otthonabol-elre-allt-a-mezokovesd-eredmenyek"><pic src="http://www.csakfoci.hu/wp-content/uploads/2019/11/Fehervar_Puskas_Akademia-1280x640.jpg"/><br/></a><b><a href="http://www.csakfoci.hu/magyar-foci/nb-i/nb-i-a-puskas-elvitte-a-harom-pontot-a-vidi-otthonabol-elre-allt-a-mezokovesd-eredmenyek">NB I: A Puskás elvitte a három pontot a Vidi otthonából, élre állt a Mezőkövesd – eredmények, videók<br/></a></b>Négygólos mérkőzésen aratott győzelmet a Puskás Akadémia a MOL Fehérvár FC otthonában, így a Kaposvár elleni győzelmével a Mezőkövesd a tabella élére ugrott.</td>
        </tr>
      </table>
    </article>
  </body>
</html>