<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/berlusconi-dopo-la-caduta-a-zagabria-sta-bene-lo-dimettono-domani-e-gia-al-lavoro/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T20:57:18+00:00"/>
    <meta property="og:title" content="Berlusconi dopo la caduta a Zagabria “sta bene”: “Lo dimettono domani, è già al lavoro”"/>
    <meta property="og:description" content="Arrivano rassicurazioni sulle condizioni di Silvio Berlusconi, dopo la sua caduta a Zagabria e la contusione con ematoma. Oggi sono andati a trovarlo alla casa di cura La Madonnina di Milano i figli e la senatrice forzista Licia Ronzulli, che assicura: 'Il presidente Berlusconi esce domani. Sta bene, legge e continua a lavorare'."/>
  </head>
  <body>
    <article>
      <h1>Berlusconi dopo la caduta a Zagabria “sta bene”: “Lo dimettono domani, è già al lavoro”</h1>
      <h2>Arrivano rassicurazioni sulle condizioni di Silvio Berlusconi, dopo la sua caduta a Zagabria e la contusione con ematoma. Oggi sono andati a trovarlo alla casa di cura La Madonnina di Milano i figli e la senatrice forzista Licia Ronzulli, che assicura: “Il presidente Berlusconi esce domani. Sta bene, legge e continua a lavorare”.</h2>
      <address><time datetime="2019-11-23T20:57:18+00:00">23 Nov 2019, 20:57</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Dovrebbe essere dimesso domani il leader di Forza Italia, <b>Silvio Berlusconi</b>, dopo la <a href="https://www.fanpage.it/politica/berlusconi-cade-a-zagrabria-il-cav-e-ricoverato-a-milano/">caduta a Zagabria </a>che gli ha provocato una contusione con ematoma. A rassicurare sulle condizioni dell’ex presidente del Consiglio ci pensano i parenti e i colleghi di partito che sono andati a trovarlo alla casa di cura La Madonnina di Milano, dove Berlusconi è ricoverato. Oggi in vista c’era la senatrice di Forza Italia, Licia Ronzulli, che all’Adnkronos afferma: “<i>Tutto bene, il presidente Berlusconi esce domani</i>”. Ancora, per rassicurare sulle sue condizioni aggiunge: “<i>Il presidente sta bene, legge, continua a lavorare e oggi ha rilasciato un'intervista</i>”.</p>
      <p><b>Ronzulli ha raggiunto la casa di cura</b> in cui si trova Berlusconi nel pomeriggio, portando una custodia per abiti e una busta. Nel pomeriggio è arrivata alla clinica anche la figlia di Berlusconi, Barbara. Che, sempre all’Adnkronos, assicura: “<i>Tutto bene</i>”. Barbara è arrivata alla clinica con i suoi due figli. Nel pomeriggio sono arrivate anche le altre figlie di Berlusconi, Marina ed Eleonora. Un’altra rassicurazione arriva anche da Annamaria Bernini, capogruppo di Forza Italia al Senato. In occasione di una manifestazione forzista a Bologna, la Bernini ha riferito le parole di Berlusconi, che ha salutato la platea presente per l’occasione, in vista della campagna elettorale per le elezioni regionali che si terranno in Emilia Romagna a gennaio. “<i>Sto bene, non c’è nulla di rotto, un saluto a tutti”</i>, sono le parole pronunciate da Berlusconi e riportate da Bernini.</p>
      <p><b>Le dimissioni sono previste per domani</b>, così come fatto sapere anche dal fratello Paolo Berlusconi. “<i>Sì</i> – conferma – <i>lo dimettono domani. L’importante è che non ci siano state fratture, ne approfitta per riposare un po’</i>”. In un primo momento, infatti, si era parlato di una frattura del femore che, stando a quanto<a href="https://www.fanpage.it/politica/berlusconi-dopo-la-caduta-a-zagabria-abituato-agli-sgambetti-questa-e-solo-piccola-botta/"> dichiarato da Berlusconi</a> e dai suoi collaboratori e familiari, non ci sarebbe stata.</p>
    </article>
  </body>
</html>