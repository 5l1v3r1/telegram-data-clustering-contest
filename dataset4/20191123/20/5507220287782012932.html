<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188529/"/>
    <meta property="og:site_name" content="Janam TV"/>
    <meta property="article:published_time" content="2019-11-23T20:27:46+00:00"/>
    <meta property="og:title" content="യു.എ.ഇയിൽ വ്യാജ ഫോൺകോളുകളും സന്ദേശങ്ങളുമയച്ച് ബാങ്ക് അക്കൗണ്ടുകളിൽ നിന്ന് പണം തട്ടിയ 29 അംഗ സംഘം അറസ്റ്റിലായി."/>
    <meta property="og:description" content="അബുദാബി, ദുബായ്, അജ്‌മാൻ പോലീസ് സംയുക്തമായി നടത്തിയ അന്വേഷണത്തിലാണ് ഏഷ്യൻ വംശജരുടെ ഈ സംഘം പിടിയിലായത്. നാല് സംഘമായി തിരിച്ചാണ് ഇവർ തട്ടിപ്പ്"/>
  </head>
  <body>
    <article>
      <h1>യു.എ.ഇയിൽ വ്യാജ ഫോൺകോളുകളും സന്ദേശങ്ങളുമയച്ച് ബാങ്ക് അക്കൗണ്ടുകളിൽ നിന്ന് പണം തട്ടിയ 29 അംഗ സംഘം അറസ്റ്റിലായി.</h1>
      <address><time datetime="2019-11-23T20:27:46+00:00">23 Nov 2019, 20:27</time> by <a rel="author">Janam TV Web Desk</a></address>
      <p>അബുദാബി, ദുബായ്, അജ്‌മാൻ പോലീസ് സംയുക്തമായി നടത്തിയ അന്വേഷണത്തിലാണ് ഏഷ്യൻ വംശജരുടെ ഈ സംഘം പിടിയിലായത്. നാല് സംഘമായി തിരിച്ചാണ് ഇവർ തട്ടിപ്പ് നടത്തിയിരുന്നത്. ബാങ്ക് ഉദ്യോഗസ്ഥരെന്ന വ്യാജേന ജനങ്ങളെ ഫോണിൽ വിളിച്ച് ബാങ്ക് അക്കൗണ്ടുകൾ മരവിപ്പിക്കുന്നതായി ആദ്യം അറിയിക്കും. ഇതൊഴിവാക്കണമെങ്കിൽ ബാങ്കിംഗ് സംവിധാനത്തിൽ രേഖപ്പെടുത്താനായി കൃത്യമായ രേഖകൾ സമർപ്പിക്കാനും ആവശ്യപ്പെടും.</p>
      <p>ഈ രേഖകൾ കൈക്കലാക്കി അക്കൗണ്ടുകളിൽ നിന്ന് പണം തട്ടിയെടുക്കലാണ് ഇവർ പിന്തുടർന്ന് വന്ന രീതിയെന്ന് പോലീസ് അറിയിച്ചു. ഇതുമായി ബന്ധപ്പെട്ട് ലഭിച്ച നിരവധി പരാതികളുടെ അടിസ്ഥാനത്തിൽ പോലീസ് നടത്തിയ ഊർജിതമായ അന്വേഷണത്തിലാണ് പ്രതികളെ പിടികൂടാൻ കഴിഞ്ഞത്. ദുബായ്, അജ്‌മാൻ എന്നിവിടങ്ങളിലെ പലപല ഫ്ലാറ്റുകളിലായിരുന്നു ഇവരെന്ന് അബുദാബി പോലീസ് ക്രിമിനൽ ഇൻവെസ്റ്റിഗേഷൻ ഡയറക്ടർ ബ്രിഗേഡിയർ ജനറൽ ഇമ്രാൻ അഹമ്മദ് അൽ മസ്‌റോയ്‌ പറഞ്ഞു. 25 പേരെ അജ്മാനിൽ നിന്നും നാലുപേരെ ദുബായിൽ നിന്നുമാണ് അറസ്റ്റ് ചെയ്തത്.</p>
      <p>ഇത്തരം തട്ടിപ്പുകളെക്കുറിച്ച് ജനങ്ങൾ ബോധവാന്മാരായിരിക്കണമെന്ന് പോലീസ് അറിയിച്ചു. വ്യാജ കോളുകൾക്കോ, സന്ദേശങ്ങൾക്കോ മറുപടി നൽകരുത്. സ്വകാര്യ വിവരങ്ങൾ ബന്ധപ്പെട്ട അധികാരികളുമായി മാത്രം ആവശ്യമെങ്കിൽ പങ്ക് വെക്കുക. തട്ടിപ്പുകൾ ശ്രദ്ധയിൽപ്പെട്ടാൽ 800 2626എന്ന നമ്പറിൽ അറിയിക്കണമെന്നും പോലീസ് ആവശ്യപ്പെട്ടു.</p>
    </article>
  </body>
</html>