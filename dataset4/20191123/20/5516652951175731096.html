<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426386/oso-yparxoyn-anthrwpoi"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T20:55:01+00:00"/>
    <meta property="og:title" content="Όσο υπάρχουν άνθρωποι...!"/>
    <meta property="og:description" content="Συγκινητική και άκρως ανθρώπινη ήταν η ανταπόκριση που είχε ένα τόσο δα μικρό κειμενάκι που δημοσιεύτηκε στη “Ροδιακή” πριν από μερικές μέρες."/>
  </head>
  <body>
    <article>
      <h1>Όσο υπάρχουν άνθρωποι...!</h1>
      <address>
        <time datetime="2019-11-23T20:55:01+00:00">23 Nov 2019, 20:55</time>
      </address>
      <p>
        <b>Συγκινητική και άκρως ανθρώπινη ήταν η ανταπόκριση που είχε ένα τόσο δα μικρό κειμενάκι που δημοσιεύτηκε στη “Ροδιακή” πριν από μερικές μέρες.</b>
      </p>
      <p>Αφορούσε δύο οικογένειες συμπολιτών μας. Μια μάνα τριών παιδιών που βγήκε από βαρύ χειρουργείο και ζητούσε σπίτι για να στεγαστεί με τα παιδιά της και άλλη μια οικογένεια που ζητούσε σχολικά είδη για τα τέσσερα παιδάκια της.</p>
      <p>Ε, λοιπόν, η ανταπόκριση των συμπολιτών μας, ήταν πραγματικά απίστευτη. Η μεν γυναίκα βρήκε αμέσως σπίτι να ενοικιάσει και να στεγαστεί μαζί με τα παιδιά της, ενώ η οικογένεια με τα 4 παιδιά που μένει σε χωριό της δυτικής πλευράς του νησιού μας, βρήκε αμέσως (και σε αφθονία) όλα τα σχολικά είδη και τα ρούχα που έλειπαν από τα παιδιά.<br/>Δεκάδες και τα τηλέφωνα συμπαράστασης από γνωστούς και αγνώστους.</p>
      <p>Συμπαραστάτης στην περίπτωση αυτή ήταν η κ. Σοφία Μανιά που μέσα από τον Φιλανθρωπικό Σύλλογο όπου δραστηριοποιείται εδώ και πολλά χρόνια, έχει βοηθήσει και σε δεκάδες άλλες περιπτώσεις.</p>
      <p>Αυτές είναι οι ευχάριστες ειδήσεις μέσα στην καταχνιά και τις δυσκολίες των ημερών μας. Ότι δηλαδή, σε αυτή τη χώρα, αυτό τον τόπο και αυτό το νησί, υπάρχουν ακόμα άνθρωποι με ευαισθησίες οι οποίοι αθόρυβα τρέχουν και προσφέρουν από το υστέρημα ή το πλεόνασμά τους, εκεί που χρειάζεται.</p>
      <p>Α, και να μην το ξεχάσουμε. Οι δύο αυτοί άνθρωποι επικοινώνησαν με τη “ΡΟΔΙΑΚΗ” και αφού μας ευχαρίστησαν, ζήτησαν κυρίως να μεταφέρουμε και τις θερμές τους ευχαριστίες σε όλο τον κόσμο που τους αγκάλιασε.</p>
      <p>
        <b>Μιχ.Μ.</b>
      </p>
    </article>
  </body>
</html>