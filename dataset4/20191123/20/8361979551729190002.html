<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/rozsliduvannya-dzhuliani-kobolyev-bude-svidchiti-v-ssha-novini-ssha-50055327.html"/>
    <meta property="og:site_name" content="НВ"/>
    <meta property="article:published_time" content="2019-11-23T20:13:00+00:00"/>
    <meta property="og:title" content="Коболєв готовий свідчити у розслідуванні проти Джуліані - Time"/>
    <meta property="og:description" content="Голова правління НАК Нафтогаз Андрій Коболєв готовий свідчити у розслідуванні щодо фінансових махінацій адвоката президента Дональда Трампа Рудольфа Джуліані."/>
  </head>
  <body>
    <article>
      <h1>Коболєв готовий свідчити у розслідуванні проти Джуліані - Time</h1>
      <h2>Голова правління НАК Нафтогаз Андрій Коболєв готовий свідчити у розслідуванні щодо фінансових махінацій адвоката президента Дональда Трампа Рудольфа Джуліані.</h2>
      <address>
        <time datetime="2019-11-23T20:13:00+00:00">23 Nov 2019, 20:13</time>
      </address>
      <p>Про це Коболєв заявив у інтерв'ю <a href="https://time.com/5737518/ukraine-naftogaz-ceo-preparing-giuliani-probe-testimony/">Time</a>.</p>
      <p>«Дуже ймовірно, що мене запросять для надання показань у цій справі», — сказав він.</p>
      <p>Зазначається, що показання Коболєва можуть пролити світло на нещодавні заяви керівників енергетичних відомств США та України про те, що вихідці з СРСР Лев Парнас і Ігор Фруман намагалися використати свої зв’язки з Джуліані та адміністрацією Трампа для заміни керівництва Нафтогазу, яке чинило опір їхнім спробам укласти вигідну для них угоду в Україні.</p>
      <p>Водночас Коболєв відмовився коментувати що саме він планує розповісти про Джуліані чи Парнаса з Фруманом.</p>
      <p>«Я б не хотів випереджати мої показання», — сказав він Time.</p>
      <p>Раніше повідомлялось, що партнер адвоката Рудольфа Джуліані, <a href="https://nv.ua/ukr/world/geopolitics/parnas-rozpovist-pro-shokina-i-respublikanciv-novini-ukrajini-50055301.htmlhttps:/nv.ua/world/countries/impichment-trampa-lev-parnas-gotov-svidetelstvovat-v-kongresse-ssha-novosti-mira-50051609.html">виходець з СРСР Лев Парнас дасть публічні свідчення про зустрічі екс-генпрокурора України Віктора Шокіна</a> з представниками Республіканської партії США.</p>
      <p>Нагадаємо, Ігорю Фруману і Льву Парнасу <a href="https://nv.ua/ukr/world/countries/lev-parnas-i-igor-fruman-biznesmenam-visunuli-zvinuvachennya-50047402.html">раніше було висунуто обвинувачення в змові</a> з метою залучення коштів неназваного бізнесмена з Росії на фінансування виборчої кампанії президента США. Вони також тривалий час допомагали Джуліані зібрати компромат на опонента Трампа, кандидата в президенти від Демократичної партії Джо Байдена, чий син, Хантер Байден, був членом ради директорів української газової компанії Burisma.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/322/original/ffe7172c2f8e4abb60f9036a659914fb.png&amp;stamp=1&amp;q=85&amp;w=115"/>
      </figure>
      <p>Іван Яковина<br/>Справа Трампа тріщить по швах</p>
      <p>Після висування їм офіційних звинувачень Трамп публічно заявив, що не знає Парнаса і Фрумана.</p>
      <p>Однак, як з’ясували розслідувачі з CNN KFile, проаналізувавши фотографії публічних заходів, оприлюднених в соцмережах Facebook, Instagram і на інших онлайн-ресурсах, Трамп перетинався з Фруманом і Парнасом щонайменше 10 разів в період з березня 2014 року по грудень 2018 року.</p>
      <p>Читайте також:<br/><a href="https://nv.ua/ukr/world/countries/impichment-trampa-opublikovano-dokazi-zv-yazkiv-pompeo-i-dzhuliani-novini-svitu-50055268.html">&amp;nbspІмпічмент Трампа: опубліковано докази зв’язків Помпео і Джуліані</a></p>
      <p>10 жовтня 2019 року в США <a href="https://nv.ua/ukr/world/countries/igor-fruman-i-lev-parnas-u-ssha-zatrimali-blizkih-do-dzhuliani-biznesmeniv-novini-svitu-50047293.html">Парнаса і Фрумана заарештували</a>.</p>
    </article>
  </body>
</html>