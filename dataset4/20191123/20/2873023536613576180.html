<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220241_triplo-htypima-apo-giryoni-meta-tis-katastrofes-se-thaso-kai-halkidiki"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T20:33:48+00:00"/>
    <meta property="og:title" content="Τριπλό χτύπημα από «Γηρυόνη», μετά τις καταστροφές σε Θάσο και Χαλκιδική"/>
    <meta property="og:description" content="Προ των πυλών το νέο κύμα κακοκαιρίας με την ονομασία «Γηρυόνης», που από το απόγευμα της Κυριακής θα σαρώσει σχεδόν όλη τη χώρα."/>
  </head>
  <body>
    <article>
      <h1>Τριπλό χτύπημα από «Γηρυόνη», μετά τις καταστροφές σε Θάσο και Χαλκιδική</h1>
      <address><time datetime="2019-11-23T20:33:48+00:00">23 Nov 2019, 20:33</time> by <a rel="author">efsyn.gr</a></address>
      <p>Προ των πυλών το νέο κύμα κακοκαιρίας με την ονομασία «Γηρυόνης», που από το απόγευμα της Κυριακής θα σαρώσει σχεδόν όλη τη χώρα, ενώ στη Θάσο και στη Χαλκιδική μετρούν τις πληγές από τη σφοδρή νεροποντή, που άφησε πίσω της σοβαρές καταστροφές.</p>
      <p>Σύμφωνα με την μετεωρολογική υπηρεσία<u><a href="https://www.meteo.gr/"> meteo </a></u>του Εθνικού Αστεροσκοπείου, το νέο κύμα κακοκαιρίας<u><a href="https://www.efsyn.gr/node/220179"> θα εξελιχθεί σε τρεις φάσεις</a></u>, με ισχυρές βροχές, καταιγίδες και πολύ θυελλώδεις νοτιάδες, που θα διαρκέσουν έως την Τρίτη.</p>
      <h3>Οι τρεις φάσεις</h3>
      <p>1η φάση: Την Κυριακή 24/11, βροχές και σποραδικές καταιγίδες θα εκδηλώνονται κατά τόπους, στα ηπειρωτικά (εξαιρούνται η Ανατολική Μακεδονία και η Θράκη), φαινόμενα που τις απογευματινές ώρες θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p>2η φάση: Από αργά το βράδυ της Κυριακής 24/11 έως και τις απογευματινές ώρες της Δευτέρας 25/11, μέτωπο ισχυρότατων καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Στις περιοχές που θα επηρεαστούν, συμπεριλαμβάνονται ο νομός Αττικής και η πόλη της Αθήνας.</p>
      <p>3η φάση: Από τις βραδινές ώρες της Δευτέρας 25/11 έως και τις απογευματινές ώρες της Τρίτης 26/11 ένα τρίτο κύμα τοπικά ισχυρών βροχών και καταιγίδων θα επηρεάσει κυρίως τα νότια και ανατολικά ηπειρωτικά και θαλάσσια τμήματα της χώρας.</p>
      <h3>Αγριεύει ο καιρός τη νύχτα προς Δευτέρα</h3>
      <p>Νεφώσεις σε ολόκληρη σχεδόν τη χώρα, αρχικά με βροχές ή καταιγίδες τοπικού χαρακτήρα στο Ιόνιο και στα ηπειρωτικά, αναμένονται την Κυριακή. Τα φαινόμενα από τις απογευματινές ώρες θα ενταθούν τοπικά, ενώ σημαντική επιδείνωση του καιρού θα υπάρξει από αργά το βράδυ και από τα νοτιοδυτικά με ισχυρότατες βροχές και καταιγίδες.</p>
      <p>Αυξημένη πιθανότητα χαλαζοπτώσεων υπάρχει από το βράδυ για τα νοτιότερα τμήματα της χώρας. Πολύ θυελλώδεις άνεμοι θα επικρατήσουν από αργά το βράδυ στο Ιόνιο.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 16, στην Ήπειρο και στην Κεντρική Ελλάδα από 7 έως 18 βαθμούς, στη Δυτική και Νότια Ελλάδα από 10 έως 19, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, ενώ στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από ανατολικές διευθύνσεις με εντάσεις έως 5 μποφόρ, ενισχυόμενοι από τις απογευματινές ώρες στα 6 με 7 μποφόρ. Στο υπόλοιπο Αιγαίο οι άνεμοι θα πνέουν ανατολικοί έως νοτιοανατολικοί μέτριοι μέχρι ισχυροί 5 με 6 μποφόρ, με σημαντική ενίσχυση αργά το βράδυ σε θυελλώδεις 8 μποφόρ και τη νύχτα τοπικά πολύ θυελλώδεις 9 μποφόρ. Στο Ιόνιο οι άνεμοι θα πνέουν ανατολικοί έως νοτιοανατολικοί ισχυροί έως σχεδόν θυελλώδεις, 6 με 7 μποφόρ και από τις βραδινές ώρες θυελλώδεις έως πολύ θυελλώδεις 8 με 9 μποφόρ.</p>
      <p>Στην Αττική αναμένονται νεφώσεις με τοπικές βροχές και πιθανώς μεμονωμένες καταιγίδες από το απόγευμα. Τις νυκτερινές, ωστόσο, ώρες προς τη Δευτέρα, θα εκδηλωθούν ισχυρές καταιγίδες, οι οποίες θα συνοδευτούν από πολύ ενισχυμένους ανέμους και ενδεχομένως πρόσκαιρες χαλαζοπτώσεις. Οι άνεμοι θα πνέουν από ανατολικές διευθύνσεις με εντάσεις έως 5 μποφόρ και από αργά το βράδυ νοτιοανατολικοί σχεδόν θυελλώδεις έως θυελλώδεις 7 με 8 μποφόρ. Η θερμοκρασία θα κυμανθεί στην πόλη της Αθήνας από 12 έως 18 βαθμούς.</p>
      <p>Στη Θεσσαλονίκη αναμένονται νεφώσεις με τοπικές βροχές από αργά το απόγευμα και πιθανώς σποραδικές καταιγίδες. Οι άνεμοι θα πνέουν από ανατολικές διευθύνσεις ασθενείς έως μέτριοι, 3 με 5 μποφόρ. Η θερμοκρασία στο κέντρο της πόλης θα κυμανθεί από 9 έως 15 βαθμούς.</p>
      <h3>Μάχη για την αποκατάσταση των ζημιών</h3>
      <p>Εικόνες καταστροφής άφησε πίσω της η σφοδρή κακοκαιρία που έπληξε τη Θάσο και την Ολυμπιάδα Χαλκιδικής, καθώς και άλλες περιοχές της βορειανατολικής Ελλάδας.</p>
      <p>Σε ευρεία σύσκεψη που πραγματοποιήθηκε, το πρωί του Σαββάτου, στην Ολυμπιάδα υπογραμμίστηκε η ανάγκη να υπάρξει εγρήγορση και άμεσος σχεδιασμός ώστε να αποφευχθούν τα χειρότερα ενόψει του νέου κύματος κακοκαιρίας.</p>
      <p>Συνεργεία της Διεύθυνσης Πολιτικής Προστασίας της Περιφέρειας Κεντρικής Μακεδονίας και κλιμάκια της Πυροσβεστικής εργάζονται πυρετωδώς προκειμένου να αποκαταστήσουν τις ζημιές σε σπίτια και δρόμους από τη σφοδρή νεροποντή που χτύπησε τη Χαλκιδική, κυρίως την Ολυμπιάδα, το Γομάτι και τα Πλανά.</p>
      <p>Στη Θάσο, όπου τα προβλήματα εντοπίζονται κυρίως στο νότιο τμήμα του νησιού, βρέθηκε ο υπουργός Εθνικής Άμυνας, Ν. Παναγιωτόπουλος.</p>
      <p>Ο κ. Παναγιωτόπουλος έκανε επιτόπια αυτοψία σε πολλά σημεία του νησιού που επλήγησαν από τις ισχυρές και συνεχιζόμενες βροχοπτώσεις, υπογραμμίζοντας την ανάγκη λήψης άμεσων μέτρων τις επόμενες ώρες ώστε να μπορέσει η Θάσος να αντιμετωπίσει το νέο κύμα κακοκαιρίας που αναμένεται.</p>
      <p>«Κρίνεται επιβεβλημένη η ανάγκη», τόνισε ο υπουργός Εθνικής Άμυνας, «να απομακρυνθούν όλα τα φερτά υλικά ώστε να ελευθερωθούν οι κοίτες των χειμάρρων και των καναλιών προκειμένου να βρίσκουν διέξοδο τα νερά. Επίσης, πρέπει να αποκατασταθούν και οι γέφυρες σε πολλές σημεία οικισμών. Σε δεύτερη φάση επιβάλλεται να γίνει ο καλύτερος δυνατός σχεδιασμός για τη δημιουργία ενός ολοκληρωμένου συστήματος αντιπλημμυρικών έργων στο νησί. Δυστυχώς, θα πρέπει να μάθουμε να ζούμε με τα έκτακτα καιρικά φαινόμενα που πλέον είναι τακτικά και να μπορούμε να τα αντιμετωπίσουμε. Όλοι οι φορείς, τα φυσικά πρόσωπα, οι αιρετοί έχουν τη δική τους συνεισφορά στην αντιμετώπιση των προβλημάτων που δημιουργεί η κακοκαιρία αλλά και των λύσεων που επιβάλλεται να δοθούν».</p>
      <p>Στην πληγείσα Ολυμπιάδα μετέβη και κλιμάκιο του ΣΥΡΙΖΑ, αποτελούμενο από τη βουλευτή Χαλκιδικής Κυριακή Μάλαμα, την Αθηνά Παναγιώτου και τον Κώστα Γκοντίνο, στελέχη του ΣΥΡΙΖΑ και τον Περιφερειακό Σύμβουλο Κεντρικής Μακεδονίας Λάζαρο Τόσκα.</p>
      <p>Σε σχετική ανακοίνωση για την επίσκεψη, τονίζεται ότι «είναι απαραίτητο να προχωρήσει η αποκατάσταση των ζημιών με πλήρη χρηματοδότηση από την πολιτεία χωρίς γραφειοκρατικές καθυστερήσεις» και να ολοκληρωθούν «με διαφάνεια και ισοτιμία» οι διαδικασίες των έργων αποκατάστασης και υδραυλικής επάρκειας και ασφάλειας.</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/220179"/>
        <a href="https://www.efsyn.gr/ellada/koinonia/220166_trehoyn-gia-na-prolaboyn-ta-heirotera"/>
        <a href="https://www.efsyn.gr/ellada/koinonia/220141_agonas-dromoy-gia-tin-apokatastasi-ton-zimion"/>
        <a href="https://www.efsyn.gr/ellada/koinonia/219725_problimata-sti-zakyntho-apo-tin-kakokairia-megala-ypsi-brohis-sti-messinia"/>
        <a href="https://www.efsyn.gr/node/218503"/>
        <a href="https://www.efsyn.gr/ellada/koinonia/217470_entones-brohoptoseis-anamenontai-meta-mesimeri-stin-attiki"/>
      </related>
    </article>
  </body>
</html>