<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-sld-laczy-sie-z-wiosna-lewica-razem-poza-fuzja-czarzasty-co-,nId,3350799"/>
    <meta property="og:site_name" content="RMF24"/>
    <meta property="article:published_time" content="2019-11-23T20:47:01+00:00"/>
    <meta property="og:title" content="SLD łączy się z Wiosną, Lewica Razem poza fuzją. Czarzasty: &quot;Co będzie za rok, dwa - zobaczymy&quot;"/>
    <meta property="og:description" content="14 grudnia przyjęty zostanie nowy statut SLD, a po jego rejestracji przez sąd &quot;nastąpi zjazd lub kongres zjednoczeniowy&quot; Sojuszu i Wiosny Roberta Biedronia - ogłosił szef SLD Włodzimierz Czarzasty. Lewica Razem w tej politycznej fuzji nie weźmie udziału. &quot;I bardzo prosimy o niedoszukiwanie się w tym żadnego zła&quot; - podkreślił Czarzasty. &quot;Umawiamy się na wspólną pracę w klubie i jednego kandydata lub kandydatkę w wyborach prezydenckich oraz występowanie wspólnie w każdych wyborach&quot; - zaznaczył."/>
  </head>
  <body>
    <article>
      <h1>SLD łączy się z Wiosną, Lewica Razem poza fuzją. Czarzasty: "Co będzie za rok, dwa - zobaczymy"</h1>
      <address><time datetime="2019-11-23T20:47:01+00:00">23 Nov 2019, 20:47</time> by <a rel="author" href="https://www.rmf24.pl/tylko-w-rmf24/edyta-bienczak" target="_blank">Edyta Bieńczak</a></address>
      <p>
        <b>14 grudnia przyjęty zostanie nowy statut SLD, a po jego rejestracji przez sąd "nastąpi zjazd lub kongres zjednoczeniowy" Sojuszu i Wiosny Roberta Biedronia - ogłosił szef SLD Włodzimierz Czarzasty. Lewica Razem w tej politycznej fuzji nie weźmie udziału. "I bardzo prosimy o niedoszukiwanie się w tym żadnego zła" - podkreślił Czarzasty. "Umawiamy się na wspólną pracę w klubie i jednego kandydata lub kandydatkę w wyborach prezydenckich oraz występowanie wspólnie w każdych wyborach" - zaznaczył.</b>
      </p>
      <figure>
        <img src="https://i.iplsc.com/przewodniczacy-sld-wlodzimierz-czarzasty-podczas-konferencji/0009EPQDFCG8VPWE-C123-F4.jpg"/>
        <figcaption>Przewodniczący SLD Włodzimierz Czarzasty podczas konferencji prasowej w Gdańsku<cite>/ Adam Warżawa /PAP</cite></figcaption>
      </figure>
      <p>Czarzasty był w sobotę gościem obrad pomorskiego SLD, w czasie których wybrani zostali delegaci na konwencję Sojuszu 14 grudnia w Warszawie.</p>
      <p>"Dzisiaj zdecydowaliśmy - bez konfliktów, jednomyślnie, wspólnie, w dwie partie - o tym, że <b>delegaci z województwa pomorskiego</b> zaprezentują takie zdanie, że <b>są za połączeniem dwóch partii: Wiosny oraz Sojuszu Lewicy Demokratycznej</b> - i są za tym, żeby zrobić to na równych zasadach" - ogłosił lider SLD na konferencji prasowej.</p>
      <p>Zaznaczył przy tym, że Pomorskie jest <b>dziewiątym już województwem,</b> w którym działacze Sojuszu wyrazili podczas regionalnego zjazdu <b>poparcie dla pomysłu połączenia z Wiosną.</b></p>
      <p>Włodzimierz Czarzasty poinformował również, że podczas konwencji 14 grudnia przyjęty zostanie nowy statut jego partii.</p>
      <p>"A po rejestracji tego statutu <b>nastąpi zjazd lub kongres zjednoczeniowy obu partii"</b> - wyjaśnił.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-czy-czlonkowie-koalicji-obywatelskiej-popra-kandydata-po-na-%2CnId%2C3350550%3Fparametr%3Dembed_linki">Czy członkowie Koalicji Obywatelskiej poprą kandydata PO na prezydenta?</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-pierwsze-konsekwencje-wyroku-tsue-co-zrobi-kancelaria-sejmu%2CnId%2C3350683%3Fparametr%3Dembed_linki">Pierwsze konsekwencje wyroku TSUE. Co zrobi Kancelaria Sejmu?</a>
        </li>
      </ul>
      <h4>Lewica Razem "idzie inną drogą. Co będzie za rok, dwa - zobaczymy"</h4>
      <p><b>W tej politycznej fuzji nie będzie uczestniczyć trzecia partia lewicowego bloku,</b> który do wyborów parlamentarnych z 13 października poszedł pod szyldem Komitetu Wyborczego SLD: <b>Lewica Razem,</b> na której czele stoi Adrian Zandberg, świeżo upieczony poseł.</p>
      <p>"Nasz urok polega na tym, że jasno komunikujemy sytuację: <b>Lewica Razem nie będzie łączyła się z Wiosną i Sojuszem Lewicy Demokratycznej.</b> Zostało to wspólnie, na zasadach olbrzymiego szacunku wzajemnego, ustalone" - podkreślił na konferencji prasowej Czarzasty.</p>
      <p>"I bardzo <b>prosimy o niedoszukiwanie się w tym żadnego zła.</b> Jedna partia po prostu idzie inną drogą. Co będzie za rok, dwa - zobaczymy. Ale akceptujemy to. Umawiamy się na <b>wspólną pracę w klubie i jednego kandydata lub kandydatkę w wyborach prezydenckich oraz występowanie wspólnie w każdych wyborach"</b> - podsumował.</p>
      <h4>Na fundamencie Sojuszu, ale z nową nazwą. Kiedy? Luty bądź marzec</h4>
      <p>Jak informował kilka dni temu sekretarz generalny SLD Marcin Kulasek, <b>do połączenia SLD i Wiosny dojdzie na fundamencie Sojuszu, ale nazwa partii zostanie zmieniona.</b></p>
      <p>"W tej chwili pisany jest nowy statut partii, żeby wszystko było zgodnie z literą prawa. Musimy na podstawie organizacyjno-finansowej SLD zbudować nową formułę składającą się z dwóch partii - bo inaczej mogłoby się to źle skończyć w związku z uzyskaną subwencją wyborczą" - mówił 22 listopada.</p>
      <p>Jak przekazał, nowy statut musi zostać zarejestrowany przez Sąd Okręgowy w Warszawie, a kolejnym krokiem będzie <b>kongres założycielski, do którego może dojść wczesną wiosną.</b></p>
      <p>O podobnym terminie informował także sekretarz generalny Wiosny Krzysztof Gawkowski: jak stwierdził, <b>do połączenia obu ugrupowań może dojść w lutym bądź marcu.</b></p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ftylko-w-rmf24%2Frozmowa%2Fnews-morawiecki-o-szefie-nik-jezeli-raport-cba-bedzie-niekorzystn%2CnId%2C3350545%3Fparametr%3Dembed_linki">Morawiecki o szefie NIK: Jeżeli raport CBA będzie niekorzystny, być może zadzwonię do Banasia</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-morawiecki-o-anulowanym-glosowaniu-pani-marszalek-postapila-%2CnId%2C3350597%3Fparametr%3Dembed_linki">Morawiecki o anulowanym głosowaniu: Pani marszałek postąpiła w najbardziej właściwy sposób</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-arcelormittal-wygasza-wielki-piec-w-hucie-premier-w-rmf-fm-w%2CnId%2C3350614%3Fparametr%3Dembed_linki">ArcelorMittal wygasza wielki piec w hucie. Premier w RMF FM: Winna polityka klimatyczna UE</a>
        </li>
      </ul>
    </article>
  </body>
</html>