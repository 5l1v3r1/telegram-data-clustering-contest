<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301072/%D9%BE%DB%8C%D8%B4%D9%86%D9%87%D8%A7%D8%AF-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D8%B3%DB%8C-%D8%A7%D9%86-%D8%AC%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T20:54:49+00:00"/>
    <meta property="og:title" content="پیشنهاد کاهش قیمت سی ان جی"/>
    <meta property="og:description" content="یک کارشناس حوزه انرژی با اشاره به تغییر و تحولات اخیر در حوزه بنزین پیشنهاد داد که در این شرایط بهتر است دولت قیمت سی ان جی را کاهش دهد؛ چراکه ایران در این فرآورده نفتی هیچ وابستگی به خارج ندارد و با تشویق مالکان خودرو برای دوگانه‌سوز کردن خودروها می‌توان وضعیت فعلی را سروسامان داد."/>
  </head>
  <body>
    <article>
      <h1>پیشنهاد کاهش قیمت سی ان جی</h1>
      <address><time datetime="2019-11-23T20:54:49+00:00">23 Nov 2019, 20:54</time> by <a rel="author">فاطمه محمد نژاد</a></address>
      <p>یک کارشناس حوزه انرژی با اشاره به تغییر و تحولات اخیر در حوزه بنزین پیشنهاد داد که در این شرایط بهتر است دولت قیمت سی ان جی را کاهش دهد؛ چراکه ایران در این فرآورده نفتی هیچ وابستگی به خارج ندارد و با تشویق مالکان خودرو برای دوگانه‌سوز کردن خودروها می‌توان وضعیت فعلی را سروسامان داد.</p>
      <p>حسین آقایان در گفت‌وگو با ایسنا، با بیان این‌که در حال حاضر از ظرفیت سی ان جی در ایران به طور کامل استفاده نمی‌شود، اظهار کرد: این در حالی است که می‌توان با افزایش مصرف سی ان جی از روند مصرف فزاینده بنزین جلوگیری کرد.</p>
      <p>وی با اشاره به رشد مصرف بنزین در ایران گفت: رشد ۱۰ درصدی مصرف بنزین در ایران قابل کنترل نبود و اگر این شرایط ادامه پیدا می‌کرد، قطعا ایران جزو واردکنندگان بنزین قرار می‌گرفت که به نظر می‌رسد سهمیه‌بندی بنزین بتواند در جلوگیری از این مساله تاثیرگذار باشد.</p>
      <p>به گفته این کارشناس حوزه انرژی، در صورت ادامه روند قبلی مصرف، ایران باید سالانه ۱.۵ میلیارد دلار با قیمت‌های امروز بنزین وارد می‌کرد و این در شرایطی است که هیچ کشوری قادر به تامین این میزان بنزین نیست.</p>
      <p>آقایان با اشاره به تاثیر سهمیه‌بندی بنزین در میزان مصرف و قاچاق سوخت، اظهار کرد: در حال حاضر نمی‌توان در مورد این مساله اظهارنظر کرد و باید دید میزان مصرف و کنترل تا چه میزان خواهد بود، اما شاید بهتر بود که برای بنزین ۳۰۰۰ تومانی نیز سقف در نظر گرفته می شد تا میزان مصرف بیش از این مدیریت شود.</p>
      <p>به گزارش ایسنا، بر پایه طرح مدیریت مصرف سوخت، قیمت بنزین سهمیه‌بندی برای وسایل نقلیه لیتری ۱۵۰۰ تومان و قیمت آزاد آن لیتری ۳۰۰۰ تومان است. کنترل مصرف سوخت با توجه به میانگین بالای مصرف سوخت در ایران، افزایش توان صادرات، مبارزه با قاچاق سوخت و اختصاص منابع حاصل از مدیریت مصرف به مردم به ویژه اقشار ضعیف و کم‌درآمد به‌صورت مستقیم و نیز کاهش آلودگی هوا در کلانشهرها و شهرها  از جمله اهداف  اجرای این طرح اعلام شده است.</p>
      <p>هم اکنون ۲۴۷۲ جایگاه عرضه سی‌ان‌جی در سطح کشور فعال‌ است که از این تعداد ۲۳ جایگاه در استان تهران در حال خدمات‌رسانی است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090200719/%DA%86%D8%B1%D8%A7-%D8%A8%D8%B1%D8%AE%DB%8C-%D8%AC%D8%A7%DB%8C%DA%AF%D8%A7%D9%87-%D9%87%D8%A7%DB%8C-%D8%A8%D9%86%D8%B2%DB%8C%D9%86-%D9%87%D9%86%D9%88%D8%B2-%D8%B4%D9%84%D9%88%D8%BA-%D8%A7%D8%B3%D8%AA"/>
        <a href="https://www.isna.ir/news/98090100248/%D9%85%D8%AA%D9%82%D8%A7%D8%B6%DB%8C%D8%A7%D9%86-%DA%AF%D8%A7%D8%B2%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88%D9%87%D8%A7-%D8%A8%D8%AE%D9%88%D8%A7%D9%86%D9%86%D8%AF"/>
        <a href="https://www.isna.ir/news/98082717411/%D8%B1%D9%81%D8%AA%D8%A7%D8%B1-%D8%A8%D8%A7%D8%B2%D8%A7%D8%B1-%D8%AE%D9%88%D8%AF%D8%B1%D9%88-%D9%BE%D8%B3-%D8%A7%D8%B2-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86"/>
        <a href="https://www.isna.ir/news/98090201015/%D9%87%D8%B2%DB%8C%D9%86%D9%87-%D8%AF%D9%88%DA%AF%D8%A7%D9%86%D9%87-%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88-%DA%86%D9%82%D8%AF%D8%B1-%D8%A7%D8%B3%D8%AA"/>
      </related>
    </article>
  </body>
</html>