<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902144.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T20:30:00+00:00"/>
    <meta property="og:title" content="جهانگیری: دولت از عمق جان اعتراض و صدای مردم را می‌شنود/ چرا درباره طرح افزایش قیمت بنزین همه‌پرسی انجام نشد؟/ بازداشت پسر یکی از وزرای مستعفی دولت "/>
    <meta property="og:description" content="جهانگیری: دولت از عمق جان اعتراض و صدای مردم را می‌شنود"/>
  </head>
  <body>
    <article>
      <h1>جهانگیری: دولت از عمق جان اعتراض و صدای مردم را می‌شنود/ چرا درباره طرح افزایش قیمت بنزین همه‌پرسی انجام نشد؟/ بازداشت پسر یکی از وزرای مستعفی دولت </h1>
      <address>
        <time datetime="2019-11-23T20:30:00+00:00">23 Nov 2019, 20:30</time>
      </address>
      <p>هر روز اخبار مهمی در رسانه ها در حوزه های مختلف منتشر می شود. بعضاً این اخبار توسط خبرگزاری ها و رسانه ها مورد توجه قرار می گیرد و تحلیل می شود اما ممکن است برخی از اخبار چندان دیده نشود. الف در نظر دارد بسته خبری ویژه ای را منتشر نماید که اخبار مهم آن روز به صورت خلاصه جمع آوری شده و مخاطبان می توانند برای اطلاع کامل تر درباره آن موضوع به اصل خبر مراجعه کنند.</p>
      <p>
        <b>جهانگیری: دولت از عمق جان اعتراض و صدای مردم را می‌شنود</b>
      </p>
      <p>اسحاق جهانگیری، معاون اول رئیس جمهور در ستاد تنظیم بازار با اشاره به حساسیت و اهمیت جلسات ستاد تنظیم بازار، اظهار داشت: همه دستگاه‌ها باید از ستاد تنظیم بازار حمایت کنند تا مردم اطمینان یابند که از حقوق آن‌ها با جدیت حمایت می‌شود.</p>
      <p>جهانگیری گفت: به عنوان معاون اول رییس جمهوری خدمت ملت بزرگوار ایران عرض می‌کنم که همه تصمیمات دولت با نیّت تامین منافع مردم اتخاذ شده است و دولت از عمق جان اعتراض و صدای مردم را می‌شنود و برای آن احترام قائل است و تلاش خواهد کرد به آن چه مورد انتظار مردم است جامه عمل بپوشاند.</p>
      <p>معاون اول رییس جمهوری با اشاره به اینکه ممکن است در تصمیمات اشتباهی رخ داده باشد، توجه به مطالبات مردم را وظیفه دولت دانست و افزود: اگر احساس کنیم جایی در تصمیم گیری اشتباه کرده‌ایم حتماً اصلاح خواهیم کرد و همه ما وظیفه داریم که تلاش کنیم تا بخشی از آلام و دردهای مردم تسکین یابد و حتما در این راستا همه دوستان و فرزندان ملت در تمام دستگاه های مختلف در تلاش هستند تا به ملت بزرگ ایران خدمت کنند.</p>
      <p>
        <b>بیشتر بخوانید:</b>
      </p>
      <p>
        <a href="https://www.alef.ir/news/3980902076.html">
          <b>جهانگیری: به مداخله در مسائل داخلی پاسخ کوبنده می‌دهیم</b>
        </a>
      </p>
      <p>***</p>
      <p>
        <b>افروغ: نگاه امنیتی به اعتراضات مردمی غلط است</b>
      </p>
      <p>عماد افروغ، جامعه‌شناس به روزنامه ایران گفت: «نگاه و تحلیل امنیتی درباره یک حادثه و موقعیت اجتماعی ما را نه تنها به حقیقت نمی‌رساند بلکه باعث گمراه شدن می‌شود و خودش زمینه اتخاذ تصمیمات اشتباه است. من این را بگویم که خودم یک مقداری حتی نسبت به این تحلیل‌های امنیتی مشکوک هم هستم.</p>
      <p>به این معنا که هم اعتماد کامل به اطلاعات داده شده در این تحلیل‌ها ندارم و هم اینکه تأکید بیش از حد روی آن را طبیعی نمی‌دانم.  مسأله این است که یک اتفاق و رویداد اجتماعی قابل پیش‌بینی را که تمام نشانه‌های وقوع آن وجود داشته و مسبوق به سابقه هم بوده، نباید عطف به سوءاستفاده‌هایی که از آن می‌شود و  محدود به یک تحلیل امنیتی کرد.</p>
      <p>حتی سوءاستفاده‌های امنیتی هم که از یک اتفاق رخ می‌دهد تا زمانی که زمینه اجتماعی نداشته باشند اساساً امکان وقوع ندارند. یعنی تا فضای اعتراض و احساس خشم عمومی در جامعه نباشد، هیچ گروه متخاصمی نمی‌تواند از آن سوءاستفاده کند بنابراین یک زمینه‌ بسیار جدی در جامعه هست که گروه‌های معاند از آن سوءاستفاده کرده‌اند و بنابراین مسأله ما باید آن زمینه مستعد برای خشونت باشد نه سوءاستفاده‌ای که از آن شده. اغتشاشگران در شرایط عادی نمی‌توانند اغتشاش کنند.</p>
      <p>تحلیل امنیتی را باید به عنوان یک مسأله ثانویه دید که خودش معلول شرایطی است، نه یک پدیده اصلی و اولیه و علت موضوع. ما همین اتفاق را با شباهت‌های زیادی در سال 96 شاهد بودیم، در همان زمان بسیاری از ناظران با استناد به داده‌ها آمدند و گفتند که این یک پدیده اقتصادی-اجتماعی است نه امنیتی.</p>
      <p>اما اشتباه حاکمیت این بود که تمام مسأله را امنیتی دید و بعد هم روی تجمعات مردم علیه آن اتفاق مانور داد و موضوع را فیصله شده فرض کرد. در حالی که نه تنها اصل موضوع باقی ماند که آمارها و وضعیت مشهود نشان می‌دهد که از آن زمان شکاف‌های اجتماعی و بسترهای خشونت‌زا نه تنها به قوت خود باقی مانده‌اند بلکه رو به تزاید هم هستند.</p>
      <p>ما الان هم درخصوص مسائل اجتماعی و هم اقتصادی دچار یک نارضایتی رو به گسترش در جامعه هستیم. آمارهای مربوط به پیمایش‌های خود حاکمیت هم که قدری ما از آن اطلاع داریم، حکایت از همین موضوع دارد. مسأله دیگر این است که برخی از حس نارضایتی یا حس بی‌عدالتی سخن می‌گویند اما به نظر من این حس‌ها خودشان واقعیت دارند یعنی صرفاً حس و برداشت جامعه نیستند و برای آنها می‌توان نشانه‌های بسیار زیاد عینی در جای جای کشور پیدا کرد.</p>
      <p>بنابراین نارضایتی و بی‌عدالتی الان صرفاً در جامعه ما یک حس نیست، بلکه یک واقعیت است. وقتی دولت می‌گوید ما می‌خواهیم به 60 میلیون نفر ما به ازای پول بنزین را بدهیم یعنی این حس وضعیت بد اقتصادی نیست، واقعیت است.»</p>
      <p>***</p>
      <p>
        <b>چرا درباره طرح افزایش قیمت بنزین همه‌پرسی انجام نشد؟</b>
      </p>
      <p>ناصر ذاکری در شرق نوشت: «همه‌پرسي براي کشف نظر واقعي مردم درباره مسائل بسيار مهم و سرنوشت‌ساز کشور، به‌ويژه در مرحله تصويب و اجراي سياست‌هاي اجرائي پرحاشيه که به نوعي جراحي اقتصادي تلقي مي‌شوند، امکان سوءاستفاده فرصت‌طلبان را از بين مي‌برد.</p>
      <p>برای نمونه، وقتي دولت اجراي سياست افزايش قيمت بنزين را به نفع مردم تشخيص مي‌دهد، مي‌تواند به دليل آثار و تبعات گسترده آن، در قالب همه‌پرسي به مردم مراجعه کند. در اين صورت، مردم با شنيدن استدلال‌هاي کارشناسي دولتمردان و حاميان اين طرح، درک شرايط کشور و آثار آن در يک رأي‌گيري شفاف شرکت کرده و نظر مي‌دهند.</p>
      <p>وقتي نظر اکثريت گرفته شد، مي‌توان درباره اجراکردن يا نکردن يک برنامه تصميم‌گيري کرد و در اين صورت براي بدخواهان کشور هيچ‌گونه فرصتی براي موج‌سواري و بهره‌برداري از احساسات افراد فراهم نمي‌شود. به باور نگارنده، کشور ما در سال‌های گذشته بارها فرصت استفاده از ابزار همه‌پرسي و بهره‌مندشدن از آثار و برکات آن را از دست داده و ناخواسته موقعيت دشمنان کشور را براي گرفتن ماهي از آب گل‌آلود تقويت کرده است.</p>
      <p>اينک زمان آن فرا‌رسيده که با استفاده از اين ابزار مشروع، پايگاه مردمي ساختار حکمراني را به رخ آنان کشيده و به شهروندان اطمینان داد تمکين در مقابل خواست و اراده آزادانه ملت، برتر از هر مصلحتي است.»</p>
      <p>***</p>
      <p>
        <b>مردم اغتشاشات را محکوم می‌کنند اما از سیاست بنزینی را قبول ندارند</b>
      </p>
      <p>روزنامه جمهوری اسلامی نوشت: «حفاظت از نظام جمهوری اسلامی، تمامیت ارضی، استقلال و امنیت کشور، از اوجب واجبات است ولی ایجاد امنیت را نباید فقط در برخورد با ناامنی‌ها خلاصه کرد، بلکه قبل از آن باید عوامل ایجاد ناامنی‌ها شناسائی و ریشه‌کن شوند.</p>
      <p>در ناامنی‌های هفته آخر آبان، عامل پدید آمدن ناامنی تصمیم نادرستی بود که درباره دو‌نرخی‌کردن بنزین و گران کردن جهشی قیمت آن گرفته شد و البته زمان و چگونگی اعلام و اجرای آن. حضرات مسئولان نظام باید این واقعیت را بدانند که اکثریت قریب به‌ اتفاق مردم کشور همانطور که قبول دارند قیمت بنزین می‌بایست افزایش پیدا می‌کرد، در این نکته نیز اتفاق‌نظر دارند که تصمیم اتخاذ شده در این زمینه نادرست بوده است و زمان و چگونگی اجرای آن نادرست‌تر.</p>
      <p>حتی مردمی که این روزها در نقاط مختلف کشور در راه‌پیمائی‌ها شرکت می‌کنند تا آشوبگران و حامیان خارجی آنها را محکوم کنند، آنها هم متفقاً این تصمیم‌گیری را قبول ندارند. مردم از نظام و امنیت کشور دفاع می‌کنند نه از این تصمیم.</p>
      <p>آرامش این روزها مسئولان نظام را دچار این اشتباه نکند که مردم در مورد تصمیم بنزینی ما در اشتباه بودند و حالا که متوجه شده‌اند نه‌تنها حرفی ندارند بلکه برای تصحیح کردن اشتباه خودشان به صحنه آمده‌اند و راه‌پیمائی می‌کنند.</p>
      <p>مردم برای اصل نظام و امنیت کشور و جلوگیری از سوءاستفاده دشمنان اهمیت زیادی قائل هستند و آن را در اولویت قرار می‌دهند و همه چیز خود را فدای آن می‌کنند ولی این انتظار را هم دارند که مسئولان به اشتباه خود پی ببرند و درصدد تصحیح آن برآیند. مسئولان نظام بدانند که شجاعت پذیرش اشتباه و تصحیح و جبران بموقع آن، بزرگ‌ترین هنر مدیریتی است و ارزش کار آنها را بالا می‌برد.»</p>
      <p>***</p>
      <p>
        <b>حمایت معیشتی دولت ممکن است باعث تورم شود</b>
      </p>
      <p>مهدی تقوی، اقتصاددان درباره پیامدهای سیاست اقتصادی اخیری که در سطح کشور اِعمال شده است به «نامه‌نیوز» گفت: «در دوره ریاست‌جمهوری آقای احمدی‌نژاد پرداخت یارانه ۴۵هزار تومانی آغاز شد و ما همان‌ زمان هم گفتیم که پول نقدی به تمام مردم باعث بروز مشکلات عدیده اقتصادی می‌شود. باید یارانه‌هها تنها به اقشار کم‌درآمد پرداخت می‌شد؛ افرادی که واقعا از عهده تأمین مخارج زندگی خود ناتوان بودند و از ابتدا معلوم بود که این طرح با شکست مواجه می‌شود. به جای ارائه پول نقدی به تمام مردم باید در زیربناها کار می‌شد؛ یعنی آنکه باید در زیربناها کار می‌شد تا سطح زندگی مردم به صورت واقعی بالا برود و برای مثال جامعه عاری از بیکار می‌شد. اکنون هم دولت می‌خواهد با افزایش قیمت بنزین بازهم پول نقدی دست مردم بدهد که تردید نکنید جز تورم نتیجه دیگری نخواهد داشت».</p>
      <p>او همچنین در پاسخ به این موضوع که برخی می‌گویند بنزین باید به قیمت واقعی خود می‌رسید تصریح کرد: «کسانی که چنین سخنانی را بر زبان می‌آورند نادرست می‌گویند. بنزین یک کالای تورمی است یعنی وقتی گران می‌شود همه چیز گران می‌شود زیرا در تولید هم عامل حمل‌ونقل وجود دارد و بر قیمت نهایی یک کالا اثر می‌گذارد. اقتصاددان‌های دولت باید بنشینند و ارزیابی کنند که آیا سیاست‌های اقتصادی دولت درست است یا به دامنه مشکلات می‌افزاید؟»</p>
      <p>او در پایان افزود: «البته رد نمی‌کنم که بخشی از مشکلات اقتصادی افسارگسیخته فعلی نتیجه تحریم‌هایی است که از سوی کشور آمریکا اِعمال شد اما نمی‌توان نقش سیاست‌های دولت را نادیده گرفت. به نظر من اکنون وقت آن است که مجلس به موضوع بنزین ورود کند و ببیند که این طرح قابلیت ادامه دارد یا خیر؟»</p>
      <p>***</p>
      <p>
        <b>بازداشت پسر یکی از وزرای مستعفی دولت </b>
      </p>
      <p> یک منبع آگاه در قوه قضائیه در گفت و گو با باشگاه خبرنگاران جوان، خبر بازداشت پسر یکی از وزرای سابق که در دولت یازدهم و دوازدهم فعالیت داشت را تائید کرد.</p>
      <p>وی گفت: اتهام این فرد در ارتباط با مفاسد اقتصادی است.</p>
    </article>
  </body>
</html>