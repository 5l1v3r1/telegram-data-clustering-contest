<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159237_1010.html"/>
    <meta property="og:site_name" content="Novsport"/>
    <meta property="article:published_time" content="2019-11-23T20:05:00+00:00"/>
    <meta property="og:title" content="Драма в Правец и нова победа за Академик София"/>
    <meta property="og:description" content="Александър Милов поведе своите и завърши с 22 точки"/>
  </head>
  <body>
    <article>
      <h1>Драма в Правец и нова победа за Академик София</h1>
      <address><time datetime="2019-11-23T20:05:00+00:00">23 Nov 2019, 20:05</time> by <a rel="author">Пламен Димитров</a></address>
      <p>На голяма драма станаха свидетели феновете на баскетбола в Спортен комплекс Правец. Два пропуска от линията за наказателен удар на Димитър Маринчешки в последните две секунди попречиха на гостуващия Спартак Плевен да си тръгне с победата, въпреки че изоставаше през цялото време на мача.</p>
      <p> <br/>„Студентите“ записаха четвърта победа за сезона след 77:76. Домакините поведоха с 8:0 в първите минути на мача и до края на двубоя бяха напред в резултата, въпреки инфарктния завършек на срещата. Плевенчани започнаха своя щурм за обрат чак в последната част, която спечелиха с 21:11.<br/> <br/>Александър Милов се прояви като лидер на младия тим на Академик. Той поведе своите и завърши с 22 точки. Лъчезар Димитров изигра силен мач с 12 точки и 10 асистенции. С 11 точки се включи Цветомир Чернокожев, а 10 вкара Николай Николов.<br/> <br/>За плевенчани Маринчешки завърши със 17 точки и 12 борби, 15 добави Николай Маринов, с колкото завърши и Николай Титков.<br/> <br/>В следващия си мач Академик гостува в Бургас на Черноморец, а Спартак посреща шампиона Балкан.</p>
    </article>
  </body>
</html>