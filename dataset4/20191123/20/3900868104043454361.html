<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563011/poinikopoiisi-tis-lexis-katochi-gia-ta-katechomena-epidiwkei-o-prwthypoyrgos-toy-pseydokratoys"/>
    <meta property="og:site_name" content="NOOZ."/>
    <meta property="article:published_time" content="2019-11-23T20:25:00+00:00"/>
    <meta property="og:title" content="Ποινικοποίηση της λέξης «κατοχή» για τα Κατεχόμενα επιδιώκει ο πρωθυπουργός του ψευδοκράτους"/>
    <meta property="og:description" content="Εντολή στην επονομαζόμενη «εισαγγελία» να προχωρήσει σε νομικές ρυθμίσεις ώστε η αναφορά στην Τουρκία ως «κατοχική» να θεωρείται αδίκημα, έδωσε ο πρωθυπουργός του ψευδοκράτους, Ερσίν Τατάρ."/>
  </head>
  <body>
    <article>
      <h1>Ποινικοποίηση της λέξης «κατοχή» για τα Κατεχόμενα επιδιώκει ο πρωθυπουργός του ψευδοκράτους</h1>
      <address>
        <time datetime="2019-11-23T20:25:00+00:00">23 Nov 2019, 20:25</time>
      </address>
      <p>
        <b>Εντολή στην επονομαζόμενη «εισαγγελία» να προχωρήσει σε νομικές ρυθμίσεις ώστε η αναφορά στην Τουρκία ως «κατοχική» να θεωρείται αδίκημα, έδωσε ο πρωθυπουργός του ψευδοκράτους, Ερσίν Τατάρ.</b>
      </p>
      <p>Αυτό αποκαλύπτει η ιστοσελίδα Γκαζέτα Κίπρις, ενώ σύμφωνα με το Κυπριακό Πρακτορείο Ειδήσεων, η Αφρίκα διερωτάται εάν την εντολή που έδωσε ο κ. Τατάρ την πήρε από την τουρκική «πρεσβεία» στα κατεχόμενα.</p>
      <p>Ο Σενέρ Λεβέντ στην στήλη του στην Αφρίκα σήμερα δημοσιεύει τις επιστολές του πρώην «πρέσβη» της Τουρκίας στα κατεχόμενα, Ντεριά Κανμπάι με την οποία ζητεί την εκκίνηση νομικής διαδικασίας εναντίον της εφημερίδας για το πρωτοσέλιδο της 8ης Δεκεμβρίου 2017 που έγραφε για εισβολή της Τουρκίας στο Αφρίν και την απάντηση του «αστυνομικού διευθυντή».</p>
      <p>Ο κ. Τατάρ αναφέρθηκε στο θέμα της «νομικής ρύθμισης σε αναφορά στην κατοχή» κατά την συνάντηση που είχε τουρκική αντιπροσωπεία για θέματα παιδείας από το τουρκικό ΥΠΕΞ και υπαλλήλους του «προξενείου».</p>
      <p>Στο πλαίσιο της συνάντησης και ερωτηθείς σχετικά, ο Ερσίν Τατάρ είπε για το θέμα της αναφοράς στην Τουρκία ως κατοχική από μια εκπαιδευτική οργάνωση, ότι έδωσε εντολή στην «εισαγγελία» για να γίνουν νομικές ρυθμίσεις.</p>
      <p>Η Γκαζέτα Κίπρις επισημαίνει ότι ο «Μπαϊράκ» αναφέρθηκε στο περιστατικό χωρίς να γράψει την λέξη «εισβολή» αλλά ότι μια εκπαιδευτική οργάνωση χρησιμοποίησε βαριές εκφράσεις για την Τουρκία με τον Ερσίν Τατάρ να δηλώνει προς τους Τούρκους αξιωματούχους ότι τέτοιου είδους εκφράσεις δεν αντιπροσωπεύουν τους Τ/κ. «Δεν ξέρω από αντλούν αυτή τη δύναμη. Εμας δεν μας εκπροσωπούν. Αλλά σε κάθε χώρα υπάρχουν τέτοια άτομα. Προσπαθούμε να τους ενσωματώσουμε κι αυτούς στην δημοκρατία».</p>
      <p>Το θέμα, συμπλήρωσε, μπορεί να ρυθμιστεί μόνο νομικά.</p>
    </article>
  </body>
</html>