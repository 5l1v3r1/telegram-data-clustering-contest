<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549542.html/%D8%A8%D8%A7-%D8%A7%D8%B9%D9%84%D8%A7%D9%85-%DA%A9%D9%85%DB%8C%D8%AA%D9%87-%D8%A7%D9%86%D8%B6%D8%A8%D8%A7%D8%B7%DB%8C--%D8%A8%D8%A7%D8%B4%DA%AF%D8%A7%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%85%D9%84%D8%B2%D9%85-%D8%A8%D9%87-%D8%AC%D8%A8%D8%B1%D8%A7%D9%86-%D8%AE%D8%B3%D8%A7%D8%B1%D8%AA-%D8%B9%DA%A9%D8%A7%D8%B3-%D9%81%D8%A7%D8%B1%D8%B3-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T20:47:00+00:00"/>
    <meta property="og:title" content="با اعلام کمیته انضباطی؛ باشگاه پرسپولیس ملزم به جبران خسارت عکاس فارس شد"/>
    <meta property="og:description" content="کمیته انضباطی فدراسیون فوتبال باشگاه پرسپولیس را جریمه و ملزم به جبران خسارت عکاس خبرگزاری فارس شد."/>
  </head>
  <body>
    <article>
      <h1>با اعلام کمیته انضباطی؛ باشگاه پرسپولیس ملزم به جبران خسارت عکاس فارس شد</h1>
      <address>
        <time datetime="2019-11-23T20:47:00+00:00">23 Nov 2019, 20:47</time>
      </address>
      <p>کمیته انضباطی فدراسیون فوتبال باشگاه پرسپولیس را جریمه و ملزم به جبران خسارت عکاس خبرگزاری فارس شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ کمیته انضباطی رای خود را در خصوص شکایت مهدی زارع عکاس خبرگزاری فارس و روزنامه ورزشی علیه باشگاه پرسپولیس تهران به شرح زیر صادر کرد:</p>
      <p>شکایت مهدی زارع عکاس خبرگزاری فارس و روزنامه ورزشی علیه باشگاه پرسپولیس تهران مبنی بر ایراد خسارت به لپ تاپ مورد استفاده در ورزشگاه در حین پوشش خبری و تصویری بازی بین دو تیم سپید رود رشت و پرسپولیس با این توضیح که در دیدار بین دو تیم مذکور از هفته بیست و دوم لیگ برتر در تاریخ 25/12/97 که در شهر رشت برگزار گردیده پس از لغو پنالتی که به نفع تیم پرسپولیس اعلام گردیده بود از سوی داور و عصبانیت هواداران پرسپولیس اشیائی از جمله بطری آب و سنگ به سمت زمین مسابقه پرتاب که یکی از بطری ها ابتدا به صورت شاکی و سپس به مانیتور لپ تاپ اوبرخورد و باعث شکسته شدن مانیتور لپ تاپ که از نوع سونی بوده گردیده حال با توجه به مجموع اوراق و محتویات پرونده از جمله شکایت شاکی ، استشهادیه تنظیمی و ابرازی ، نظریه کارشناس رسمی دادگستری که علیرغم ابلاغ مصون از اعتراض باقیمانده و به موجب آن میزان خسارت وارده به لپ تاپ شاکی به میزان یکصد و شصت میلیون ریال برآورد گردیده تصاویر ارایه شده از لپ تاپ موضوع شکایت و سایر قراین و امارات موجود در پرونده تخلف انتسابی به باشگاه پرسپولیس که بر اساس بند 3 ماده 87 از مقررات انضباطی مسئولیت جبران خسارت وارده از سوی هواداران هر باشگاه را بر عهده آن باشگاه قرار داده محرز و مسلم تشخیص و بر همین اساس باشگاه پرسپولیس تهران مستند به مواد 85 ، 86 و 87 از مقررات انضباطی مصوب 1397 علاوه بر جبران خسارت شاکی به میزان یکصد و شصت میلیون ریال از بابت تخلف هواداران منتسب به این باشگاه بابت پرتاب اشیاء و ایراد خسارت نیز با رعایت ماده 93 از مقررات موصوف به پرداخت مبلغ 10 میلیون ریال جریمه نقدی محکوم می گردد.</p>
      <p>رأی صادره قابل اجرا و ظرف مدت یک هفته از حیث حکم جبران خسارت صادره قابل تجدیدنظر خواهی نزد کمیته استیناف بوده و از حیث جریمه نقدی قطعی می باشد.</p>
      <p>انتهای پیام/</p>
    </article>
  </body>
</html>