<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301066/%D8%A7%D8%B1%D8%B2%D8%B4-%D8%AA%D9%88%D9%84%DB%8C%D8%AF%D8%A7%D8%AA-%DA%A9%D8%B4%D8%A7%D9%88%D8%B1%D8%B2%DB%8C-%D9%84%D8%B1%D8%B3%D8%AA%D8%A7%D9%86-%DB%B6%DB%B0%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T20:44:41+00:00"/>
    <meta property="og:title" content="ارزش تولیدات کشاورزی لرستان ۶۰۰۰ میلیارد تومان است"/>
    <meta property="og:description" content="ایسنا/لرستان معاون برنامه‌ریزی و امور اقتصادی جهاد کشاورزی لرستان گفت:‌ نقش جهاد کشاورزی در تحقق «رونق تولید» کلیدی است."/>
  </head>
  <body>
    <article>
      <h1>ارزش تولیدات کشاورزی لرستان ۶۰۰۰ میلیارد تومان است</h1>
      <address><time datetime="2019-11-23T20:44:41+00:00">23 Nov 2019, 20:44</time> by <a rel="author">ساناز رباطی</a></address>
      <p>ایسنا/لرستان معاون برنامه‌ریزی و امور اقتصادی جهاد کشاورزی لرستان گفت:‌ نقش جهاد کشاورزی در تحقق «رونق تولید» کلیدی است.</p>
      <p>دکتر نامدار صیادی در گفت‌وگو با ایسنا اظهار کرد: بخش کشاورزی رکن اصلی تحقق رونق تولید در لرستان است که می‌تواند اقتصاد استان را تضمین کند.</p>
      <p>وی اضافه کرد: گواه این ادعا این ‌است که در سالجاری ارزش تولیدات کشاورزی لرستان ۶۰۰۰ میلیارد تومان است در حالی‌که ارزش کل تولیدات استان در ‌بخش گردشگری، خدمات، صنعت و ... ۱۱ هزار میلیارد است. ‌</p>
      <p>صیادی ادامه داد: درآمد بخش کشاورزی لرستان بین ۳۰ تا ۴۰ درصد درآمد استان در بخش‌های دیگری چون گردشگری، ‌خدمات و صنعت است. ‌</p>
      <p>معاون برنامه‌ریزی و امور اقتصادی جهاد کشاورزی لرستان افزود: خودکفایی در تولید محصولات کشاورزی همواره به عنوان یک راهبرد مهم مورد توجه جهاد کشاورزی ‌استان بوده اما این موضوع در سال رونق تولید اهمیت مضاعفی یافته است و همه امکانات بخش کشاورزی برای تحقق ‌این راهبرد بسیج خواهد شد. ‌</p>
      <p>وی خاطرنشان کرد: بخش کشاورزی در سال رونق تولید نه ‌تنها به دنبال پاسخگویی کامل به نیازهای غذایی استان و بخش‌هایی از کشور است، بلکه تلاش می‌کند با گسترش سطح ‌توانمندی‌های خود و استفاده حداکثری از ظرفیت‌های موجود، در بازارهای بین المللی حضوری فعال داشته باشد و نقش ‌موثری در توسعه اقتصادی کشور و لرستان ایفا کند. ‌</p>
      <p>صیادی گفت: نقش جهاد کشاورزی در تحقق «رونق تولید» کلیدی است.</p>
      <p>انتهای پیام</p>
    </article>
  </body>
</html>