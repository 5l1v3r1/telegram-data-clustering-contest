<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/amateurvoetbal-on-pakt-koppositie-weer-nederlaag-vvg/"/>
    <meta property="og:site_name" content="OOG"/>
    <meta property="article:published_time" content="2019-11-23T20:47:00+00:00"/>
    <meta property="og:title" content="Amateurvoetbal: ON pakt koppositie, weer nederlaag VVG"/>
    <meta property="og:description" content="Oranje Nassau heeft de koppositie gegrepen in de eerste klasse E op zaterdag door in Drachten met 2-1 te winnen van Drachtster Boys. Rode lantaarndrager VV Groningen verloor weer. PKC'83 zit ook in de"/>
  </head>
  <body>
    <article>
      <h1>Amateurvoetbal: ON pakt koppositie, weer nederlaag VVG</h1>
      <address><time datetime="2019-11-23T20:47:00+00:00">23 Nov 2019, 20:47</time> by <a rel="author">Andor Heij</a></address>
      <p>
        <b>Oranje Nassau heeft de koppositie gegrepen in de eerste klasse E op zaterdag door in Drachten met 2-1 te winnen van Drachtster Boys. Rode lantaarndrager VV Groningen verloor weer. PKC’83 zit ook in de zorgen ondanks een 2-2 gelijkspel (verslag zie elders op deze site).</b>
      </p>
      <p>Rick Wiersma was de gevierde man bij Oranje Nassau. In de 90e minuut werd hij gevloerd en schoot zelf de strafschop raak: 2-1. Wiersma had voor rust al de paal geraakt. Josha Ottens zette ON na de pauze op voorsprong. Drachtster Boys kwam op gelijke hoogte door oud ON speler Ard Veenhof. Na de winnende van ON schoot Drachtster Boys in blessuretijd nog een keer op de paal.</p>
      <p>VV Groningen verloor in Damwoude met 5-1 van Broekster Boys dat een plek hoger stond. Jasper Ludema scoorde voor VVG. VVG blijft stijf laatste met slechts twee punten uit negen wedstrijden.</p>
      <p>In de tweede klasse J verloor Gorecht in Haren de topper tegen DZOH. Het werd 5-2 voor de Drenten. The Knickerbockers verloor in en tegen Bedum met 3-1. Gorecht is derde en TKB tiende.</p>
      <p>In de derde klasse C is de serie van de zaterdagafdeling van Be Quick 1887 opvallend. Ook de negende wedstrijd werd gewonnen. HFC’15 uit Hoogkerk werd met 5-0 geklopt. Doordat concurrent Groen Geel punten verspeelde, 0-0 tegen Zuidlaren, is het verschil inmiddels negen punten. Nummer drie, Helpman, verpletterde Stadspark met 9-1.</p>
      <related>
        <a href="https://www.oogtv.nl/2019/11/zorgen-over-blessures-en-lage-klassering-bij-pkc83/"/>
      </related>
    </article>
  </body>
</html>