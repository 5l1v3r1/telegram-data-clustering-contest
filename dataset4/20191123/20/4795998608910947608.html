<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/arastirma-twitter-i-aktif-kullananlar-instagram-kullanicilarina-gore-daha-yaratici,849403"/>
    <meta property="og:site_name" content="T24"/>
    <meta property="article:published_time" content="2019-11-23T20:28:00+00:00"/>
    <meta property="og:title" content="Araştırma: Twitter'ı aktif kullananlar Instagram kullanıcılarına göre daha yaratıcı"/>
    <meta property="og:description" content="Sosyal medya kullanımının yeni düşünce ve projeleri desteklemek için yararlı olabileceği de tespit edildi"/>
  </head>
  <body>
    <article>
      <h1>Araştırma: Twitter'ı aktif kullananlar Instagram kullanıcılarına göre daha yaratıcı</h1>
      <h2>Sosyal medya kullanımının yeni düşünce ve projeleri desteklemek için yararlı olabileceği de tespit edildi</h2>
      <address>
        <time datetime="2019-11-23T20:28:00+00:00">23 Nov 2019, 20:28</time>
      </address>
      <p>ABD'de sosyal medya kullanıcıları arasında yapılan bilimsel araştırmada Twitter'ı aktif kullananların Instagram kullanıcılarına göre daha yaratıcı olduğu tespit edildi.<br/>Euronews'in haberine göre, ABD'nin New York eyaletinde bulunan SUNY Buffalo State Üniversitesi'nden Selçuk Acar, Michelle Neumayer ve Cynthia Burnett sosyal medyanın kişinin yaratıcılık özellikleri üzerinde etkisi olup olmadığını araştırdı. 40 farklı ülkeden 407 sosyal medya kullanıcısının katıldığı araştırmada sosyal medyayı aktif kullanan kişilerin daha yaratıcı oldukları ortaya çıktı. Özellikle Twitter'ı aktif şekilde kullanıp paylaşım yapan kişilerin daha yaratıcı oldukları tespit edildi.<br/>"<a href="https://onlinelibrary.wiley.com/doi/abs/10.1002/jocb.432">Sosyal Medya Kullanımı ve Yaratıcılık: Düşüncel Davranış ve Yaratıcı Aktivitenin Etkileri Araştırmak</a>" başlıklı bilimsel makale, alanın önde gelen dergilerinden Journal of Creative Behavior'de (Yaratıcı Davranış Dergisi) yayımlandı.<br/>Bilim insanları araştırma sonucunda şu çıkarımı yaptı:<br/>Sosyal medyayı aktif kullananlar sosyal medyayı pasif kullananlara göre daha yaratıcı. Aktif kullanmak paylaşım yapmak gibi katılımcı eylemleri içerirken pasif kullanım okumak ve izlemek gibi faaliyetleri kapsıyor.</p>
      <h3>Sosyal medyanın hangi amaçla kullanıldığı yaratıcılık seviyesinde etkili</h3>
      <p>İkinci bulgu ise yaratıcılık, kullanılan sosyal medya platformuna göre değişiyor. Twitter'ı aktif kullananlar Instagram kullanıcılarına göre daha yaratıcı.<br/>Sosyal medyanın hangi amaçla kullanıldığı da yaratıcılık seviyesinde etkili. Buna göre sosyal medyayı düşünce açıklamak, tartışmak için bilgi derlemek, eğitim ve öğrenme amacıyla kulanan kişilerde düşünsel davranış ve yaratıcılık faaliyeti daha yüksek çıktı. Araştırma, sosyal medya kullanımının yaratıcılık için olumsuz bir etkiye yol açmadığını ve hatta yeni düşünce ve projeleri desteklemek için yararlı bile olacağını tespit etti.</p>
    </article>
  </body>
</html>