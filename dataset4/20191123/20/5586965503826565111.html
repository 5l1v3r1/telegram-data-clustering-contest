<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/politia-din-dolj-sesizata-dupa-ce-presedintele-unei-sectii-de-vot-a-plecat-cu-stampila-acasa-18609998"/>
    <meta property="og:site_name" content="Gândul"/>
    <meta property="article:published_time" content="2019-11-23T20:23:17+00:00"/>
    <meta property="og:title" content="Poliţia din Dolj, sesizată după ce preşedintele unei secţii de vot a plecat cu ştampila acasă"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Poliţia din Dolj, sesizată după ce preşedintele unei secţii de vot a plecat cu ştampila acasă</h1>
      <h2>PSD Dolj a cerut, sâmbătă, Biroului Electoral de Circumscripţie înlocuirea preşedintelui unei secţii de votare pentru că acesta ar fi plecat acasă cu ştampila de control a secţiei. Social-democraţii au sesizat şi IPJ Dolj în acest caz.</h2>
      <address><time datetime="2019-11-23T20:23:17+00:00">23 Nov 2019, 20:23</time> by <a rel="author" href="https://www.gandul.info/autor/luiza-paraschivu" target="_blank">Luiza Paraschivu</a></address>
      <p>PSD Dolj a reclamat faptul că preşedintele secţiei de votare nr. 444, amenajată în comuna Pleşoi, a plecat acasă cu ştampila de control a secţiei.</p>
      <p>„Vă rog să aveţi în vedere faptul că, după ce domnul preşedinte a preluat de la Craiova buletinele de vot şi materialele necesare desfăşurării procesului electoral şi le-a dus la secţia de votare nr. 444, acesta nu a lăsat ştampila de control a secţiei de votare la sediul secţiei, aşa cum prevede în mod expres legea, ci a plecat cu ea la domiciliul său. (...) Potrivit articolului 43, alineatul 4 din Legea 370/2004 pentru alegerea Preşedintelui Românie, la plecare, preşedintele biroului electoral al secţiei de votare sigilează intrarea în localul de vot prin aplicarea ştampilei de control pe o bandă de hârtie. Este interzisă părăsirea localului de vot cu ştampila de control, ştampile cu menţiunea «VOTAT», buletine de vot sau liste electorale”, se arată în sesizarea depusă de PSD Dolj la Biroul Electoral Judeţean.</p>
      <p>O reclamaţie a fost depusă de social-democraţii şi la Poliţie.</p>
      <p>„Poliţiştii doljeni au fost sesizaţi cu privire la faptul că preşedintele unei secţii de votare din Pleşoi ar fi plecat acasă cu ştampila de control care, conform legii, trebuia lăsată în incinta secţiei de votare. Aceste aspecte au fost aduse şi la cunoştinţa BEJ Dolj, competent, potrivit legii, cu efectuarea de verificări şi de măsuri legale” , a declarat Cosmin Grădinaru, purtătorul de cuvânt al IPJ Dolj.</p>
    </article>
  </body>
</html>