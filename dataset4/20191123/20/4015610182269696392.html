<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815851"/>
    <meta property="og:site_name" content="Sportal.bg"/>
    <meta property="article:published_time" content="2019-11-23T20:33:00+00:00"/>
    <meta property="og:title" content="Драматична победа за А1 Академик срещу Спартак"/>
    <meta property="og:description" content="На истинска драма станаха свидетели любителите на баскетбола в Спортен комплекс Правец. Два пропуска от линията за наказателен удар на Димитър ..."/>
  </head>
  <body>
    <article>
      <h1>Драматична победа за А1 Академик срещу Спартак</h1>
      <address><time datetime="2019-11-23T20:33:00+00:00">23 Nov 2019, 20:33</time> by <a rel="author">SPORTAL.BG</a></address>
      <p>На истинска драма станаха свидетели любителите на баскетбола в Спортен комплекс Правец. Два пропуска от линията за наказателен удар на Димитър Маринчешки в последните две секунди попречиха на гостуващия Спартак Плевен да си тръгне с победата, въпреки че изоставаше през цялото времетраене на мача. „Студентите“ записаха четвърта победа за сезона след 77:76. <br/><br/>Домакините поведоха с 8:0 в първите минути на мача и до края на двубоя бяха напред в резултата, въпреки инфарктния завършек на срещата. Плевенчани започнаха своя щурм за обрат чак в последната част, която спечелиха с 21:11. Александър Милов се прояви като лидер на младия тим на А1 Академик. Той поведе своите и завърши с 22 точки. Лъчезар Димитров изигра силен мач с 12 точки и 10 асистенции. С 11 точки се включи Цветомир Чернокожев, а 10 вкара Николай Николов. За плевенчани Маринчешки завърши със 17 точки и 12 борби, 15 добави Николай Маринов, с колкото завърши и Николай Титков. <br/><br/>В следващия си мач А1 Академик гостува в Бургас на Черноморец, а Спартак посреща шампиона Балкан.</p>
    </article>
  </body>
</html>