<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/erdogan-gyilkosait-probaljak-megallitani-kurdok-sziriaban"/>
    <meta property="og:site_name" content="Paraméter"/>
    <meta property="article:published_time" content="2019-11-23T20:19:00+00:00"/>
    <meta property="og:title" content="Erdogan gyilkosait próbálják megállítani a kurdok Szíriában"/>
    <meta property="og:description" content="Kurd harcosok szombaton heves összecsapásokba bocsátkoztak Szíria északi részén, hogy feltartóztassák törökbarát lázadó erők Ain-Ísza város ellen indított támadását - jelentette az Emberi Jogok Szíriai Megfigyelőközpontja (OSDH)."/>
  </head>
  <body>
    <article>
      <h1>Erdogan gyilkosait próbálják megállítani a kurdok Szíriában</h1>
      <h2>Kurd harcosok szombaton heves összecsapásokba bocsátkoztak Szíria északi részén, hogy feltartóztassák törökbarát lázadó erők Ain-Ísza város ellen indított támadását - jelentette az Emberi Jogok Szíriai Megfigyelőközpontja (OSDH).</h2>
      <address>
        <time datetime="2019-11-23T20:19:00+00:00">23 Nov 2019, 20:19</time>
      </address>
      <p>A kurd vezetésű, Szíriai Demokratikus Erők (SDF) nevű koalíció a Twitteren számolt be róla, hogy páncélos és tüzérségi támadás indult a kurdok számára stratégiai jelentőségű "Ain-Ísza elfoglalására". A laza arab-kurd koalíciót alkotó SDF, amelynek katonai bázisai és közigazgatási hivatalai vannak a Tell-Abjadtól mintegy 40 kilométerre délre lévő Ain-Íszában, "megpróbálja feltartóztatni a török erők és szíriai csatlósaik előrenyomulását" a város irányába - számolt be róla a szíriai polgárháború fejleményeit nyomon követő, nagy-britanniai központú emigráns csoport, az OSDH.</p>
      <p>A törökbarát lázadók, akik a török tüzérség és az Ankara által biztosított felfegyverzett drónok támogatásával támadnak, mindössze egy kilométerre vannak Ain-Íszától - mondta el Rámi Abder-Rahmán, az OSDH igazgatója a francia hírügynökségnek. Az elmúlt héten szórványos összecsapások voltak a szemben álló felek között, s az észak-szíriai offenzívát folytató török erők újabb tucatnyi települést foglaltak el az októberben kötött tűzszüneti megállapodások ellenére.</p>
      <p>A török hadsereg és helyi arab szövetségese, a Szíriai Nemzeti Hadsereg (SNA) nevű lázadócsoport október 9-én indított offenzívát Északkelet-Szíriában a régiót ellenőrző kurd milícia, a YPG ellen, napokkal azután, hogy Donald Trump amerikai elnök elrendelte az amerikai katonák kivonását a térségből. Az október 17-én született török-amerikai és az október 22-én aláírt török-orosz tűzszüneti megállapodás értelmében a YPG-nek ki kellett vonulnia a török határ melletti 30 kilométeres sávból. Azóta alábbhagytak a török műveletek, bár Ankara kifogásolta, hogy a YPG csak részben hajtotta végre az általa követelt csapatkivonásokat, és fenntartotta magának a jogot az észak-szíriai hadműveletek folytatására.</p>
      <p>MTI</p>
    </article>
  </body>
</html>