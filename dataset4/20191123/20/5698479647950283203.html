<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/23/tens-of-thousands-protest-across-france-against-domestic-violence"/>
    <meta property="og:site_name" content="euronews"/>
    <meta property="article:published_time" content="2019-11-23T20:15:23+00:00"/>
    <meta property="og:title" content="تظاهرات ده‌ها هزار فرانسوی در اعتراض به خشونت علیه زنان"/>
    <meta property="og:description" content="آمار زنانی که در فرانسه بر اثر خشونت خانگی کشته می‌شوند از اغلب کشورهای اروپای غربی بیشتر است. از ابتدای سال جاری میلادی تاکنون دستکم ۱۱۶ زن به دست شریک زندگی فعلی یا سابق خود کشته شده‌اند."/>
  </head>
  <body>
    <article>
      <h1>تظاهرات ده‌ها هزار فرانسوی در اعتراض به خشونت علیه زنان</h1>
      <address><time datetime="2019-11-23T20:15:23+00:00">23 Nov 2019, 20:15</time> by <a rel="author">یورونیوز فارسی </a></address>
      <p>ده‌ها هزار نفر روز شنبه در سراسر فرانسه در اعتراض به خشونت علیه زنان تظاهرات کردند.</p>
      <p>راهپیمایی روز شنبه به دعوت گروه فمینیستی «همه ما زنان» برگزار شد. به گفته مسئولان این گروه در مجموع ۱۵۰ هزار نفر در شهرهای مختلف فرانسه در راهپیمایی اعتراض به خشونت علیه زنان شرکت کردند.</p>
      <p>این گروه که برای شرکت در ۳۰ راهپیمایی در سراسر فرانسه فراخوان داده بود از تظاهرات روز شنبه به عنوان «بزرگترین راهپیمایی علیه خشونت در تاریخ فرانسه» نام برده است.</p>
      <p>تعدادی از اطرافیان زنانی که قربانی خشونت فیزیکی و جنسی شده بودند در صف نخست تظاهرات پاریس حضور داشتند. آنها عکس‌هایی از زنان قربانی خشونت را در دست گرفته بودند.</p>
      <p>دولت فرانسه قرار است روز دوشنبه رشته اقدامات خود برای مقابله با خشونت علیه زنان را اعلام کند.</p>
      <p>گروه «همه ما زنان» دولت فرانسه را به کم توجهی به معضل خشونت علیه زنان متهم می‌کند. این گروه فمینیستی خواستار اختصاص سالانه یک میلیارد یورو به تلاش‌ها برای مقابله با خشونت علیه زنان شده است. این در حالی است که آمارهای دولتی نشان می‌دهد که این رقم هم اکنون ۳۶۱.۵ میلیون یورو است.</p>
      <p>آمار زنانی که در فرانسه بر اثر خشونت خانگی کشته می‌شوند از اغلب کشورهای اروپای غربی بیشتر است. از ابتدای سال جاری میلادی تاکنون دستکم ۱۱۶ زن به دست شریک زندگی فعلی یا سابق خود کشته شده‌اند.</p>
      <p>بنا به آمار وزارت کشور فرانسه در سال ۲۰۱۸ میلادی ۱۲۱ زن در فرانسه جان خود را به دلیل خشونت خانگی از دست دادند.</p>
      <p>نزدیک به ۷۰ گروه، حزب، اتحادیه کارگری و سازمان غیردولتی از تظاهرات روز شنبه حمایت کرده بودند.</p>
    </article>
  </body>
</html>