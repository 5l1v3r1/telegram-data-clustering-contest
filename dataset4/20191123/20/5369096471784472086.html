<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/lifewitness/778122/min-kanis-lathos-5-typi-andra-pou-prepi-na-apofygis-sta-20/"/>
    <meta property="og:site_name" content="to10.gr"/>
    <meta property="article:published_time" content="2019-11-23T20:21:37+00:00"/>
    <meta property="og:title" content="Μην κάνεις το λάθος: Οι 5 τύποι άνδρα που πρέπει να αποφύγεις στα 20"/>
    <meta property="og:description" content="Μπορεί να μην έχεις την απαραίτητη εμπειρία και να ξεδιαλέξεις το σκάρτο πράγμα από το καλό, εμείς όμως θα σε βοηθήσουν για να μην πιαστείς... αδιάβαστη."/>
  </head>
  <body>
    <article>
      <h1>Μην κάνεις το λάθος: Οι 5 τύποι άνδρα που πρέπει να αποφύγεις στα 20</h1>
      <h2>Μπορεί να μην έχεις την απαραίτητη εμπειρία και να ξεδιαλέξεις το σκάρτο πράγμα από το καλό, εμείς όμως θα σε βοηθήσουν για να μην πιαστείς... αδιάβαστη.</h2>
      <address><time datetime="2019-11-23T20:21:37+00:00">23 Nov 2019, 20:21</time> by <a rel="author">to10.gr</a></address>
      <p>Στη δεκαετία των 20 είσαι αρκετά μεγάλη ώστε να κάνεις μία σχετικά σοβαρή σχέση αλλά είσαι και αρκετά μικρή ώστε να σε πιάσουν κορόιδο. Ή να πιαστείς μόνη σου, επειδή δεν είναι απαραίτητο ότι αυτοί που πρέπει να αποφύγεις έχουν και κακές προθέσεις· απλώς είναι ακατάλληλοι.</p>
      <p>
        <b>Τον Κολλητό</b>
      </p>
      <p>
        <a href="https://www.to10.gr/basket/777724/chreose-tin-omospondia-50-000-e-gia-venzini/">
          <i>Χρέωσε την Ομοσπονδία 50.000 € για βενζίνη!</i>
        </a>
      </p>
      <p>Ξεκινάμε δυνατά με την πιο «ελαφριά» περίπτωση των αντρών που πρέπει να αποφύγεις. Πρόκειται για τον τύπο αυτόν που βάζει πάντα τους φίλους του σε προτεραιότητα. Και εύλογα θα σκεφτείς ότι αυτό είναι ένα θετικό χαρακτηριστικό ανθρώπου· τι καλύτερο από το να βάζει τους φίλους του ψηλά; Με μία δεύτερη και πιο ψύχραιμη σκέψη, θα καταλάβεις για ποιον τύπο μιλάμε. Εκείνον που θα υπερηφανευτεί με την πρώτη ευκαιρία για τον στρατό και τους φίλους που γνώρισε –λες και είναι κατόρθωμα- και θα σου τρίψει ιστορίες στη μούρη τις οποίες δεν ενδιαφέρεσαι καθόλου να μάθεις. Αυτόν τον τύπο που ακόμα κι αν είσαι μαζί του, θα σε παρατήσει επειδή τον κάλεσαν οι κολλητοί για μπύρα. Αυτόν που όταν είστε μαζί, θα υποκρίνεται τον γλυκούλη με τις ευαισθησίες και όταν είναι μπροστά οι φίλοι του, θα μετατρέπεται σε αντικείμενο έρευνας ανθρωπολόγων. Συχνά ο Κολλητός, έχει και πολλούς κολλητούς, θα το καταλάβεις από τη συχνότητα με την οποία λέει την λέξη «κολλητός» και από τον αριθμό των αντρών που αποκαλεί κολλητούς.</p>
      <p>Θα είναι ποτέ κατάλληλος; -Ίσως όταν περάσει τα τριάντα, τότε που οι «κολλητοί» θα έχουν παντρευτεί.</p>
      <p>
        <b>Τον Μαμάκια</b>
      </p>
      <p>Θα γνωρίζεις την κλασική περίπτωση Μαμάκια, αυτό που ίσως να μην ξέρεις είναι το πώς θα αναγνωρίσεις τον Μαμάκια. Ο Μαμάκιας δεν ξέρει να βράζει μακαρόνια, δοκίμασε να τον βάλεις να φτιάξει μακαρόνια και θα τα ρίξει σε νερό που δεν έχει βράσει. Αν μένει μόνος (σπάνιο φαινόμενο Μαμάκια), πιθανόν να μην έχει πλυντήριο ή να μην ξέρει πώς ακριβώς δουλεύει. Άλλη μία προφανής ένδειξη είναι η συχνότητα με την οποία μιλάει στο τηλέφωνο με τη μητέρα του. Απόφυγέ τον, κι αυτόν και τη μάνα του.</p>
      <p>Θα είναι ποτέ κατάλληλος; -Δε θέλουμε να σου το χαλάσουμε, αλλά μάλλον αυτό δε θα συμβεί ποτέ.</p>
      <p>
        <b>Τον Πρόσφατα Χωρισμένο</b>
      </p>
      <p>Η αλήθεια είναι ότι τον Πρόσφατα Χωρισμένο τύπο δεν μπορείς να τον κατηγορήσεις –οι περισσότεροι χωρισμένοι άνθρωποι έτσι αντιδρούν. Μπορείς όμως να τον αποφύγεις.</p>
      <p>Κοίταξε να δεις τι συμβαίνει με τον πρόσφατα χωρισμένο: κατά 90% είναι στεναχωρημένος και σε πολλές περιπτώσεις πληγωμένος. Λόγω της πρόσφατης σχέσης του, τη μία στιγμή μπορεί να τον δεις να φέρεται σαν να είναι το αγόρι σου και την άλλη να είναι απόμακρος. Και εσένα σε πιάνει ο εγωισμός σου –όχι άδικα- και πεισμώνεις ακόμη περισσότερο να τον κάνεις δικό σου. Δυστυχώς όμως είσαι το ριμπάουντ του. Μην ψάχνεις με τις ώρες τι θα φορέσεις όταν γνωρίσεις τους φίλους του, δεν έχει καμία σημασία.</p>
      <p>Θα είναι ποτέ κατάλληλος; -Ναι, όταν ξεπεράσει τον χωρισμό.</p>
      <p>
        <b>Τον Για πάντα Εργένη</b>
      </p>
      <p>Οι συστάσεις είναι περιττές για κάποιον που δεν έχει κάνει σοβαρή σχέση ποτέ. Ξέρεις πολύ καλά για ποιον τύπο μιλάμε κι αν κάνεις την ανήξερη τότε κρύβεσαι πίσω από το δάχτυλό σου, σαν την Πέγκι στο «Κωνσταντίνου και Ελένης». Ξέρεις πολύ καλά πότε κάποιος είναι Μάνθος Φουστάνος. Δεν σου το έκρυψε και ποτέ. Κατά βάση, βρίσκεστε σπίτι του για σεξ, επικοινωνεί όποτε γουστάρει και εσύ τον δέχεσαι. Ίσως και να πάσχεις από αυτό το σύνδρομο που επιμένεις ότι είσαι η εκλεκτή η οποία θα τον αλλάξει. Κάποιος πρέπει να σε ενημερώσει –και θα πάρουμε εμείς το βάρος αυτής της ευθύνης- ότι αν δεν τον εμπνέεις εσύ από την αρχή να ξεπεράσει το φόβο δέσμευσης ή αν δεν προσπαθήσει μόνος του να τον ξεπεράσει, δε θα συμβεί που να χτυπιέσαι στο πάτωμα.</p>
      <p>Θα είναι ποτέ κατάλληλος; -Άγνωσται αι βουλαί του Εργένη.</p>
      <p>
        <b>Τον Παπαρολόγο-Γύπα</b>
      </p>
      <p>Αυτό που συμβαίνει με τον Παπαρολόγο-Γύπα είναι το εξής: ξέρει ότι είναι ψιλο-απαίσιος (όχι απαραίτητα εμφανισιακά) και ότι είναι λιγάκι δύσκολο να «σταυρώσει» γκόμενα. Οπότε ξέρεις τι κάνει; Επίκληση στο συναίσθημα. Σου λέει συνέχεια τι όμορφη που είσαι, πόσο κλικ του έχεις κάνει, πόσο ανυπομονεί να σε –ξανα-δεί, ενώ μπορεί να μην ξέρει καν ακόμη το επώνυμό σου. Φύγε μακριά από αυτόν τον τύπο. Είναι από αυτούς που όταν δεν είναι υποψήφια θηράματά του μπροστά λέει: «Η γυναίκα το θέλει το παραμύθι της». Διακτινίσου.</p>
      <p>Θα είναι ποτέ κατάλληλος; -Ίσως αν τον πιάσει στα δίχτυα της μία γυπαετίνα.</p>
      <p>Πηγή: in2life.gr</p>
      <p>
        <b>
          <a href="https://www.to10.gr/lifewitness/778122/min-kanis-lathos-5-typi-andra-pou-prepi-na-apofygis-sta-20/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>