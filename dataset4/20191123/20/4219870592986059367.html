<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/reportaze/aktuelno.293.html:831990-Novi-ruski-beton-je-devet-puta-jaci-od-tradicionalnog-Stize-nam-revolucija-u-gradjevinarstvu"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T20:45:00+00:00"/>
    <meta property="og:title" content="Novi ruski beton je devet puta jači od tradicionalnog: Stiže nam revolucija u građevinarstvu?"/>
    <meta property="og:description" content="Naučnici su razvili novi, fleksibilniji oblik betona"/>
  </head>
  <body>
    <article>
      <h1>Novi ruski beton je devet puta jači od tradicionalnog: Stiže nam revolucija u građevinarstvu?</h1>
      <address><time datetime="2019-11-23T20:45:00+00:00">23 Nov 2019, 20:45</time> by <a rel="author">Novosti Online</a></address>
      <p>
        <b>Naučnici su razvili novi, fleksibilniji oblik betona</b>
      </p>
      <p>Novi beton je čak do devet puta otporniji na pucanje od tradicionalnog, a od njega se razlikuje 40 odsto.</p>
      <p>Naučnici su razvili novi, fleksibilniji oblik betona koji bi mogao doprineti da zgrade i građevine širom sveta budu jače i sigurnije, prenosi portal „Ekspres“ pisanje „Nju atlasa“. Tajna je u mešavini, gde su naučnici zamenili 40 odsto cementnog veziva bogatim, ekološki prihvatljivim materijalima koji povećavaju „davanje“ i čine beton istovremeno elastičnijim i čvršćim.</p>
      <p>Svaki beton se izrađuje kombinovanjem agregata (šljunka, drobljenog kamena ili drugih čvrstih materijala) s cementom (prah pomešan s vodom s ciljem stvaranja paste).</p>
      <p>
        <b>ZA SVE SU ZASLUŽNI RIMLjANI</b>
      </p>
      <p>Cement predstavlja svakodnevnu stvar u modernom svetu, ali njegov izum u starom Rimu utro je put hiljadama godina tehnološkog napretka. Rimljani su stvorili najraniji poznati beton kad su mešali cement i zatim dodavali šljunak i vulkanski pepeo da bi ga ojačali.</p>
      <p>Beton je neizmerno koristan, posebno kad se izliva oko okvira čeličnog kaveza, poznatog kao armatura. Korišćenje čelične armature ne čini beton samo jačim, već i nešto fleksibilnijim.</p>
      <related>
        <a href="http://www.novosti.rs/vesti/naslovna/ekonomija/aktuelno.239.html:824527-Gradjevina-gura-privredni-rast"/>
      </related>
      <p>Ali postoje i glavni nedostaci upotrebe betona ojačanog čelikom, uključujući i jednostavnu manu izlivanja oko gvožđa — bilo koja vrsta vlage ili supstanci lako se lepi za pukotine i spojeve, koje mogu da sadrže bakterije i druge agense koji uzrokuju slabljenje betona vremenom.</p>
      <p>
        <b>KAD SE JEDNOM POJAVI PRVA PUKOTINA — TU POČINjU PROBLEMI</b>
      </p>
      <p>Upravo odlaganje nastanka te prve pukotine bio je cilj naučnika iz Centra za vojne studije na ruskom Federalnom univerzitetu na Dalekom istoku, a njihova nova mešavina je šest do devet puta otpornija na pucanje od tradicionalnog betona.</p>
      <p>Osim toga, beton ima veliki „ekološki otisak“, ne samo zbog procesa stvaranja cementa, već i od otpadnog betona koji se akumulira tokom vremena. Zbog toga su stručnjaci davno preporučili manje korišćenje cementa.</p>
      <p>Upravo takav je novi ruski beton — ne upotrebljava samo čisti cement kao vezivo. Umesto toga, otprilike 40 odsto cementa zamenjeno je vezivom sačinjenim od ljuski riže, otpada drobljenog vapnenca i silikatnog peska.</p>
      <p>Pepeo od rižine ljuske već se dugo istražuje zbog moguće primene u industriji, dok je silika mineral čija je kristalna forma kvarc, prirodni „pesak“.</p>
      <p>Obnavljanje otpada iz kamenoloma, poput vapnenca i mermerne prašine, može umanjiti uticaj na okolinu, ali i povećati čvrstoću vlakana betona.</p>
      <p>Ova zamena daje pločicama betona nešto gumenije kvalitete, omogućujući im da se skupljaju i da se vraćaju kad se izlože udarcima, umesto da puknu.</p>
      <p>
        <b>IDEALNO ZA MOSTOVE</b>
      </p>
      <p>Osim toga, novi beton se sâm „zapečati“ kad se izlije, što znači da bi mogao biti vrlo prikladan za izgradnju podzemnih građevina poput bunkera.</p>
      <p>Nije jasno da li je beton s 40 odsto manje cementa pogodan za izgradnju velikih razmera. Građevinari već imaju mnogo vrsta armatura koje treba uzeti u obzir u različitim klimama, jer temperatura i vlaga igraju ulogu u načinu na koji armatura i beton stare odvojeno i zajedno.</p>
      <p>Fleksibilniji beton mogao bi biti izvrsna alternativa za izgradnju mostova, gde je potrebno savijanje, ali zadržavanje oblika. Naučnici su takođe naveli potencijal izgradnje bunkera i drugih sigurnih vojnih i vladinih objekata.</p>
      <p>(rs.sputniknews.com)</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/ekonomija/aktuelno.239.html:742920-Gradjevina-puni-kasu"/>
        <a href="http://www.novosti.rs/vesti/naslovna/ekonomija/aktuelno.239.html:678377-Dajte-dobre-plate-pa-ce-biti-i-majstora"/>
        <a href="http://www.novosti.rs/vesti/naslovna/ekonomija/aktuelno.239.html:651082-Mihajlovic-Radovi-na-pruzi-ka-Budimpesti-pocinju-u-maju"/>
        <a href="http://www.novosti.rs/vesti/naslovna/drustvo/aktuelno.290.html:645696-Kod-gazde-nema-prekovremeno"/>
        <a href="http://www.novosti.rs/vesti/naslovna/ekonomija/aktuelno.239.html:642721-Mihajlovic-9777-miliona-evra-za-poslove-na-kojima-ce-raditi-domace-firme"/>
      </related>
    </article>
  </body>
</html>