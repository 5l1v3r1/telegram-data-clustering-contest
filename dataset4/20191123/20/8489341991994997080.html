<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806894/%D9%88%D8%B3%D8%AA%D9%87%D8%A7%D9%85-%DB%B2-%E2%80%93%DB%B3-%D8%AA%D8%A7%D8%AA%D9%86%D9%87%D8%A7%D9%85-%D8%A8%D8%A7%D8%B2%DA%AF%D8%B4%D8%AA-%D9%BE%D8%B1%D9%87%DB%8C%D8%AC%D8%A7%D9%86-%D9%85%D9%88%D8%B1%DB%8C%D9%86%DB%8C%D9%88"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T20:01:00+00:00"/>
    <meta property="og:title" content="لیگ انگلیس؛ وستهام ۲ –۳ تاتنهام؛ بازگشت پرهیجان مورینیو"/>
    <meta property="og:description" content="ژوزه مورینیو امروز در اولین حضور خود روی نیمکت تاتنهام، با نتیجه ۳-۲ مقابل وستهام به پیروزی رسید."/>
  </head>
  <body>
    <article>
      <h1>لیگ انگلیس؛ وستهام ۲ –۳ تاتنهام؛ بازگشت پرهیجان مورینیو</h1>
      <h2>ژوزه مورینیو امروز در اولین حضور خود روی نیمکت تاتنهام، با نتیجه ۳-۲ مقابل وستهام به پیروزی رسید.</h2>
      <address>
        <time datetime="2019-11-23T20:01:00+00:00">23 Nov 2019, 20:01</time>
      </address>
      <p>به گزارش گروه ورزشی <a href="https://snn.ir/">خبرگزاری دانشجو</a>، دو تیم وستهام و تاتنهام امروز از سری مسابقات هفته سیزدهم لیگ برتر انگلیس به مصاف یکدیگر رفتند. بازی امروز به دلیل اولین حضور ژوزه مورینیو روی نیمکت تاتنهام، از اهمیت و جذابیت بالایی برخوردار بود. این سرمربی پرتغالی در اولین حضورش روی نیمکت تاتنهام یک پیروزی ارزشمند به دست آورد و با نتیجه 3-2 مقابل وستهام به پیروزی رسید.</p>
      <p>بازی در ابتدا کاملا متعادل دنبال می شد اما رفته رفته تاتنهام تسلط بیشتری پیدا کرد و در دقیقه 36 پاس دله آلی، سون هیونگ مین را در یک موقعیت عالی قرار داد و این ستاره کره ای نیز با یک حرکت فوق العاده و در مصافی تک به تک گل اول تیمش را به ثمر رساند.</p>
      <p>در ادامه بازی نیز تاتنهام به عملکرد هجومی خود ادامه داد و در دقیقه 43 توسط لوکاس مورا و با پاس زیبای سون هیونگ مین به گل دوم خود دست یافت. نکته جالب درباره این گل به حرکت کم نظیر دله آلی بر می گردد؛ جایی که این ستاره انگلیسی با یک حرکت استثنایی مانع از خروج توپ از خط طولی شد و همان توپ نیز در نهایت به گل دوم تاتنهام انجامید.</p>
      <p>بازی در نیمه اول با نتیجه 2-0 به پایان رسید. در نیمه دوم نیز تاتنهام به عملکرد خوب خود ادامه داد و در همان دقایق ابتدایی به گل سوم رسید. سرژ اوریه روی یک حرکت خوب از جناح راست ارسال فوق العاده ای را روانه دروازه کرد و هری کین نیز با یک ضربه سر زیبا گل سوم تیمش را به ثمر رساند.</p>
      <p>در ادامه بازی اما وستهام توپ و میدان را در اختیار گرفت و چند حمله روی دروازه تاتنهام ترتیب داد؛ اتفاقی که در دقیقه 74 منجر به گل اول وستهام در بازی امروز شد. میکائیل آنتونیو روی یک حرکت خوب و با یک شوت دقیق دروازه گازانیگا را گشود.</p>
      <p>وستهام در ادامه نیز چند حمله روی دروازه تاتنهام ترتیب داد و در دقیقه 97 توسط آنجلو اوگبونا به گل دوم رسید. این گل روی یک ضربه کرنر به ثمر رسید. در ادامه اما وستهام فرصتی برای به تساوی کشاندن بازی نداشت و این دیدار نهایتا با پیروزی 3-2 تاتنهام به پایان رسد.</p>
      <p>ژوزه مورینیو فصل پیش با منچستریونایتد و با نتیجه 3-1 مقابل وستهام شکست خورده بود و بازی امروز نبردی انتقامی برای او به حساب می آمد که البته سربلند از آن خارج شد و انتقام فصل گذشته را از مانوئل پیگرینی گرفت. همچنین تاتنهام با پیروزی در بازی امروز موقتا به رتبه ششم جدول صعود کرد.</p>
    </article>
  </body>
</html>