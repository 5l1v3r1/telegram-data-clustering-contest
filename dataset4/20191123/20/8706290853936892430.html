<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/686124/gennimata-mono-ena-ischyro-kinima-allagis-borei-na-petychei-tin-a"/>
    <meta property="og:site_name" content="enikos.gr"/>
    <meta property="article:published_time" content="2019-11-23T20:38:00+00:00"/>
    <meta property="og:title" content="Γεννηματά: Μόνο ένα ισχυρό Κίνημα Αλλαγής μπορεί να πετύχει την αναγέννηση της χώρας - BINTEO"/>
    <meta property="og:description" content="«Όταν θες να συνθέσεις, να ενώσεις, να δημιουργήσεις κάτι μεγαλύτερο, αυτό σημαίνει και υποχωρήσεις και συμβιβασμούς. Τους οποίους τόλμησα να κάνω..."/>
  </head>
  <body>
    <article>
      <h1>Γεννηματά: Μόνο ένα ισχυρό Κίνημα Αλλαγής μπορεί να πετύχει την αναγέννηση της χώρας - BINTEO</h1>
      <address>
        <time datetime="2019-11-23T20:38:00+00:00">23 Nov 2019, 20:38</time>
      </address>
      <p>Τις εργασίες του έκτακτου Συνεδρίου του <a href="https://www.enikos.gr/politics/686086/pasok-afto-einai-to-schedio-tropopoiisis-tou-katastatikou">ΠΑΣΟΚ </a>άνοιξε η<a href="https://www.enikos.gr/politics/686075/gennimata-na-apotelesoume-tin-protasi-diakyvernisis-gia-ti-nea-al"> Φώφη Γεννηματά </a>στο Στάδιο Ειρήνης και Ομιλίας όπου απηύθυνε ομιλία παρουσία του πρώην πρωθυπουργού και προέδρου του ΠΑΣΟΚ, Κώστα Σημίτη, των πρώην προέδρων της Βουλής, Απόστολου Κακλαμάνη και Φίλιππου Πετσάλνικου, των βουλευτών του ΚΙΝΑΛ, μελών του ΠΑΣΟΚ και ιστορικών στελεχών του.</p>
      <p>Η κυρία Γεννηματά κάλεσε όλα τα στελέχη της παράταξης να υπερασπιστούν την πορεία και τη συνεισφορά του στη χώρα και να το στηρίξουν για να είναι πρωταγωνιστής στο Κίνημα Αλλαγής.</p>
      <p>«Σε αυτήν τη νέα πορεία το ΠΑΣΟΚ είναι ενεργό, είναι "παρών" μέσα στο Κίνημα Αλλαγής. Είναι ο κινητήριος μοχλός, πρωταγωνιστής των εξελίξεων. Γιατί ένα ισχυρό Κίνημα Αλλαγής σημαίνει ισχυρό, δικαιωμένο και ζωντανό ΠΑΣΟΚ», διακήρυξε η πρόεδρος του ΠΑΣΟΚ και του Κινήματος Αλλαγής υπερασπιζόμενη παράλληλα τις ενέργειες και τους χειρισμούς για τη συγκρότηση του Κινήματος Αλλαγής.</p>
      <p>Όπως είπε: «Μόνο ένα ισχυρό Κίνημα Αλλαγής, μια πραγματική κυβερνώσα Αριστερά μπορεί να πετύχει την Αναγέννηση της χώρας, που απαιτεί ένα πράσινο συμβόλαιο».</p>
      <p>Υπογράμμισε ότι είναι ώρα ευθύνης και ενότητας για όλους και καθαρές εξηγήσεις. «Αυτή την ενότητα και την κοινή μας πορεία έχω πράγματι εγώ την πρώτη ευθύνη να την διασφαλίσω. Το πράττω και θα συνεχίσω. Αταλάντευτα. Απλώνω πρώτη το χέρι και ζητώ να προχωρήσουμε όλοι μαζί. Με αυτόνομη πορεία. Προχωράμε με το ΠΑΣΟΚ μέσα στο Κίνημα Αλλαγής. Με το ΠΑΣΟΚ που πίστεψε ο ελληνικός λαός και αγωνίστηκε για μια ελπίδα που δεν διαψεύστηκε ποτέ. Με όσα καταφέραμε. Με όσα μάθαμε και κυρίως με όσα ονειρευόμαστε Με το κεφάλι ψηλά και το βλέμμα στο μέλλον»</p>
      <p>Σε άλλο σημείο ανέφερε ότι θα τιμήσει την εντολή που πήρε και εκθείασε τους πρώην προέδρους τουκόμματος ονομαστικά για τη συνεισφορά τους στην πορεία του και τη χώρα.</p>
      <p>«Χωρίς τα μεγάλα έργα υποδομής που άλλαξαν την μορφή της χώρας μας, και την ισχυρή παρουσία μας στην «καρδιά» της Ευρώπης με την συμμετοχή μας στην ζώνη του ευρώ; Που πέτυχε ο Κώστας Σημίτης. Χωρίς εμάς την παράταξη που και με δικό της κόστος κράτησε την Ελλάδα όρθια στην κρίση, και ταυτόχρονα προχώρησε στις μεγάλες μεταρρυθμίσεις για την διαφάνεια στο κράτος, στο πολιτικό σύστημα, για την ηλεκτρονική συνταγογράφηση, για την αξιοκρατία και τις ίσες ευκαιρίες. Αυτά που έκαναν πράξη ο Γιώργος Παπανδρέου και ο Ευάγγελος Βενιζέλος», ανέφερε.</p>
      <p>Σχετικά με την κριτική που δέχεται για τον τρόπο σύγκλισης του Συνεδρίου, απάντησε; «Όταν θες να συνθέσεις, να ενώσεις, να δημιουργήσεις κάτι μεγαλύτερο, αυτό σημαίνει και υποχωρήσεις και συμβιβασμούς. Τους οποίους τόλμησα να κάνω, ώστε σήμερα το ΠΑΣΟΚ να παραμένει ζωντανό και να έχουν κάποιοι την πολυτέλεια να λένε λόγια του αέρα εκ του ασφαλούς. Εκ του ασφαλούς όταν εκλέγονται ή στηρίζονται από το Κίνημα Αλλαγής, αλλά θυμούνται το ΠΑΣΟΚ για να συντηρήσουν μια εσωστρέφεια που δεν λέει κάτι διαφορετικό, θολώνει το στίγμα μας και διχάζει τον κόσμο μας. Καλωσορίζω την αμφισβήτηση. Ζητώ την κριτική. Δεν έχω το αλάθητο. Όποιος άλλωστε δεν τολμά, δεν πετυχαίνει τίποτα και βουλιάζει στη στασιμότητα. Αλλά κάθε πράγμα στον καιρό του».</p>
      <p>Εξήγησε γιατί το έκτακτο συνέδριο γίνεται με τη συγκεκριμένη διαδικασία επικρίνοντας για υποκρισία όσα στελέχη εξέφρασαν ανοιχτά τις διαφωνίες τους κατηγορώντας τη για απόπειρα ηγεμονικής κυριαρχίας</p>
      <p>«Ακόμη και αυτοί που υποκριτικά σχίζουν τα ιμάτιά τους, που όψιμα έγιναν Πασοκολάγνοι, για να ικανοποιήσουν τις προσωπικές τους φιλοδοξίες. Αρκετά. Δεν μπορούμε να επιτρέψουμε να μετατραπούν αυτονόητες επιλογές σε τεχνητή κρίση. Γιατί κανείς, μα κανείς ως τώρα δεν έθεσε διαφορετική πρόταση για τις κεντρικές Πολιτικές επιλογές και την στρατηγική της παράταξής μας», τόνισε και κάλεσε όσους δεν θέλουν στην αυτόνομη πορεία της παράταξης να βγουν να το πουν ανοικτά, υπογράμμισε η Φώφη Γεννηματά και πέταξε το γάντι σ΄ όσους την αμφισβητούν: «Όποιος έχει θεμιτές φιλοδοξίες και θέλει να βάλει υποψηφιότητα, το συνέδριο μας θα γίνει το 2021, θα είμαι εκεί, θα τον περιμένω», είπε χαρακτηριστικά.</p>
      <p>Πρόσθεσε μάλιστα ότι δεν θα επιτρέψει να συνεχισθεί αυτή η μιζέρια και η εσωστρέφεια «ξεκαθαρίζοντας μια και καλή ότι από την Δευτέρα θα έχουμε μηδενική ανοχή σε εσωστρέφεια και υπονομεύσεις.</p>
      <p>Είμαι αποφασισμένη να φέρω εις πέρας, να μην προδώσω την εντολή της βάσης, να μη συμβιβαστώ με τα οποιαδήποτε συμφέροντα, να διασφαλίσω ότι ο πολιτικός μας χώρος θα επιτελέσει το καθήκον του όχι μόνο προς τον κόσμο της παράταξης, αλλά και προς την πατρίδα», όπως τόνισε χαρακτηριστικά.</p>
      <p>Η Φώφη Γεννηματά επεσήμανε την υπεύθυνη αντιπολίτευση που ασκεί το Κίνημα Αλλαγής ανταποκρινόμενο στις εθνικές προκλήσεις που έχει μπροστά της η χώρα επικρίνοντας έντονα τη κυβέρνηση της ΝΔ αλλά και τον ΣΥΡΙΖΑ που επιθυμούν, όπως είπε, τη συρρίκνωσή του.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ffofigennimata%2Fvideos%2F2156798031292654%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/686086/pasok-afto-einai-to-schedio-tropopoiisis-tou-katastatikou%0A%20%20%20%20%0A"/>
        <a href="http://www.enikos.gr/politics/686075/gennimata-na-apotelesoume-tin-protasi-diakyvernisis-gia-ti-nea-al%0A%20%20%20%20%0A"/>
        <a href="http://www.enikos.gr/politics/686051/protopapas-to-pasok-paramenei-zontano-protagonistis-mesa-sto-kini%0A%20%20%20%20%0A"/>
        <a href="http://www.enikos.gr/politics/685924/mitsotakis-h-ellada-den-einai-xefrago-ampeli-ta-synora-mas-fylass%0A%20%20%20%20%0A"/>
        <a href="http://www.enikos.gr/politics/685914/gennimata-emeis-tha-fonazoume-gia-to-prosfygiko-na-blokaroume-ako%0A%20%20%20%20%0A"/>
        <a href="http://www.enikos.gr/politics/685852/se-erotiseis-tsipra-gennimata-tha-apantisei-o-mitsotakis-stin-ora%0A%20%20%20%20%0A"/>
        <a href="http://www.enikos.gr/politics/685614/epafes-mitsotaki-me-evropaious-igetes-sto-perithorio-tou-synedrio%0A%20%20%20%20%0A"/>
        <a href="http://www.enikos.gr/politics/685428/sti-thessaloniki-simera-i-gennimata-tha-episkefthei-kai-to-kentro%0A%20%20%20%20%0A"/>
        <a href="http://www.enikos.gr/politics/685426/to-keimeno-apofasi-ton-53-tou-syriza-ti-zitoun-enopsei-tou-synedr%0A%20%20%20%20%0A"/>
      </related>
    </article>
  </body>
</html>