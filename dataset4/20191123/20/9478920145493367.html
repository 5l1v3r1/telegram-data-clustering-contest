<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/ameriki/synechizontai-stis-ipa-oi-katatheseis-gia-tin-pithani-parapompi-tramp/"/>
    <meta property="og:site_name" content="ert.gr"/>
    <meta property="article:published_time" content="2019-11-23T20:06:49+00:00"/>
    <meta property="og:title" content="Συνεχίζονται στις ΗΠΑ οι καταθέσεις για την πιθανή παραπομπή Τραμπ"/>
    <meta property="og:description" content="Συνεχίζονται στο Κογκρέσο οι καταθέσεις για το Ucranian Gate που μπορεί να οδηγήσουν ακόμη και στην παραπομπή του προέδρου Τραμπ. Το Στέιτ Ντιπάρτμεντ έδωσε στη δημοσιότητα αρχεία με επικοινωνίες του Μάικ Πομπέο με τον Ρούντι Τζουλιάνι, δικηγόρο του αμερικανού προέδρου, για πολλούς άνθρωπο κλειδί της υπόθεσης."/>
  </head>
  <body>
    <article>
      <h1>Συνεχίζονται στις ΗΠΑ οι καταθέσεις για την πιθανή παραπομπή Τραμπ</h1>
      <address><time datetime="2019-11-23T20:06:49+00:00">23 Nov 2019, 20:06</time> by <a rel="author">ΣΤΕΦΑΝΟΣ ΚΟΤΡΩΝΑΚΗΣ</a></address>
      <p>Συνεχίζονται στο <b>Κογκρέσο</b> οι καταθέσεις για το <b>Ucranian Gate</b> που μπορεί να οδηγήσουν ακόμη και στην παραπομπή του προέδρου <b>Τραμπ</b>. Το <b>Στέιτ Ντιπάρτμεντ</b> έδωσε στη δημοσιότητα αρχεία με επικοινωνίες του <b>Μάικ Πομπέο</b> με τον <b>Ρούντι Τζουλιάνι</b>, δικηγόρο του αμερικανού προέδρου, για πολλούς άνθρωπο κλειδί της υπόθεσης.</p>
      <p>Στενές επαφές με βασικό θέμα την <b>Ουκρανία</b> είχαν ο<b> Ρούντι Τζουλιάνι</b> με τον υπουργό Εξωτερικών <b>Μάικ Πομπέο</b>. Αυτό αποκαλύπτουν έγγραφα που δόθηκαν στη δημοσιότητα από το <b>Στέιτ Ντιπάρτμεντ</b>, μετά από αίτημα Μη Κυβερνητικής Οργάνωσης. Στα έγγραφα – σύμφωνα με την Οργάνωση – γίνεται ξεκάθαρο πως υπήρξε συνεργασία των δύο ανδρών πιθανότατα και για την απομάκρυνση της <b>Μαρί Γιοβάνοβιτς</b> από τη θέση του Πρέσβη των Ηνωμένων Πολιτειών στην <b>Ουκρανία</b>.</p>
      <p>Η <b>Γιοβάνοβιτς</b> είχε καταθέσει στην Ειδική Επιτροπή της Βουλής ότι αντικαταστάθηκε μετά από εκστρατεία δυσφήμισης του <b>Τζουλιάνι,</b> εκτιμώντας πως ο πραγματικός λόγος ήταν ότι αρνήθηκε να πιέσει την ουκρανική κυβέρνηση να ερευνήσει τον γιο του <b>Τζο Μπάιντεν</b>.</p>
      <p>«Είναι ακόμη πιο ενδιαφέρον το ότι βλέπουμε μία προσπάθεια από τον Τζουλιάνι να έρθει σε επαφή με τον Μάικ Πομπέο, μέσω του Οβάλ Γραφείου», αναφέρει ο <b>Όστιν Έβερς</b>, εκπρόσωπος της ΜΚΟ <b>American Oversight</b>.</p>
      <p>«(Ο Ρούντι Τζουλιάνι) είναι φίλος μου, είναι ένας εξαιρετικός άνθρωπος και μια εμβληματικη προσωπικότητα γι’ αυτή τη χώρα», δηλώνει ο πρόεδρος των ΗΠΑ <b>Ν. Τραμπ</b>.</p>
      <p>Με μία σειρά από τουίτ, ο πρώην σύμβουλος ασφάλειας του προέδρου Τραμπ,<b> Τζον Μπόλτον</b>, καταγγέλλει πως από τον περασμένο Σεπτέμβριο μέχρι τώρα δεν είχε έλεγχο της σελίδας του στο Tweeter. Τονίζει χαρακτηριστικά πως αυτή είχε μπλοκαριστεί από το <b>Λευκό Οίκο</b> – πιθανότατα από φόβο για το τι θα έγραφε μετά την απομάκρυνσή του.</p>
      <p>ΠΗΓΗ: ΕΡΤ<br/>Ρεπορτάζ: Ζ. Κονταξή</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/ameriki/r-stooyn-enochos-o-proin-synergatis-toy-tramp/"/>
        <a href="https://www.ert.gr/featured/ston-leyko-oiko-o-erntogan-ta-exoplistika-stin-atzenta/"/>
        <a href="https://www.ert.gr/eidiseis/diethni/kosmos/makron-zoyme-ton-egkefaliko-thanato-toy-nato/"/>
        <a href="https://www.ert.gr/eidiseis/diethni/kosmos/ta-vlemmata-sti-synantisi-poytin-erntogan-pompeo-etoimoi-gia-chrisi-oplon-kata-tis-toyrkias-ean-chreiastei-video/"/>
        <a href="https://www.ert.gr/eidiseis/diethni/kosmos/syria-maches-kai-skliro-diplomatiko-paichnidi-synantisi-pens-me-erntogan/"/>
        <a href="https://www.ert.gr/frontpage/v-syria-maches-toyrkikoy-stratoy-me-syro-koyrdoys-proothisi-rosikon-kai-syriakon-dynameon/"/>
      </related>
    </article>
  </body>
</html>