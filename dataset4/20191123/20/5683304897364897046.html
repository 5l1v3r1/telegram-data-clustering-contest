<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/23/india-vs-bangladesh-2nd-test-day-two-icc-world-test-championship-2019-2021-live-updates.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T20:11:00+00:00"/>
    <meta property="og:title" content="ബംഗ്ലദേശിന് ഇന്നിങ്സ് തോൽവി ഒഴിവാക്കാൻ 89 റൺസ് കൂടി; 4 വിക്കറ്റ് ബാക്കി"/>
    <meta property="og:description" content="കൊൽക്കത്ത∙ ഇന്ത്യയ്‌ക്കെതിരായ രണ്ടാം ക്രിക്കറ്റ് ടെസ്റ്റിൽ ഇന്നിങ്സ് തോൽവി ഒഴിവാക്കാൻ ബംഗ്ലദേശിന് സാധിക്കുമോ? ഇന്ത്യ ആതിഥ്യം വഹിക്കുന്ന ആദ്യ.Cricket news. Live Score.Cricket. virat kohli. test Cricket. Pink Ball Test. india national cricket team. Eden Gardens. Day-Night Test. Bangladesh national cricket team. ഇന്ത്യൻ ക്രിക്കറ്റ് ടീം. ഇന്ത്യ–ബംഗ്ലദേശ്. പിങ്ക് ടെസ്റ്റ്. കൊൽക്കത്ത പിങ്ക് ടെസ്റ്റ്. ഈഡൻ ഗാർഡൻസ്. മലയാളം ക്രിക്കറ്റ് വാർത്തകൾ. വിരാട് കോലി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ബംഗ്ലദേശിന് ഇന്നിങ്സ് തോൽവി ഒഴിവാക്കാൻ 89 റൺസ് കൂടി; 4 വിക്കറ്റ് ബാക്കി</h1>
      <address><time datetime="2019-11-23T20:11:00+00:00">23 Nov 2019, 20:11</time> by <a rel="author">മനോരമ ലേഖകൻ</a></address>
      <p>കൊൽക്കത്ത∙ ഇന്ത്യയ്‌ക്കെതിരായ രണ്ടാം ക്രിക്കറ്റ് ടെസ്റ്റിൽ ഇന്നിങ്സ് തോൽവി ഒഴിവാക്കാൻ ബംഗ്ലദേശിന് സാധിക്കുമോ? ഇന്ത്യ ആതിഥ്യം വഹിക്കുന്ന ആദ്യ ഡേ–നൈറ്റ് ടെസ്റ്റ് മത്സരത്തിന്റെ രണ്ടാം ദിനം കളി നിർത്തുമ്പോൾ അവശേഷിക്കുന്നത് ഈയൊരു ചോദ്യം മാത്രം! ഇന്ത്യയ്ക്കെതിരെ 241 റൺസിന്റെ ഒന്നാം ഇന്നിങ്സ് കടവുമായി ബാറ്റിങ്ങിന് ഇറങ്ങിയ ബംഗ്ലദേശ് രണ്ടാം ദിനം കളി നിർത്തുമ്പോൾ ആറു വിക്കറ്റ് നഷ്ടത്തിൽ 152 റൺസെന്ന നിലയിലാണ്. നാലു വിക്കറ്റ് കയ്യിലിരിക്കെ ഇന്നിങ്സ് തോൽവി ഒഴിവാക്കാൻ വേണ്ടത് 89 റൺസ് കൂടി. ടെസ്റ്റിലെ 21–ാം അർധസെഞ്ചുറിയുമായി ഒരറ്റത്തു പൊരുതിനിൽക്കുന്ന മുഷ്ഫിഖുർ റഹിമിലാണ് ഇനി ബംഗ്ലദേശിന്റെ പ്രതീക്ഷ. ഇതുവരെ 64 പന്തുകൾ നേരിട്ട റഹിം, ഒൻപതു ഫോറുകൾ സഹിതം 55 റൺസെടുത്തിട്ടുണ്ട്.</p>
      <p>ഓപ്പണർമാരായ ഷദ്മാൻ ഇസ്‍ലാം (0), ഇമ്രുൽ കയേസ് (അഞ്ച്), ക്യാപ്റ്റൻ മോമിനുൽ ഹഖ് (0), മുഹമ്മദ് മിഥുൻ (ആറ്), മെഹ്ദി ഹസ്സൻ മിറാസ് (15), തയ്ജുൽ ഇസ്‍ലാം (11) എന്നിവരാണ് ബംഗ്ലദേശ് നിരയിൽ പുറത്തായത്. ഇന്ത്യയ്ക്കായി ഇഷാന്ത് ശർമ നാലും ഉമേഷ് യാദവ് രണ്ടും വിക്കറ്റും വീഴ്ത്തി. ഇഷാന്ത് ആദ്യ ഇന്നിങ്സിൽ അഞ്ചു വിക്കറ്റ് നേട്ടം കൈവരിച്ചിരുന്നു. അതേസമയം, മികച്ച ഫോമിൽ ബാറ്റുചെയ്യവെ മഹമൂദുല്ല പരുക്കേറ്റ് മടങ്ങിയത് ബംഗ്ലദേശിന് തിരിച്ചടിയായി. താരത്തിന് വീണ്ടും ബാറ്റിങ്ങിന് ഇറങ്ങാനാകുമോ എന്നു വ്യക്തമല്ല. ഏകദിന ശൈലിയിൽ തകർത്തടിച്ച് 41 പന്തിൽ ഏഴു ഫോറുകൾ സഹിതം 39 റൺസെടുത്തു നിൽക്കെയാണ് മഹ്മൂദുല്ലയ്ക്ക് ഷമിയുടെ പന്തുകൊണ്ട് പരുക്കേറ്റത്.</p>
      <p>ഒരു വേള 13 റൺസിനിടെ നാലു വിക്കറ്റ് നഷ്ടമാക്കി കൂട്ടത്തകർച്ചയിലേക്കു നീങ്ങിയ ബംഗ്ലദേശിന് പിരിയാത്ത നാലാം വിക്കറ്റിൽ മുഷ്ഫിഖുർ റഹിം – മഹ്മൂദുല്ല സഖ്യം കൂട്ടിച്ചേർത്ത അർധസെഞ്ചുറി കൂട്ടുകെട്ടാണ് രക്ഷയായത്. സ്കോർ 82ൽ നിൽക്കെ മഹ്മൂദുല്ല പരുക്കേറ്റു തിരികെ കയറിയെങ്കിലും പകരമെത്തിയ മെഹ്ദി ഹസൻ മിറാസിനെ കൂട്ടുപിടിച്ച് റഹിം വീണ്ടും മറ്റൊരു അർധസെഞ്ചുറി കൂട്ടുകെട്ട് സ്ഥാപിച്ചു. ഇരുവരും ചേർന്ന് കൂട്ടിച്ചേർത്തത് 51 റൺസ്.</p>
      <p>
        <b>∙ ‘കോലിക്കരുത്തി’ൽ ഇന്ത്യ</b>
      </p>
      <p>നേരത്തെ, ക്യാപ്റ്റൻ വിരാട് കോലിയുടെ കന്നി ഡേ–നൈറ്റ് ടെസ്റ്റ് സെഞ്ചുറിയും വൈസ് ക്യാപ്റ്റൻ അജിൻക്യ രഹാനെ, ചേതേശ്വർ പൂജാര എന്നിവരുടെ അർധസെഞ്ചുറികളും കരുത്തുപകർന്ന ഇന്നിങ്സിനൊടുവിൽ ബംഗ്ലദേശിനെതിരായ രണ്ടാം ക്രിക്കറ്റ് ടെസ്റ്റിൽ ഒൻപതു വിക്കറ്റ് നഷ്ടത്തിൽ 347 റൺസെന്ന നിലയിൽ ഇന്ത്യ ഡിക്ലയർ ചെയ്തിരുന്നു. 89.4 ഓവറിൽ ഒൻപതിന് 347 റൺസെന്ന നിലയിൽ നിൽക്കെയാണ് ഇന്ത്യൻ നായകൻ വിരാട് കോലി ബാറ്റ്സ്മാൻമാരെ തിരികെ വിളിച്ചത്. വൃദ്ധിമാൻ സാഹ 17 റൺസോടെയും മുഹമ്മദ് ഷമി 10 റൺസോടെയും പുറത്താകാതെ നിന്നു. ഇതോടെ ഇന്ത്യയ്ക്ക് ലഭിച്ചത് 241 റൺസിന്റെ ഒന്നാം ഇന്നിങ്സ് ലീഡ്. ഒരു ഘട്ടത്തിൽ ആറിന് 329 റൺസെന്ന നിലയിലായിരുന്ന ഇന്ത്യ, രണ്ടു റൺസിനിടെ മൂന്നു വിക്കറ്റ് നഷ്ടമാക്കി ഒൻപതിന് 331 റണ്‍സെന്ന നിലയിലേക്കു പതിക്കുകയായിരുന്നു. ബംഗ്ലദശിനായി എബാദത്ത് ഹുസൈൻ, അൽ അമീൻ ഹുസൈൻ എന്നിവർ മൂന്നും അബു ജായേദ് രണ്ടു വിക്കറ്റും വീഴ്ത്തി.</p>
      <p>ഡേ–നൈറ്റ് ടെസ്റ്റിൽ സെഞ്ചുറി നേടുന്ന ആദ്യ ഇന്ത്യൻ ബാറ്റ്സ്മാനെന്ന നേട്ടം സ്വന്തമാക്കിയ ക്യാപ്റ്റൻ വിരാട് കോലിയാണ് ഇന്ത്യയുടെ ടോപ് സ്കോറർ. 194 പന്തുകൾ നേരിട്ട കോലി, 18 ഫോറുകളോടെ 136 റൺസെടുത്തു. നേരത്തെ, 159 പന്തിൽ 12 ഫോറുകൾ സഹിതമാണ് കോലി പിങ്ക് ടെസ്റ്റിൽ സെഞ്ചുറി നേടുന്ന ആദ്യ ഇന്ത്യക്കാരനെന്ന നേട്ടം സ്വന്തമാക്കിയത്. ടെസ്റ്റിൽ കോലിയുടെ 27–ാം സെഞ്ചുറി കൂടിയാണിത്. പൂജാര 105 പന്തിൽ 55 റൺസും രഹാനെ 69 പന്തിൽ 51 റൺസുമെടുത്തു. രഹാനെയ്ക്കൊപ്പം നാലാം വിക്കറ്റിലും (99), രവീന്ദ്ര ജഡേജയ്ക്കൊപ്പം അഞ്ചാം വിക്കറ്റിലും (53) കോലി കൂട്ടിച്ചേർത്ത അർധസെഞ്ചുറി കൂട്ടുകെട്ടുകളാണ് ഇന്ത്യയ്ക്ക് മികച്ച സ്കോർ ഉറപ്പാക്കിയത്. മായങ്ക് അഗർവാൾ (14), രോഹിത് ശർമ (21), രവീന്ദ്ര ജഡേജ (12), രവിചന്ദ്രൻ അശ്വിൻ (ഒൻപത്), ഉമേഷ് യാദവ് (0), ഇഷാന്ത് ശർമ (0) എന്നിങ്ങനെയാണ് മറ്റു താരങ്ങളുടെ പ്രകടനം.</p>
      <p>
        <b>∙ റെക്കോർഡ് ബുക്കിൽ കോലി</b>
      </p>
      <p>ക്യാപ്റ്റനെന്ന നിലയിൽ എല്ലാ ഫോർമാറ്റിലുമായി വിരാട് കോലിയുടെ 41–ാം സെഞ്ചുറിയാണിത്. ഇക്കാര്യത്തിൽ ഓസീസിന്റെ ഇതിഹാസ നായകൻ റിക്കി പോണ്ടിങ്ങിനൊപ്പം. ഓസീസ് മുൻ നായകന് ഈ ചരിത്രനേട്ടത്തിലേക്ക് 376 ഇന്നിങ്സുകൾ വേണ്ടിവന്നെങ്കിൽ 188–ാം ഇന്നിങ്സിൽ കോലി അതിനൊപ്പമെത്തി. മാത്രമല്ല, എല്ലാ ഫോർമാറ്റിലുമായി കോലിയുടെ സെഞ്ചുറി നേട്ടം 70 ആയി ഉയർന്നു. സച്ചിൻ തെൻഡുൽക്കർ (100), റിക്കി പോണ്ടിങ് (71) എന്നിവർ മാത്രമാണ് ഇനി കോലിക്കു മുന്നിലുള്ളത്.</p>
      <p>∙ ഇന്ത്യയ്ക്കായി ആദ്യ സെഞ്ചുറി നേടിയവർ:</p>
      <p>ടെസ്റ്റ്: ലാല അമർനാഥ് (1933/34)<br/>ഡേ–നൈറ്റ് ടെസ്റ്റ്: വിരാട് കോലി (2019/20)</p>
      <p>ഏകദിനം: കപിൽ ദേവ് (1983)<br/>ഡേ–നൈറ്റ് ഏകദിനം: സഞ്ജയ് മഞ്ജരേക്കർ (1991)</p>
      <p>ട്വന്റി20: സുരേഷ് റെയ്ന (2010)<br/>ഡൈ–നൈറ്റ് (നൈറ്റ്) ട്വന്റി20: രോഹിത് ശർമ (2015)</p>
      <p>∙ ഇന്ത്യയിലെ പ്രധാന ടെസ്റ്റ് മൈതാനങ്ങളിൽ (മുംബൈ, കൊൽക്കത്ത, ചെന്നൈ, ബെംഗളൂരു, ഡൽഹി) സെഞ്ചുറി നേടിയവർ:</p>
      <p>ഗുണ്ടപ്പ വിശ്വനാഥ്<br/>സുനിൽ ഗാവസ്കർ<br/>സച്ചിൻ തെൻഡുൽക്കർ<br/>വിരാട് കോലി</p>
      <p>
        <b>∙ പിങ്ക് ടെസ്റ്റിൽ ബംഗ്ലദേശ് ‘പ്ലിങ്’</b>
      </p>
      <p>കൊൽക്കത്ത ക്രിക്കറ്റ് ടെസ്റ്റിന്റെ ഒന്നാം ഇന്നിങ്സിൽ ബംഗ്ലദേശ് 106 റൺസിന് ഓൾഔട്ടായിരുന്നു. 12 വർഷത്തിനിടെ ഇന്ത്യൻ മണ്ണിൽ ആദ്യ അഞ്ചു വിക്കറ്റ് നേട്ടം കൈവരിച്ച ഇഷാന്ത് ശർമയുടെ നേതൃത്വത്തിൽ ഇന്ത്യൻ പേസ് ബോളർമാരാണ് ബംഗ്ലദേശിനെ തകർത്തെറിഞ്ഞത്. ഇന്ത്യൻ പേസ് ത്രയം ഈഡൻ ഗാർഡൻസ് അടക്കിവാണതോടെ ബംഗ്ലദേശ് നിരയിൽ രണ്ടക്കത്തിലെത്തിയത് മൂന്നു പേർ മാത്രം. 52 പന്തിൽ അഞ്ചു ഫോർ സഹിതം 29 റൺസെടുത്ത ഓപ്പണർ ഷദ്മാൻ ഇസ്‌ലാമാണ് ബംഗ്ലദേശിന്റെ ടോപ് സ്കോറർ. ഇന്ത്യയ്‌ക്കായി ഇഷാന്ത് ശർമ 12 ഓവറിൽ 22 റൺസ് വഴങ്ങിയാണ് അഞ്ചു വിക്കറ്റെടുത്തത്. ഉമേഷ് യാദവ് ഏഴ് ഓവറിൽ 29 റൺസ് വഴങ്ങി മൂന്നും മുഹമ്മദ് ഷമി 10.3 ഓവറിൽ 36 റൺസ് വഴങ്ങി രണ്ടു വിക്കറ്റും വീഴ്ത്തി.</p>
      <p>മത്സരത്തിനിടെ പരുക്കേറ്റ് മടങ്ങിയ ലിട്ടൺ ദാസ് (27 പന്തിൽ 24), നയീം ഹസൻ (28 പന്തിൽ 19 എന്നിവരാണ് രണ്ടക്കം കടന്ന മറ്റു രണ്ടുപേർ. ഓപ്പണർ ഇമ്രുൽ കയേസ് (നാല്), ക്യാപ്റ്റൻ മോമിനുൽ ഹഖ് (0), മുഹമ്മദ് മിഥുൻ (0), മുഷ്ഫിഖുർ റഹിം (0), മഹ്മൂദുല്ല (ആറ്), എബാദത്ത് ഹുസൈൻ (ഒന്ന്), ലിട്ടൻ ദാസിനു പകരം ‘കൺകഷൻ സബ്സ്റ്റിറ്റ്യൂട്ടാ’യി എത്തിയ മെഹ്ദി ഹസൻ (എട്ട്), അബു ജായേദ് (0) എന്നിങ്ങനെയാണ് മറ്റു താരങ്ങളുടെ പ്രകടനം. അൽ അമീന്‍ ഹുസൈൻ ഒരു റണ്ണുമായി പുറത്താകാതെ നിന്നു. ഇന്ത്യൻ നിരയിലെ മുഖ്യ സ്പിന്നർ രവിചന്ദ്രൻ അശ്വിൻ ഒരു ഓവർ പോലും ബോൾ ചെയ്തില്ലെന്നത് ശ്രദ്ധേയമായി. രണ്ടാം സ്പിന്നർ രവീന്ദ്ര ജഡേജ ബോൾ ചെയ്തത് ഒരേയൊരു ഓവർ മാത്രം!</p>
      <p>
        <b>English Summary: India vs Bangladesh, 2nd Test - Live Cricket Score</b>
      </p>
    </article>
  </body>
</html>