<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546470/Milos-Jovanovic-Srbija-je-okupirana-i-kidnapovana.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T20:22:00+00:00"/>
    <meta property="og:title" content="Miloš Jovanović: Srbija je okupirana i kidnapovana"/>
    <meta property="og:description" content="&quot;Srbija je danas kidnapovana I okupirana država, I zato je potrebna metla da počisti ceo koruptivni sistem&quot;, izjavio..."/>
  </head>
  <body>
    <article>
      <h1>Miloš Jovanović: Srbija je okupirana i kidnapovana</h1>
      <address>
        <time datetime="2019-11-23T20:22:00+00:00">23 Nov 2019, 20:22</time>
      </address>
      <p>"Srbija je danas kidnapovana I okupirana država, I zato je potrebna metla da počisti ceo koruptivni sistem", izjavio je na tribini u Kraljevu jedan od lidera političkog pokreta "Metla 2020" Miloš Jovanović.</p>
      <p>On je rekao da su vladajuće partije SNS i SPS najodgovornije za takvo stanje, i da je zato danas građanima muka od politike i političara.</p>
      <p>"Država propada, biološki kopnimo, narod smo koji nestaje. Mi više nemamo političku elitu, jer nažalost srpsku političku scenu čini polusvet. Intelektualno i moralno krajnje problematični ljudi", rekao je Jovanović.</p>
      <p>On je istakao da je kao prvu stvar potrebno promeniti način izbora, tako što bi se ubuduće poslanici birali po menu i prezimenu. "Hoćemo čestito da se borimo, časno i stati nećemo", zaključio je on.</p>
      <p>Član predsedništva Pokreta "Metla 2020" Novica Antić rekao je da je 20 godina radio na suzbijanju kriminaliteta u vojsci i da je imao izuzetne ocene, sve do dolaska Aleksandra Vulina na čelo Ministarstva odbrane.</p>
      <p>"On je izvor kriminala koji postoji u tom Ministarstvu, i ostaće upamćen da je dao otkaz predsedniku reprezentativnog sindikata. Kao vojnika su me učili da je defetizam zabranjen, i zato ćemo probuditi ljude i smenićemo ovu vlast na normalan način na izborima", naglasio je Antić.</p>
    </article>
  </body>
</html>