<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/opinio/Merkel-Macron-topen_0_2349965031.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T20:13:37+00:00"/>
    <meta property="og:title" content="Merkel i Macron topen amb el 5G"/>
    <meta property="og:description" content="Els mandataris dels dos estats que marquen la pauta de la Unió Europea han tingut aquesta setmana dificultats amb la tecnologia. La cancellera..."/>
  </head>
  <body>
    <article>
      <h1>Merkel i Macron topen amb el 5G</h1>
      <address><time datetime="2019-11-23T20:13:37+00:00">23 Nov 2019, 20:13</time> by <a rel="author" href="https://emprenem.ara.cat/firmes/albert_cuesta/" target="_blank">Albert Cuesta</a></address>
      <p>Els mandataris dels dos estats que marquen la pauta de la Unió Europea han tingut aquesta setmana dificultats amb la tecnologia. La cancellera alemanya s’ha enfrontat al seu propi partit, la CDU, per no haver-se mostrat prou ferma amb la firma xinesa Huawei. Al congrés que els cristianodemòcrates alemanys fan aquest cap de setmana a Leipzig, estava previst debatre una moció per instar el govern de Merkel a prohibir l’ús d’equips de Huawei en els desplegaments de noves xarxes de mòbil 5G, per un suposat risc de seguretat. De fet, el govern va promulgar fa setmanes una llei que obliga les operadores a comprovar la ciberseguretat dels equipaments que instal·len, però sense vetar l’ús de cap marca. A Washington s’han emprenyat per l’absència de cap menció explícita de Huawei i el govern Trump amenaça amb deixar Alemanya fora de les seves aliances en matèria d’espionatge.</p>
      <p>La posició de Merkel s’explica per prudència comercial: tem que si Alemanya prohibeix els equipaments de Huawei, qui acabarà rebent són les empreses del país que fan negocis a la Xina, el seu principal soci comercial. Segons el <i>Financial Times</i>, només l’any passat, l’intercanvi comercial entre els dos països gairebé va arribar als 200.000 milions d’euros, i Alemanya va invertir 81.000 milions a la Xina. I amb els diners no es juga.</p>
      <p>El president francès, Emmanuel Macron, també té muntat un bon sidral digital. El mes passat s’havien de publicar les condicions de la subhasta d’espectre radioelèctric per prestar serveis 5G, però s’han hagut d’endarrerir tres mesos i les xarxes comercials no arribaran fins al maig. El motiu són les discrepàncies entre el ministeri d’Hisenda i l’ARCEP, el regulador de les telecomunicacions, sobre la quantitat de freqüències a licitar i el preu de sortida de la subhasta. Orange, Bouygues, SFR i Free, les quatre operadores interessades, s’enfilen per les parets perquè així no hi ha qui planifiqui les futures inversions multimilionàries.</p>
    </article>
  </body>
</html>