<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191123-ujra-helyreallt-vilagszerte-a-hosszuszarnyu-balnak-populacioja.html"/>
    <meta property="og:site_name" content="Origo"/>
    <meta property="article:published_time" content="2019-11-23T20:17:00+00:00"/>
    <meta property="og:title" content="A biztos halálból tértek vissza a hosszúszárnyú bálnák"/>
    <meta property="og:description" content="Pedig veszélyesen a kihalás szélére sodródtak."/>
  </head>
  <body>
    <article>
      <h1>A biztos halálból tértek vissza a hosszúszárnyú bálnák</h1>
      <address><time datetime="2019-11-23T20:17:00+00:00">23 Nov 2019, 20:17</time> by <a rel="author">Origo</a></address>
      <p>
        <b>Már majdnem elérték a kihaláshoz vezető utolsó lépcsőt, ám az az Atlanti-óceán déli részén élő hosszúszárnyú bálnák innen is vissza tudtak térni. Az új becslések szerint ezen a területen ma már körülbelül 24 900 egyed található, ami a bálnavadászat előtti populáció egyedszámának a 93 százalékát jelenti. Ez a megdöbbentő „feltámadás" a kutatók szerint erőteljes jelzés arra vonatkozóan, hogy valójában semmi sem lehetetlen.</b>
      </p>
      <h3>Elérték az eredeti egyedszámuk egyharmadát</h3>
      <p>Az emberek több mint száz éven át vadásztak könyörtelenül a hosszúszárnyú bálnákra, aminek következtében világszerte több mint 300 ezer egyedet pusztítottak el. Nem is csoda, hogy az 1900-as évektől kezdve az Atlanti-óceán nyugati részén élő állatok száma gyors hanyatlásba kezdett és <br/><mark>az 1950-es évek közepére már csak mintegy 450 egyed maradt.</mark></p>
      <p>Szerencsére azonban a világ hamar észbe kapott és a bálnavadászat globális moratóriumát érintő rendeletek sorát követően az állatok populáció lassan újra emelkedésnek indultak. 2006-ra a kutatók becslései szerint a területen élő bálnák már csaknem elérték az eredeti egyedszámuk egyharmadát. Több mint egy évtizeddel később ez az adat minden korábban reméltnél is kedvezőbb.</p>
      <figure>
        <img src="https://cdn.nwmgroups.hu/s/img/i/1911/20191123hosszuszarnyu-balna-pupos-balna.jpg?w=644&amp;h=362"/>
        <figcaption>A bálnapopulációk szinte tökéletesen helyreálltak<cite>Forrás: UWPhotog/iStock</cite></figcaption>
      </figure>
      <blockquote>Úgy számoltunk, hogy a bálnák „visszatérése" tovább emelkedik, de arra még álmunkban sem számítottunk, hogy majdnem teljes, száz százalékos regenerálódást tapasztalhatunk</blockquote>
      <p>– mondta Alexandre Zerbini, a Nemzeti Óceán- és Légkörkutatási Hivatal (NOAA) tengerbiológusa.</p>
      <p>És bár a bálnapopulációk nyomon követése és a faj egyedszámának modellezése nem könnyű, a téli területeikről és a „korszerű" bálnavadászatról szóló új adatok jóval világosabb képet adnak a jelenlegi állapotról.</p>
      <h3>Minden adat alátámasztotta az eredményeiket</h3>
      <p>A modern légi- és hajófelmérések, valamint a bálnavadászatra vonatkozó történelmi adatok mind azt bizonyították, hogy a hosszúszárnyú bálnák populációja ismét virágzik, és a faj már egyáltalán nem veszélyeztetett.</p>
      <blockquote>Az előző értékelésben kevésbé pontos becslést kaptunk a populáció méretére vonatkozóan, de most már egészen biztosak lehetünk ebben a hihetetlen visszatérésben</blockquote>
      <p>– magyarázta Zerbini.</p>
      <figure>
        <img src="https://cdn.nwmgroups.hu/s/img/i/1911/20191123hosszuszarnyu-balna-pupos-balna5.jpg?w=644&amp;h=362"/>
        <figcaption>A hosszúszárnyú bálnák a csodával határos regenerálódást mutattak<cite>Forrás: UWPhotog/iStock</cite></figcaption>
      </figure>
      <p>Ez azonban szerencsére nem az egyetlen eset: a NOAA 2016-ban arról számolt be, hogy a tizennégy, ismert hosszúszárnyú bálnapopuláció közül kilenc már nem veszélyeztetett.</p>
      <aside>Nem véletlen, hogy a tengerbiológusok minden eddiginél optimistábbak és bizakodóbbak.</aside>
      <p>Úgy gondolják, hogy körülbelül még tíz évnek kell eltelnie ahhoz, hogy a populációk biztosan elérjék újra a „kizsákmányolás" előtti szintet.</p>
      <blockquote>Lehetséges, hogy a bálnák csodával határos módon visszatértek a halálból, de csak rajtunk, embereken múlik, hogy meddig maradnak újra velünk</blockquote>
      <p>– hangsúlyozta a kutató. – Ez egyértelmű példa arra, hogy ha helyesen cselekszünk, akkor bármi lehetséges.</p>
      <p>A kutatók első hallásra szinte hihetetlennek tűnő eredményeiket a <i>Royal Society Open Science</i> tudományos folyóiratban publikálták.</p>
    </article>
  </body>
</html>