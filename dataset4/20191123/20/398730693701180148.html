<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/dubbla-mal-av-emil-forsberg-nar-leipzig-vann/"/>
    <meta property="og:site_name" content="DN.SE"/>
    <meta property="article:published_time" content="2019-11-23T20:14:00+00:00"/>
    <meta property="og:title" content="Dubbla mål av Emil Forsberg när Leipzig vann"/>
    <meta property="og:description" content="Emil Forsberg och hans Leipzig fortsätter att ånga på i Bundesliga-fotbollen."/>
  </head>
  <body>
    <article>
      <h1>Dubbla mål av Emil Forsberg när Leipzig vann</h1>
      <address><time datetime="2019-11-23T20:14:00+00:00">23 Nov 2019, 20:14</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Emil Forsberg och hans Leipzig fortsätter att ånga på i Bundesliga-fotbollen. Den svenske landslagsstjärnan gjorde två mål när tabelltvåan slog tillbaka nästjumbon Köln med 4–1 på hemmaplan.</b>
      </p>
      <p>Först satte ”Foppa” 2–0 på straff i den 32:a minuten, och med elva minuter kvar av matchen klev han fram igen, den gången på frispark. Ett riktigt klassmål. 28-åringen fick till en perfekt träff och såg bollen segla i en båge över muren och in i vänstra hörnet bakom Köln-målvakten Timo Horn.</p>
      <p>Det målet betydde 4–1.</p>
      <p>Forsberg är nu uppe i fem fullträffar den här säsongen. Hans Leipzig skuggar serieledande Borussia Mönchengladbach i tabelltoppen och är nu en poäng bakom efter tolv spelade matcher.</p>
      <p><b>Även Sebastian Andersson</b> hade en rolig kväll. Anfallaren gjorde ett av målen när hans Union Berlin sänkte just Borussia Mönchengladbach, med svenske Oscar Wendt från start i backlinjen, med 2–0 på hemmaplan. Andersson höll sig framme på tilläggstid och nickade in slutresultatet från nära håll.</p>
      <p>Union Berlin ligger elva, nio poäng efter Mönchengladbach.</p>
    </article>
  </body>
</html>