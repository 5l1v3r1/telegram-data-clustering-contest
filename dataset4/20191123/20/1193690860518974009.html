<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/radnyk-prezydenta-yermak-maie-biznes-zviazky-z-odioznym-putinskym-oliharkhom-zhurnalisty-203367.html"/>
    <meta property="og:site_name" content="5 канал"/>
    <meta property="article:published_time" content="2019-11-23T20:36:00+00:00"/>
    <meta property="og:title" content="Радник президента Єрмак має бізнес-зв'язки з одіозним путінським олігархом – журналісти"/>
    <meta property="og:description" content="За даними журналістів, Єрмак і ТОВ &quot;Сарич&quot; є партнерами в компанії &quot;Інтерпромфінанс-безпека&quot;"/>
  </head>
  <body>
    <article>
      <h1>Радник президента Єрмак має бізнес-зв'язки з одіозним путінським олігархом – журналісти</h1>
      <address>
        <time datetime="2019-11-23T20:36:00+00:00">23 Nov 2019, 20:36</time>
      </address>
      <p>Журналісти проєкту від телеканалу "Прямий" "Watchdogs.Розслідування" викрили помічника президента України Володимира Зеленського Андрія Єрмака у зв’язках із одіозним путінським олігархом.</p>
      <p>Як стверджують розслідувачі, Єрмак через власну компанію "Інтерпромфінанс-безпека" має спільний бізнес із компанією "Сарич".</p>
      <blockquote>"Раніше це була українська компанія, яка володіла землею в бухті Ласпі, але вона переєструвалася в Росії за тамтешніми законами і змінила власників. Рік тому її новими господарями стали люди, наближені до Аркадія Ротенберга - друга Путіна, будівника Кримського мосту і найтоксичнішого з російських олігархів", - йдеться в матеріалі.</blockquote>
      <p>"Пан Ротенберг чи якась там інша особа з Росії могла стати власником бізнесу в Україні таким чином. Не зовсім формально - між крапель пройти", - зазначив юрист із земельних питань Єгор Недашківський.</p>
      <p>За даними журналістів, Єрмак і ТОВ "Сарич" є партнерами в компанії "Інтерпромфінанс-безпека". Україна перереєстровані кримські компанії не визнає, але з точки зору росіян - люди Ротенберга увійшли напряму до українського бізнесу Єрмака і стали його партнерами.</p>
      <p>"Як це пояснити? Журналісти кілька тижнів намагалися домовитись про інтерв’ю із Андрієм Єрмаком. Він ігнорував звернення, допоки в особистій переписці автори розслідування не заявили йому тему. Через свого прес-секретаря Єрмак дав відповідь - текстовим повідомленням у WhatsApp. Мовляв, нічого поганого не робив - хотів би закрити компанію, але не може", - наголошується в матеріалі.</p>
      <blockquote>"Ще задовго до початку війни, я не мав жодних відносин з ТОВ "Сарич", як не маю і зараз, і не несу жодної відповідальності за діяльність цієї юридичної особи чи її бенефіціарів. Більше того, в мене немає зв‘язку з ними, і через це я весь цей час не мав змоги закрити ТОВ "Інтерпромфінанс-безпека", - йдеться у повідомленні.</blockquote>
      <p>Журналісти-розслідувачі "Прямого" стверджують, що довели документально: на сьогодні Єрмак і "Сарич" пов’язані через "Інтерпромфінанс-безпеку". "Сарич" перереструвався в Росії і відійшов до людей Ротенберга, і це зазначено в реєстрах.</p>
      <p>"Чи намагався Андрій Єрмак припинити бізнес-зв’язки із компаніями російського олігарха Аркадія Ротенберга, він не уточнив", - зауважили в матеріалі.</p>
      <figure>
        <iframe src="https://www.youtube.com/embed/tK01sv8pZ28" width="745" height="451" data-service="Youtube" scrolling="no"/>
      </figure>
    </article>
  </body>
</html>