<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/23/samsung-galaxy-s11e-render-onleaks-684700/"/>
    <meta property="og:site_name" content="AndroidWorld"/>
    <meta property="article:published_time" content="2019-11-23T20:12:17+00:00"/>
    <meta property="og:title" content="Galaxy S11e rompe gli indugi: dite addio a ciò che avete amato del suo predecessore (foto e video)"/>
    <meta property="og:description" content="Ieri è toccato a Galaxy S11 lasciarci un po’ l’amaro in bocca, a causa di quell’invadente modulo fotografico posteriore, che..."/>
  </head>
  <body>
    <article>
      <h1>Galaxy S11e rompe gli indugi: dite addio a ciò che avete amato del suo predecessore (foto e video)</h1>
      <h2>Dopo Galaxy S11, tocca anche a Galaxy S11e mostrarsi nei render del fido @OnLeaks.</h2>
      <address><time datetime="2019-11-23T20:12:17+00:00">23 Nov 2019, 20:12</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p><a href="https://www.androidworld.it/2019/11/22/samsung-galaxy-s11-onleaks-684460/">Ieri è toccato a Galaxy S11</a> lasciarci un po’ l’amaro in bocca, a causa di quell’invadente modulo fotografico posteriore, che strizza l’occhio alla moda del momento, oggi potrebbe invece essere il turno di <b>Galaxy S11e</b>. L’ambasciatore – che, come da tradizione, non porta pena – è sempre l’informatissimo <i>@OnLeaks</i>, i cui celebri <b><i>render</i> </b>ci consentono di dare una sbirciatina ad un altro membro della prossima famiglia di top di gamma <a href="https://www.androidworld.it/tag/samsung/">Samsung</a>.</p>
      <p>Per la verità, il design complessivo di questo Galaxy S11e risulta decisamente<b> in linea</b> con quello di Galaxy S11 già visto nella giornata di ieri. Fin troppo, diranno alcuni, specialmente per un dettaglio che <b>non farà piacere</b> a chi ha adorato il predecessore <a href="https://www.androidworld.it/recensioni/samsung-galaxy-s10e/">Galaxy S10e</a>: lo <b>schermo curvo</b>. Già, perché quest’anno Samsung sembra intenzionata a mettere definitivamente al bando i display piatti, in favore di una trovata giudicata da tanti esteticamente di impatto, ma molto poco pratica. Anche in questo caso inoltre, troviamo un <b>foro in posizione centrale</b> in alto e una <b>cornice inferiore ai minimi termini</b>, seppur ancora non perfettamente simmetrica con le altre.</p>
      <p>Un altro dettaglio che potrebbe far storcere il naso ad alcuni è la <b>diagonale del display</b>, che dovrebbe <b>spingersi fino a 6,2/6,3 pollici</b>, in deciso aumento rispetto ai 5,8 pollici del predecessore. Ciò si ripercuoterà sulle <b>dimensioni generali</b> del dispositivo, la cui altezza passerà dai 142,2 mm di S10e ai<b> 151,7 mm</b> di S11e, mentre l’ampiezza dovrebbe invece ridursi a<b> 69,1 mm</b>. Lo spessore si attesterebbe invece a<b> 7,9 mm</b>, sporgenza della fotocamera esclusa.</p>
      <p>Sul retro, troviamo ancora una volta un <b>modulo fotografico rettangolare</b>, ma dalle dimensioni un po’ più discrete rispetto a quelle viste su Galaxy S11. Merito del <b>minor numero di sensori</b> alloggiati al posteriore, ovvero <b>3</b>. Confermata l’<b>assenza del jack audio</b> sulla cornice esterna, realizzata in metallo lucido.</p>
      <p>Sul fronte specifiche, Galaxy S11e dovrebbe essere un<b> top di gamma a tutti gli effetti</b>, proprio come il suo predecessore: troveremo infatti un SoC<b> Exynos 990</b>, almeno<b> 6 GB di RAM</b> e<b> 128/256 GB di memoria interna UFS 3.0</b>, probabilmente espandibile via <b>microSD</b>. Notevole la batteria, che dovrebbe attestarsi sui<b> 4.000 mAh</b>, merito delle dimensioni più generose rispetto all’anno passato. Ancora nessun dettaglio invece sul comparto fotografico.</p>
      <p>
        <a href="https://www.amazon.it/gp/goldbox?ascsubtag=684700-widget-desktop-www.androidworld.it&amp;tag=androidworld-1499-21">OFFERTE SU AMAZON</a>
      </p>
      <p>
        <a href="http://t.me/offertesmartworld">CANALE TELEGRAM OFFERTE</a>
      </p>
      <h3>Video</h3>
      <figure>
        <iframe src="https://www.youtube.com/embed/zlY90XRrziI" width="640" height="360" data-service="Youtube" scrolling="no"/>
      </figure>
      <h3>Immagini</h3>
      <p>Fonte: <a href="https://pricebaba.com/blog/samsung-galaxy-s11e-renders-360-degree-video-exclusive">Pricebaba</a></p>
    </article>
  </body>
</html>