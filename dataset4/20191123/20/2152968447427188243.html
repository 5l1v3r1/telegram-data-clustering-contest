<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/23/eko-gradovete-tehnologiite-syshtestvuvat-no-izpolzvat-li-se.430500"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T20:12:00+00:00"/>
    <meta property="og:title" content="Еко градовете: Технологиите съществуват, но използват ли се?"/>
    <meta property="og:description" content="Цюрих работи по инициатива за устойчиво бъдеще | Dnes.bg"/>
  </head>
  <body>
    <article>
      <h1>Еко градовете: Технологиите съществуват, но използват ли се?</h1>
      <h2>Цюрих работи по инициатива за устойчиво бъдеще</h2>
      <address><time datetime="2019-11-23T20:12:00+00:00">23 Nov 2019, 20:12</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Високотехнологичните решения за превръщането на градовете в по-екологично чисти места вече съществуват - от местните мрежи на чиста енергия до центрове за електрически транспорт и т.нар. умни сгради. Достатъчно бързото им разпространение и прилагане, за да се намалят климатичните промени, обаче е предизвикателство, коментират представители на градските власти и бизнеса.</p>
      <p>Усилията да се намалят парниковите газове, като се премине към по-чиста енергия и транспорт, и като се използват по-ефективно природните ресурси, няма да дадат резултат, ако в тях не се включат гражданите, казаха тази седмица експерти на международна конференция за "умните градове" в Барселона.</p>
      <p>Мисля, че е много важно да включим хората и да им дадем шанса, възможността наистина да направят нещо, каза Ана Шиндлер, директор на градското развитие на швейцарския град Цюрих.</p>
      <p>Градът, който е банков център, цели да използва технологии, за да решава "реални проблеми за реални хора" по начин, който подобрява качеството им на живот, а същевременно се бори срещу климатичните промени, допълни тя.</p>
      <p>От около десетилетие Цюрих работи по една местна инициатива за създаване на "2000-ватово общество", в което хората използват само толкова енергия, колкото би било устойчиво да потребява всеки човек на планетата.</p>
      <p>За да се постигне тази цел, в Швейцария се налага намаляване на използването на енергия с две трети и покриване на поне 75 % от енергийните нужди от възобновяеми източници, така че всеки човек да отделя само един тон парникови газове годишно.</p>
      <p>Цюрих се стреми да постигне тази цел до 2050 година чрез мерки като създаването на онлайн платформа, която показва на потребителите как да получават местна чиста енергия и на каква цена, каза Шиндлер.</p>
      <p>"В град, в който много хора наемат, а не притежават собствени жилища, те могат да купят квадратни метри слънчеви панели, които да бъдат инсталирани на покривите на обществените сгради и така да бъде подкрепен преходът на градското енергийно предлагане към възобновяеми източници", обяснява тя.</p>
      <p>Във френския промишлен център Лион властите искат за използват отворени данни, за да помогнат на хората да правят информиран "зелен" избор - например да им се дава информация дали покривите им са подходящи за слънчеви панели, каза Карин Догнин-Зоце, вицепрезидент на инициативата за умните градове.</p>
      <p>С увеличението на населението градските власти се опитват да намалят половинмилионния поток от коли, движещ се всеки ден в Лион, както и да премоделират индустриалните му зони в по-малки единици, използващи възобновяема енергия, допълва тя.</p>
      <p>За да се постигнат тези големи цели, "трябва да се простим с идеята, че от едната страна са политиците, бизнесът е от друга, а от трета - гражданите", казва тя.</p>
      <p>"Има прекалено много разделение и дебати, които пречат на реалните действия", отбелязва тя, призовавайки за по-добро сътрудничество, за да се постигнат правилните решения заедно и "работата да бъде свършена".</p>
      <p>Жителите на градовете "се тревожат" за климатичните промени и трябва да им бъдат предложени "постижими" решения, които правят живота им по-лесен, казва още тя.</p>
      <p>Това може да включва неща като създаването на условия за по-лесно каране на колелета за удоволствие, допълни тя.</p>
      <p>Спечелването на подкрепа за големи промени в домовете, работните места и обществените пространства обаче може да се окаже не толкова лесно, особено сред групите с ниски доходи, отбелязват правителствени представители.</p>
      <p>
        <b>Умна комуникация</b>
      </p>
      <p>В германския град Кьолн финансираният с европейски средства проект УGrowSmarterФ, чиято цел е да тества "умни" решения за града, включително квартали, които да използват по-малко и по-зелена енергия, не бе приет лесно в Мюлхайм, район на североизток, който се обновява.</p>
      <p>Представителката на градските власти Барбара Мьолендик каза, че шепа хора от общо 1000 засегнати граждани, над половината от които получават социални помощи, са участвали в първоначалните срещи, където е била обяснявана планираната "зелена" трансформация на жилищата им.</p>
      <p>Те се не интересуваха от темата за климата, а от качеството си на живот, каза Мьолендик, която е градският секретар, отговарящ за социалната интеграция и околната среда.</p>
      <p>За да станат и те съпричастни, градът трябваше да инвестира в по-добро информиране на местните хора за плановете си, каза тя.</p>
      <p>Постепенно, след като работата започна, интересът им нарасна и градът направи усилия да прокара и други малки подобрения, които жителите искаха, като осветление около местата за паркиране на велосипеди, каза тя пред фондация Томсън Ройтерс.</p>
      <p>Предварителните анализи сочат, че мерките за спестяване на енергия в областта - от умни системи за измервания и използването на топлинни помпи до местно производство на слънчева енергия - са довели до намаляване на въглеродните емисии с около 70%, допълва тя.</p>
      <p>Един ключов урок от петгодишния проект УGrowSmarterФ, който е приложен също така в Стокхолм и Барселона, е значението на взаимодействие с ползвателите на сградите от самото начало и да им се покаже какви ще бъдат ползите за тях от промените, каза Манел Санмарти от Каталунския институт за енергийни изследвания.</p>
      <p>Бертран Камю, главен изпълнителен директор на френската компания за услугите, свързани с водоснабдяването и почистването, SUEZ, работеща по проекти за "умни" градове в Дижон и Анжер, каза, че е изключително важно включването на колкото се може повече хора в борбата с климатичните промени.</p>
      <p>Също като мнозина той изпитва "чувството, че трябва да се действа спешно" за справяне с това, което някои наричат "извънредна климатична ситуация". По думите му обаче е нужно време за разработването на решения и за получаването на съгласие от правилните заинтересовани лица и на първо място от населението.</p>
      <p>/БТА/</p>
    </article>
  </body>
</html>