<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/srbija/170818/deo-opozicije-potpisao-deklaraciju-evropsku-srbiju"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T20:11:00+00:00"/>
    <meta property="og:title" content="Deo opozicije potpisao &quot;Deklaraciju za evropsku Srbiju&quot;"/>
    <meta property="og:description" content="Deo opozicionih političara kao i predstavnici pojedinih nevladinih organizacija potpisali su u Beogradu &quot;Deklaraciju za evropsku Srbiju&quot;, kojom šalju poruku međunarodnoj i domaćoj javnosti da će se boriti da Srbija bude uređena kao zemlje EU."/>
  </head>
  <body>
    <article>
      <h1>Deo opozicije potpisao "Deklaraciju za evropsku Srbiju"</h1>
      <h2>Deo opozicionih političara kao i predstavnici pojedinih nevladinih organizacija potpisali su u Beogradu "Deklaraciju za evropsku Srbiju", kojom šalju poruku međunarodnoj i domaćoj javnosti da će se boriti da Srbija bude uređena kao zemlje EU.</h2>
      <address><time datetime="2019-11-23T20:11:00+00:00">23 Nov 2019, 20:11</time> by <a rel="author">rts.rs, Republika</a></address>
      <p>Srbija živi vremenski paradoks, kažu, nikada nije bila bliža članstvu u Uniji i nikada nije bilo više antievropske propagande. Evropa istovremeno sve češće zaboravlja osnovnu ideju nastanka Unije - da bude mirovni projekat.</p>
      <p>- Ne može da se menja Srbija, a da se ne govori o tome kako se menja, ko je odgovoran i kako će se menjati ubuduće, sada kada je Evropa odlučila da sa strategije dosadašnje metodologije, pređe na neku novu. Hoćemo da učestvujemo u tome - navela je Gordana Čomić, potpredsednica Narodne skupštine Republike Srbije.</p>
      <p>Evropska unija, sa 63 posto naše ukupne ekonomske razmene, najveći je partner Srbiji.</p>
      <p>- Realno je da su zemlje Evropske unije najveći investitori u Srbiji u poslednjih osam godina. Zato je ovaj naš poziv da se potpiše ova deklaracija, poziv za akciju, poziv za političku borbu, borbu koja će dati vladu koja će umeti da iskoristi sve one prilike koje pristupanje na ekonomskom planu Evropskoj uniji donosi - istakao je narodni poslanik Marko Đurišić.</p>
      <p>Sa skupa i poruka da je vreme za rešavanje svih nerešenih pitanja u regionu, a pre svih, za Srbiju najvažnijeg - pitanja Kosova i Metohije.</p>
      <p>- Pomirenje, dijalog, suživot, razumevanje, saradnja, odnos Srba i Albanaca, posebno kosovskih Srba i kosovskih Albanaca, mislim da je to put. Ja verujem da u Srbiji postoje ljudi koji ovo mogu da izvedu - rekao je Petar Miletić, član predsedništva Pokreta slobodnih građana.</p>
      <p>Potpisnici Deklaracije zalažu se, pored ostalog, za izgradnju demokratskog, uređenog i slobodnog društva, zasnovanog na vladavini prava, za saradnju sa susedima i razvoj medijskih sloboda.</p>
      <related>
        <h4>Pročitajte još:</h4>
        <a href="http://republika.rs/vesti/srbija/170201/NOVINAR-MILOVAN-JOVANOVIC-AFERI-SPIJUNIRANJE-Rusima-odgovara-sporazum-Beograda-Pristine"/>
      </related>
    </article>
  </body>
</html>