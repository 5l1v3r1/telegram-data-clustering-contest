<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/news-dawid-kubacki-po-druzynowym-konkursie-w-wisle-nie-ma-co-szuk,nId,3350791"/>
    <meta property="og:site_name" content="RMF24"/>
    <meta property="article:published_time" content="2019-11-23T20:17:13+00:00"/>
    <meta property="og:title" content="Dawid Kubacki po drużynowym konkursie w Wiśle: Nie ma co szukać dziury w całym"/>
    <meta property="og:description" content="&quot;Nie ma co szukać dziury w całym&quot; - tak Dawid Kubacki skomentował wynik sobotniego konkursu drużynowego Pucharu Świata w Wiśle. Polscy skoczkowie zajęli w nim trzecie miejsce, choć na półmetku prowadzili."/>
  </head>
  <body>
    <article>
      <h1>Dawid Kubacki po drużynowym konkursie w Wiśle: Nie ma co szukać dziury w całym</h1>
      <address><time datetime="2019-11-23T20:17:13+00:00">23 Nov 2019, 20:17</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>"Nie ma co szukać dziury w całym" - tak Dawid Kubacki skomentował wynik sobotniego konkursu drużynowego Pucharu Świata w Wiśle. Polscy skoczkowie zajęli w nim trzecie miejsce, choć na półmetku prowadzili.</b>
      </p>
      <figure>
        <img src="https://i.iplsc.com/dawid-kubacki-wsrod-kibicow/0009EPPX40NCRRLM-C123-F4.png"/>
        <figcaption>Dawid Kubacki wśród kibiców<cite>/ Grzegorz Momot /PAP</cite></figcaption>
      </figure>
      <p><b>Pierwsza seria w wykonaniu biało-czerwonych była wręcz rewelacyjna. </b>Co prawda po skoku Piotra Żyły zajmowali drugie miejsce za Słowenią, ale prowadzenie dał im Jakub Wolny. Umocnili się na nim po próbach Kamila Stocha i Kubackiego. Na półmetku drugich Austriaków wyprzedzali o 11,1 pkt.</p>
      <p><b>W finałowej serii każdy z podopiecznych trenera Michala Dolezala spisał się jednak nieco słabiej.</b> Żyła, Stoch i Kubacki w swoich grupach osiągnęli czwarte rezultaty, a Wolny szósty. Wystarczyło to do zajęcia trzeciego miejsca - za Austrią oraz Norwegią.</p>
      <h4>"Aż mi się płakać chciało, jak zobaczyłem, gdzie wyląduję"</h4>
      <p><i><b>Oczywiście, że czujemy lekkie rozczarowanie, ale ostatecznie nie jest ono silniejsze od radości z tego, że udało się stanąć na podium.</b> Wywalczyliśmy je i nie ma co szukać dziury w całym. To dobry prognostyk przed konkursem indywidualnym</i> - podkreślił Kubacki.<br/><br/><i>Wiadomo, że przed własną publicznością chcemy zaprezentować się jak najlepiej, chcemy odwdzięczyć się kibicom za wsparcie. <b>Mój skok w drugiej serii nie był idealny, ale na pewno był bardzo dobry</b>. Niestety warunki wietrzne były takie, że dalej polecieć się nie dało. Aż mi się płakać chciało, jak zobaczyłem, gdzie wyląduję</i> - dodał Stoch.<br/><br/><b>Wiatr na skoczni im. Adama Małysza nie był bardzo silny, ale podmuchy zdarzały się z różnych stron i jednym zawodnikom sprzyjały, a innym utrudniały zadanie.</b><br/><br/><i>To nie jest tak, że szukamy wymówek. Szczęście do wiatru to nieodłączny element skoków narciarskich i takie sytuacje nie są dla nas czymś nowym. Właśnie dlatego koncentrujemy się tylko na tym, na co mamy wpływ, czyli na poprawnym wykonaniu skoku</i> - powiedział Stoch.<br/><br/><i><b>Nie zawsze dobry skok jest daleki.</b> Te wszystkie przeliczniki wiatru najlepiej się sprawdzają kiedy... nie wieje. Gdy jest wiatr, one wyciągają średnią z różnych punktów na skoczni i to nigdy nie będzie idealne. Uważam jednak, że i tak lepiej, że punkty za wiatr są niż jakby ich nie było. Nie mówiąc już o dawnym rozwiązaniu, gdy po zmianie belki startowej skaczący wcześniej musieli powtarzać swoje próby</i> - zwrócił uwagę Kubacki.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fsport%2Fnews-polacy-na-podium-kubacki-najlepszy-indywidualnie-tak-zaczyna%2CnId%2C3350664%3Fparametr%3Dembed_tyt">Polacy na podium, Kubacki najlepszy indywidualnie! Tak zaczynamy w Wiśle nowy sezon Pucharu Świata</a>
      </p>
      <h4>Kubacki najlepszy w nieoficjalnej indywidualnej kwalifikacji</h4>
      <p>Mistrz świata z Seefeld okazał się w sobotę najlepszy w nieoficjalnej indywidualnej klasyfikacji. Łączna nota Żyły była dziewiątym wynikiem, Stocha 13., a Wolnego 24.<br/><br/><i><b>Wiem, że jestem w stanie walczyć o czołowe lokaty</b>. Nie zmienia to faktu, że muszę także cały czas pracować, bo z tego, co dzisiaj pokazałem, nie jestem do końca zadowolony</i> - powiedział Kubacki.</p>
      <figure>
        <img src="https://i.iplsc.com/polscy-kibice-podczas-konkursu-druzynowego-zawodow-pucharu-s/0009EPQ0UOT30OJL-C123-F4.png"/>
        <figcaption>Polscy kibice podczas konkursu drużynowego zawodów Pucharu Świata w skokach narciarskich<cite>/Grzegorz Mamot /PAP</cite></figcaption>
      </figure>
      <p>Polacy po raz 26. stanęli na podium konkursu drużynowego Pucharu Świata. W dorobku mają sześć zwycięstw, dziesięć drugich miejsc oraz dziesięć trzecich. W Wiśle zawody drużynowe odbyły się po raz trzeci - dwa lata temu biało-czerwoni zajęli drugą pozycję, a przed rokiem byli najlepsi.<br/><br/><b>Na niedzielę zaplanowano konkurs indywidualny, który rozpocznie się o godz. 11:30.</b> W pierwszej serii wystąpi ośmiu Polaków. Poza czwórką, która startowała w sobotę, będą to: Stefan Hula, Maciej Kot, Paweł Wąsek i Aleksander Zniszczoł.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fsport%2Fnews-gadzet-bez-mocy-norwescy-skoczkowie-o-nowych-butach-polakow%2CnId%2C3350777%3Fparametr%3Dembed_tyt">"Gadżet bez mocy". Norwescy skoczkowie o nowych butach Polaków</a>
      </p>
    </article>
  </body>
</html>