<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/creixer/Kardashian-riquesa-cosmetica_0_2349965002.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T20:07:13+00:00"/>
    <meta property="og:title" content="La Kardashian petita apallissa en riquesa les seves germanes"/>
    <meta property="og:description" content="Kylie Jenner ha tancat la venda del 51% de la seva companyia cosmètica a Coty per 600 M$"/>
  </head>
  <body>
    <article>
      <h1>La Kardashian petita apallissa en riquesa les seves germanes</h1>
      <h2>Kylie Jenner ha tancat la venda del 51% de la seva companyia cosmètica a Coty per 600 M$</h2>
      <address><time datetime="2019-11-23T20:07:13+00:00">23 Nov 2019, 20:07</time> by <a rel="author">PAULA SOLANAS</a></address>
      <p>KYLIE JENNER ES pinta els llavis en barnús al tocador d’una de les seves luxoses mansions. Repassa amb cura que el color quedi ben llampant i finalment somriu als més de 150 milions de persones que l’observen mentre s’arregla per a la seva pròxima reunió. L’audiència a Instagram de la petita de les germanes Kardashian -protagonistes del <i>reality show </i>que porta el seu nom-és només una de les claus que expliquen que la setmana passada Jenner vengués el 51% de la seva marca de cosmètics per 600 milions de dòlars. La multinacional de bellesa nord-americana Coty ha adquirit Kylie Cosmetics per un preu que valora l’empresa en més de 1.200 milions de dòlars.</p>
      <p>La menor del clan -a l’estiu va fer 22 anys-és una habitual de les pantalles des que era una preadolescent, quan va començar a aparèixer amb la seva família nombrosa al programa <i>Keeping up with the Kardashians</i>. Gràcies a la televisió va anar construint una legió de fans a les xarxes, amb qui compartia (gairebé) tots els detalls del seu dia a dia. També els productes que triava per maquillar-se. I va ser aquí on la <i>influencer </i>va detectar el negoci que la va empènyer a crear la seva pròpia marca. Kylie Cosmetics va néixer el 2015 amb una edició limitada de <i>kits</i> per pintar-se els llavis. En un any, les vendes es van disparar de zero a més de 300 milions de dòlars.</p>
      <p>L’impuls definitiu al seu imperi de la bellesa va arribar a través d’un acord d’exclusivitat per distribuir Kylie Cosmetics a Ulta, una cadena de botigues dels Estats Units similar a la francesa Sephora. Tampoc es pot entendre que els productes de la Kardashian més jove s’esgotin en qüestió de segons sense l’empremta de Laura Nelson, propietària de Seed Beauty, l’empresa que els fabrica als seus laboratoris. Després del maquillatge, la <i>influencer</i> ja ha creat una divisió de cremes facials i estudia entrar també en el món de les fragàncies.</p>
      <p>Jenner -que continua ingressant milions de dòlars cada any amb campanyes de publicitat per a altres marques- s’ha convertit de lluny en la més rica de les germanes Kardashian, amb una fortuna estimada que supera els 1.000 milions de dòlars. Cal anar molt avall en el rànquing de <i>celebrities</i> multimilionàries per trobar la seva germanastra Kim (la primera a saltar a la fama i casada amb el raper Kanye West), amb un patrimoni d’uns 370 milions de dòlars.</p>
      <p>Tot i així, l’èxit empresarial de Kylie Jenner no ha esquivat la polèmica. La revista <i>Forbes </i>l’exaltava en un article com la bilionària més jove “feta a si mateixa”. Aquest qualificatiu, però, és discutible i va encendre les xarxes. Jenner és filla de l’exmedallista olímpica Caitlyn Jenner (abans coneguda amb el nom de Bruce) i Kris Jenner, empresària i representant de la resta de la seva descendència. Des de petita s’ha criat entre el privilegi i l’opulència de Hollywood, que ha alimentat la seva fama. No obstant això, ella defensa la seva faceta d’empresària i continuarà sent la cara visible de Kylie Cosmetics un cop passi a mans de Coty, propietària de marques com Rimmel o Bourjois. “Treballo molt”, reivindicava en una entrevista recent.</p>
    </article>
  </body>
</html>