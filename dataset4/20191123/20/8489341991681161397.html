<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806895/%D8%AA%D8%B3%D8%A7%D9%88%DB%8C-%D9%85%DB%8C%D9%84%D8%A7%D9%86-%D9%88-%D9%86%D8%A7%D9%BE%D9%88%D9%84%DB%8C-%D8%AF%D8%B1-%D8%B3%D9%86-%D8%B3%DB%8C%D8%B1%D9%88"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T20:05:00+00:00"/>
    <meta property="og:title" content="سری آ ایتالیا؛ تساوی میلان و ناپولی در سن سیرو"/>
    <meta property="og:description" content="دیدار تیم‌های میلان و ناپولی از هفته سیزدهم سری آ با تساوی ۱-۱ به پایان رسید."/>
  </head>
  <body>
    <article>
      <h1>سری آ ایتالیا؛ تساوی میلان و ناپولی در سن سیرو</h1>
      <h2>دیدار تیم‌های میلان و ناپولی از هفته سیزدهم سری آ با تساوی ۱-۱ به پایان رسید.</h2>
      <address>
        <time datetime="2019-11-23T20:05:00+00:00">23 Nov 2019, 20:05</time>
      </address>
      <p>به گزارش گروه ورزشی <a href="https://snn.ir/">خبرگزاری دانشجو</a>، در این دیدار که به میزبانی میلان برگزار شد، ابتدا این شاگردان کارلو آنچلوتی بودند که با گل هروینگ لوزانو پیش افتادند اما بوناونتورا گل تساوی را برای میلان به ثمر رساند تا دو تیم در نهایت امتیازات را تقسیم کنند.</p>
      <p>میلانی ها بازی را بهتر آغاز کردند و می توانستند خیلی زود به گل برسند اما کرونیچ نتوانست از فرصتی که پیانتک برایش ایجاد کرده بود، استفاده کند و ضربه او از کنار دروازه میهمان به بیرون رفت.</p>
      <p>در ادامه بازی متعادل شد و بازیکنان ناپولی اگرچه بیشتر توپ و میدان را در اختیار داشتند اما موقعیت چندانی روی دروازه میلان ایجاد نمی کردند. تا اینکه در دقیقه 24، روی اولین موقعیت جدی شان به گل رسیدند. ابتدا این اینسینیه بود که با یک شوت محکم، تیر دروازه میلان را به لرزه درآورد و سپس لوزانو روی توپ برگشتی توانست دروازه دوناروما را باز کند.</p>
      <p>اما این برتری چندان پایدار نبود و میلانی ها خیلی زود به گل تساوی رسیدند. در دقیقه 29 بود که بوناونتورا که با پاس کرونیچ صاحب توپ شده بود، با یک ضربه تماشایی توانست حساب کار را 1-1 کند.</p>
      <p>چیزی نمانده بود که در دقیقه 35، روی اشتباه هیسای، میلان به گل دوم برسد اما با خوش شانسی مدافع آلبانیایی ناپولی، توپ به بیرون رفت و تنها یک کرنر نصیب روسونری شد.</p>
      <p>در دقایق پایانی نیمه اول بار دیگر بازی متعادل دنبال شد و در نهایت نیمه اول با تساوی 1-1 به پایان رسید.</p>
      <p>در نیمه دوم هم دو تیم نمایش پایاپایی داشتند و بازی بیشتر در میانه زمین در جریان بود و کمتر موقعیت خطرناکی روی دروازه ها ایجاد شد. بهترین موقعیت گلزنی این نیمه در دقیقه 90 ایجاد شد؛ جایی که روی ارسال مرتنس، این آلن بود که می توانست با یک ضربه والی، دروازه میلان را باز کند و ناپولی را به پیروزی برساند اما دوناروما با یک واکنش دیدنی دروازه تیمش را بسته نگه داشت و در نهایت بازی با تساوی به پایان رسید.</p>
    </article>
  </body>
</html>