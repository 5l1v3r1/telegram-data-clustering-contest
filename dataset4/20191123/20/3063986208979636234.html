<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/23/842662"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T20:27:00+00:00"/>
    <meta property="og:title" content="মাহমুদউল্লাহ আহত; কেন হুট করে শান্তকে ডাকা?"/>
    <meta property="og:description" content="১৩ রানে ৪ উইকেট হারানোর পর লড়াই করার চেষ্টা করছিলেন 'ভায়রা-ভাই জুটি' হিসেবে খ্যাত মুশফিক আর মাহমুদউল্লাহ। দারুণ জমে গিয়েছিল তাদের জুটি। বাংলাদেশের স্কোরও একশ ছাড়িয়ে যায়। একটি জুটিতে যখন লড়াই করছে বাংলাদেশ, তখনই আবার দুঃসংবাদ। হ্যামস্ট্রিংয়ে টান লাগায় খুঁড়িয়ে খুঁড়িয়ে মাঠ ছাড়লেন মাহমুদউল্লাহ। অবশ্য এর আগেই বাঁহাতি টপ অর্ডার ব্যাটসম্যান নাজমুল হোসেন শান্তকে উড়িয়ে নেওয়ার সিদ্ধান্ত গ্রহণ করেছিল বিসিবি। সেটাও নাকি পরে বাতিল করা হয়েছে। বাংলাদেশের ইনিংসের ১৯তম ওভারে ভারতীয় পেসার উমেশ যাদবের বলে সিঙ্গেল নিতে ছুটছিলেন অভিজ্ঞ এই ব্যাটসম্যান। রান পূর্ণ করার আগ মুহূর্তে তার পায়ে টান লাগে। যন্ত্রণায় হাত দিয়ে চেপে ধরেন ডান হ্যামস্ট্রিং। দ্রুত মাঠে এসে মাহমুদউল্লাহকে পরীক্ষা করে দেখেন জাতীয় দলের ফিজিও। কিন্তু মাহমুদউল্লাহ ব্যাটিং করার অবস্থায় ছিলেন না। ৪১ বলে ৭ বাউন্ডারিতে ৩৯ করে মাঠ ছাড়তে হয় মাহমুদউল্লাহকে। বাংলাদেশের স্কোর তখন ৮২। মাহমুদউল্লাহ যদি এই ম্যাচে আর খেলতে না পারেন, তবে তার বদলি 'কনকাশন সাব' হিসেবেও কেউ খেলতে পারবেন না। কারণ এটাই আইসিসিসির নিয়ম। 'কনকাশন সাব' হতে হলে মাথায় আঘাত পেতে হবে। চোটাঘাতে জর্জরিত বাংলাদেশের…"/>
  </head>
  <body>
    <article>
      <h1>মাহমুদউল্লাহ আহত; কেন হুট করে শান্তকে ডাকা?</h1>
      <address><time datetime="2019-11-23T20:27:00+00:00">23 Nov 2019, 20:27</time> by <a rel="author">কালের কণ্ঠ অনলাইন</a></address>
      <p>১৩ রানে ৪ উইকেট হারানোর পর লড়াই করার চেষ্টা করছিলেন 'ভায়রা-ভাই জুটি' হিসেবে খ্যাত মুশফিক আর মাহমুদউল্লাহ। দারুণ জমে গিয়েছিল তাদের জুটি। বাংলাদেশের স্কোরও একশ ছাড়িয়ে যায়। একটি জুটিতে যখন লড়াই করছে বাংলাদেশ, তখনই আবার দুঃসংবাদ। হ্যামস্ট্রিংয়ে টান লাগায় খুঁড়িয়ে খুঁড়িয়ে মাঠ ছাড়লেন মাহমুদউল্লাহ। অবশ্য এর আগেই বাঁহাতি টপ অর্ডার ব্যাটসম্যান নাজমুল হোসেন শান্তকে উড়িয়ে নেওয়ার সিদ্ধান্ত গ্রহণ করেছিল বিসিবি। সেটাও নাকি পরে বাতিল করা হয়েছে।</p>
      <p>বাংলাদেশের ইনিংসের ১৯তম ওভারে ভারতীয় পেসার উমেশ যাদবের বলে সিঙ্গেল নিতে ছুটছিলেন অভিজ্ঞ এই ব্যাটসম্যান। রান পূর্ণ করার আগ মুহূর্তে তার পায়ে টান লাগে। যন্ত্রণায় হাত দিয়ে চেপে ধরেন ডান হ্যামস্ট্রিং। দ্রুত মাঠে এসে মাহমুদউল্লাহকে পরীক্ষা করে দেখেন জাতীয় দলের ফিজিও। কিন্তু মাহমুদউল্লাহ ব্যাটিং করার অবস্থায় ছিলেন না। ৪১ বলে ৭ বাউন্ডারিতে ৩৯ করে মাঠ ছাড়তে হয় মাহমুদউল্লাহকে। বাংলাদেশের স্কোর তখন ৮২।</p>
      <p>মাহমুদউল্লাহ যদি এই ম্যাচে আর খেলতে না পারেন, তবে তার বদলি 'কনকাশন সাব' হিসেবেও কেউ খেলতে পারবেন না। কারণ এটাই আইসিসিসির নিয়ম। 'কনকাশন সাব' হতে হলে মাথায় আঘাত পেতে হবে। চোটাঘাতে জর্জরিত বাংলাদেশের স্কোয়াডে আর কোনো ব্যাটসম্যান নেই! একমাত্র সুস্থ ক্রিকেটার আছেন মুস্তাফিজুর রহমান, যিনি আবার বোলার। ম্যাচের মাঝখানে জরুরি ভিত্তিতে নাজমুল হোসেন শান্তকে দেশ থেকে উড়িয়ে নেওয়ার সিদ্ধান্ত হয়েছিল। এমন ঘটনা টেস্ট ক্রিকেটে ইতিহাসে বিরল! তবে শেষ পর্যন্ত নাকি আজ ইমার্জিং কাপের ফাইনালে খেলা শান্তকে আপাতত 'না' করা হয়েছে।</p>
    </article>
  </body>
</html>