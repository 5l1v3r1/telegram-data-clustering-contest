<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/creixer/Piara-productes-ecologics_0_2349964995.html?utm_medium=social&amp;utm_source=twitter&amp;utm_campaign=ara"/>
    <meta property="og:site_name" content="Ara.cat"/>
    <meta property="article:published_time" content="2019-11-23T20:08:18+00:00"/>
    <meta property="og:title" content="La Piara es passa al veganisme"/>
    <meta property="og:description" content="L’empresa amb seu a Manlleu es renova amb la incorporació de productes ecològics"/>
  </head>
  <body>
    <article>
      <h1>La Piara es passa al veganisme</h1>
      <h2>L’empresa amb seu a Manlleu es renova amb la incorporació de productes ecològics</h2>
      <address><time datetime="2019-11-23T20:08:18+00:00">23 Nov 2019, 20:08</time> by <a rel="author">IRENE RIART</a></address>
      <p>“<i> MÁS BUENOS QUE</i><i> el pan</i> ” és la frase inconfusible que ha acompanyat La Piara durant anys. Ara, però, la companyia busca reorientar la seva marca amb nous productes de caràcter ecològic i vegetarià per atraure nous consumidors i seguir ampliant la seva implantació al mercat espanyol.</p>
      <p>La firma ha incorporat els últims mesos una nova línia de patés vegetals fets a partir de verdures com espàrrecs i pebrot vermell. Les receptes són aptes per a persones veganes i vegetarianes, ja que La Piara ha obtingut per a aquests productes el distintiu de la Unió Vegetariana Espanyola.</p>
      <p>A més d’aquests nous patés, la companyia amb fàbrica a Manlleu (Osona) també ha tret al mercat una nova línia d’hummus. La Piara ha adoptat la popular recepta feta de cigrons i n’ha fet fins a tres versions diferents: la tradicional, una de feta amb carxofes i una altra d’albergínia.</p>
      <p>La companyia assegura que totes les noves receptes compten amb ingredients 100% naturals i no tenen cap mena de conservants ni additius. “El nostre objectiu és aportar varietat a l’alimentació amb receptes com ho faria el consumidor a casa seva”, afirma Javier Coromina, director de comunicació de La Piara.</p>
      <p>Pel que fa al procés de fabricació, des de l’empresa expliquen que només utilitzen “processos naturals” en els quals les verdures són cuites directament amb aigua i s’envasen al buit en un recipient de vidre. Aquest mateix envàs se sotmet posteriorment a un procés similar al bany maria que consisteix en dutxar-lo a una temperatura de 120 ºC.</p>
      <p>El sistema, portat a gran escala amb tota la nova gamma de productes, permet a La Piara mantenir la seva producció intacta durant dos anys, ja que els aliments es conserven amb les mateixes qualitats nutricionals.</p>
      <p>Tot i aquestes novetats, des de la companyia tenen molt clar quin és el seu vaixell insígnia: el paté fet a partir de fetge de porc Tapa Negra. Segons la mateixa empresa, és una varietat que ha acompanyat diferents generacions i de la qual “en segueixen gaudint milers de consumidors”.</p>
      <p>La companyia, però, també ha ampliat progressivament els seus productes d’origen animal. D’una banda, comercialitza noves varietats del Tapa Negra, per exemple amb xili o pebre verd, i, de l’altra, disposa de patés fets a base de pollastre amb curri o peix.</p>
      <p>Aquestes innovacions pel que fa als productes respon, segons La Piara, a la voluntat de la companyia d’ampliar la seva oferta de cara als clients. “Totes les opcions conviuen per arribar als diferents tipus de consumidors i ser menjades en diferents moments del dia”, explica Coromina. Per part de la companyia, valoren positivament el <i>feedback</i> sobre el nou rumb de l’empresa i aposten per seguir adaptant els seus productes als nous temps.</p>
      <p>Aquesta ampliació arriba en un moment de renovació de la marca La Piara. El grup, centrat inicialment en la producció d’embotits, va ser fundat l’any 1923 a Manlleu per dos empresaris d’Osona sota el nom Productos Selectos de Cerdo SA.</p>
      <p>Però No va ser fins a la dècada dels vuitanta que es va convertir en la companyia líder en el sector dels patés. En la mateixa època, l’any 1985, el grup va canviar el seu nom per La Piara, denominació amb què es coneixen popularment els seus productes.</p>
      <p>A finals dels vuitanta, el grup empresarial català Nutrexpa es va convertir en accionista majoritari de La Piara, amb un 99% del capital. L’ampliació de la companyia va arribar el 2003, quan La Piara va deixar les seves instal·lacions al centre de Manlleu per obrir una nova fàbrica als afores de la ciutat, i es va convertir així en el centre de producció de patés més gran d’Europa.</p>
      <p>La crisi, però, va tocar de ple a la fàbrica. El 2007 va facturar 70 milions d’euros, una xifra que es va reduir gairebé a la meitat l’any 2013. A més, entre el 2009 i el 2011 l’empresa va arribar a presentar fins a tres expedients de regulació d’ocupació (ERO).</p>
      <p>La matriu de La Piara, aleshores Nutrexpa, va escindir-se el 2015, i va donar pas a la creació de dues noves empreses: Idilia Foods i Adam Foods. Actualment La Piara pertany al segon grup i conserva una setantena de treballadors. Segons dades del mateix grup, l’any passat la companyia de patés va facturar 32 milions d’euros, un nivell inferior al d’abans de la crisi econòmica, però similar al dels últims sis anys. L’empresa té presència internacional. De fet, disposa de dues filials pròpies, ubicades a Portugal i a Xile.</p>
    </article>
  </body>
</html>