<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/il-prof-che-vuole-bocciare-chi-manifesta-con-le-sardine-si-scusa-non-lo-avrei-mai-fatto/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T20:36:30+00:00"/>
    <meta property="og:title" content="Il prof che vuole bocciare chi manifesta con le sardine si scusa: “Non lo avrei mai fatto”"/>
    <meta property="og:description" content="Il professore dell'istituto superiore di Fiorenzuola d'Arda che ha minacciato di bocciare i suoi studenti nel caso in cui decidessero di andare alla manifestazione delle sardine contro Matteo Salvini ha deciso di scusarsi pubblicamente attraverso una mail indirizzata a diversi giornali: 'Chi mi ha conosciuto sa che non sarei mai e poi mai in grado di compiere azioni del genere'."/>
  </head>
  <body>
    <article>
      <h1>Il prof che vuole bocciare chi manifesta con le sardine si scusa: “Non lo avrei mai fatto”</h1>
      <h2>Il professore dell’istituto superiore di Fiorenzuola d’Arda che ha minacciato di bocciare i suoi studenti nel caso in cui decidessero di andare alla manifestazione delle sardine contro Matteo Salvini ha deciso di scusarsi pubblicamente attraverso una mail indirizzata a diversi giornali: “Chi mi ha conosciuto sa che non sarei mai e poi mai in grado di compiere azioni del genere”.</h2>
      <address><time datetime="2019-11-23T20:36:30+00:00">23 Nov 2019, 20:36</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Arrivano le scuse da parte del <b>professore dell’istituto superiore di Fiorenzuola</b> d’Arda, nel piacentino, dopo aver minacciato via social gli studenti che avessero deciso di andare alla protesta delle <b>sardine</b> contro il leader della Lega, Matteo Salvini. Le scuse sono arrivate attraverso una mail recapitata ad alcuni giornali: “<i>Mi scuso pubblicamente con tutti gli studenti, genitori, colleghi e dirigenti. Non era certo nelle mie intenzioni mettere in difficoltà attraverso il mio scritto. Chi mi ha conosciuto sa che non sarei mai e poi mai in grado di compiere azioni del genere</i>”, scrive il prof nel tentativo di giustificarsi.</p>
      <p><b>Il messaggio del prof di Fiorenzuola</b> lasciava poco spazio all’immaginazione, con una vera e propria <a href="https://www.fanpage.it/attualita/linsegnante-che-vuole-bocciare-i-suoi-studenti-che-manifestano-con-le-sardine/">minaccia rivolta agli studenti</a>: “<i>Se becco qualcuno di voi, da martedì cambiate aria, nelle mie materie renderò la vostra vita un inferno, vedrete il 6 col binocolo e passerete la prossima estate sui libri. Di idioti in classe non ne voglio</i>”. Oggi il ministro dell’Istruzione, Lorenzo Fioramonti, ha annunciato in un post su Facebook di aver avviato un provvedimento di sospensione nei confronti del docente.</p>
      <p><b>Sul tema è intervenuta tutta la politica italiana</b>. Con la presa di distanza anche da parte della Lega. Lo fa, per esempio, il leader del Carroccio, <b>Matteo Salvini</b>: “<i>I professori facciano i professori, gli studenti facciano gli studenti e vadano dove vogliono. Penso che ognuno sia libero di andare a fare quello che vuole, io ho avuto professori quasi sempre di sinistra e me li sono tenuti</i>”. Anche la candidata leghista alla presidenza della Regione Emilia Romagna, Lucia Borgonzoni, condanna le parole de prof: “<i>Non è un iscritto alla Lega, al contrario di quello che ho letto su alcuni media. Condanno le sue parole: sono inaccettabili, ancor più se scritte o pronunciate da un docente. Le piazze, se non violente, le rispetto sempre, anche se non ne condivido il messaggio. E mai nessuno deve permettersi di censurare idee e pensieri altrui, né con parole né con minacce</i>”.</p>
      <p>Sul caso è intervenuto anche il leader di Italia Viva, <b>Matteo Renzi</b>: “<i>Un professore di italiano e latino, sostenitore di Salvini, scrive su Facebook che chi va in piazza con le sardine non prenderà più 6 con lui, neppure col binocolo. Chi scrive certe cose ai suoi studenti può definirsi un educatore? Per me naturalmente no</i>”.</p>
    </article>
  </body>
</html>