<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/23/842655"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T20:07:00+00:00"/>
    <meta property="og:title" content="চাল কিনতে প্রতারণা, গ্রেপ্তার ৩"/>
    <meta property="og:description" content="জাল পে-অর্ডারের মাধ্যমে চাল কেনার সময় শেরপুরে গ্রেপ্তার করা হয়েছে প্রতারক চক্রের তিন সদস্যকে। তাদের ব্যবহৃত ট্রাক জব্দ করা হয়েছে। অবসরপ্রাপ্ত এক সেনা কর্মকর্তার পরিচয়ে চক্রটি ৮ লাখ ১০ হাজার টাকার জাল পে-অর্ডার দিয়ে শুক্রবার রাতে ট্রাকে করে চাল নেয়ার চেষ্টা করছিল। পুলিশ জানায়, শুক্রবার রাতে শহরের নৌহাটা ও ঢাকলহাটি এলাকা থেকে আবুল কাশেম, সুমন মিয়া ও মকছেদ আলী নামের তিনজনকে গ্রেপ্তার করা হয়েছে। তাদের ব্যবহৃত একটি ট্র্রাক ও সোনালী ব্যাংকের নামে দেওয়া জাল পে-অর্ডারটি জব্দ করা হয়। গ্রেপ্তার করা কাশেমের বাড়ি জামালপুর জেলা সদরের রায়েরচর মোল্লাপাড়া গ্রামে। তার পিতার নাম আব্দুল মান্নান। সুমন মিয়ার বাড়ি বন্দেরবাড়ী এলাকায়।  তারা দুজনই ট্রাক ড্রাইভার। মকছেদ আলী মূলত ট্রাক বন্দোবস্তকারী। গ্রেপ্তারকৃতদের রিমাণ্ড আবেদনসহ আদালতে সোপর্দ করা হয়েছে। সূত্র জানায়, নজরুল ইসলাম নামের এক ব্যক্তি অবসরপ্রাপ্ত লে. কর্ণেল পরিচয় দিয়ে শেরপুর থেকে চাল কেনার আগ্রহ দেখান। তিনি মোবাইল ফোনে বেশ কয়েকবার কথা বলেন শেরপুরের বটতলা এলাকার ওসমান রাইস এজেন্সির ওসমান মিয়ার সাথে। ১৭টন চাল কেনার কথা বলে তিনি মূল্য বাবদ ৮ লাখ ১০ হাজার টাকার পে-অর্ডারসহ লোক…"/>
  </head>
  <body>
    <article>
      <h1>চাল কিনতে প্রতারণা, গ্রেপ্তার ৩</h1>
      <address><time datetime="2019-11-23T20:07:00+00:00">23 Nov 2019, 20:07</time> by <a rel="author">শেরপুর প্রতিনিধি</a></address>
      <p>জাল পে-অর্ডারের মাধ্যমে চাল কেনার সময় শেরপুরে গ্রেপ্তার করা হয়েছে প্রতারক চক্রের তিন সদস্যকে। তাদের ব্যবহৃত ট্রাক জব্দ করা হয়েছে। অবসরপ্রাপ্ত এক সেনা কর্মকর্তার পরিচয়ে চক্রটি ৮ লাখ ১০ হাজার টাকার জাল পে-অর্ডার দিয়ে শুক্রবার রাতে ট্রাকে করে চাল নেয়ার চেষ্টা করছিল।</p>
      <p>পুলিশ জানায়, শুক্রবার রাতে শহরের নৌহাটা ও ঢাকলহাটি এলাকা থেকে আবুল কাশেম, সুমন মিয়া ও মকছেদ আলী নামের তিনজনকে গ্রেপ্তার করা হয়েছে। তাদের ব্যবহৃত একটি ট্র্রাক ও সোনালী ব্যাংকের নামে দেওয়া জাল পে-অর্ডারটি জব্দ করা হয়। গ্রেপ্তার করা কাশেমের বাড়ি জামালপুর জেলা সদরের রায়েরচর মোল্লাপাড়া গ্রামে। তার পিতার নাম আব্দুল মান্নান। সুমন মিয়ার বাড়ি বন্দেরবাড়ী এলাকায়।  তারা দুজনই ট্রাক ড্রাইভার। মকছেদ আলী মূলত ট্রাক বন্দোবস্তকারী। গ্রেপ্তারকৃতদের রিমাণ্ড আবেদনসহ আদালতে সোপর্দ করা হয়েছে।</p>
      <p>সূত্র জানায়, নজরুল ইসলাম নামের এক ব্যক্তি অবসরপ্রাপ্ত লে. কর্ণেল পরিচয় দিয়ে শেরপুর থেকে চাল কেনার আগ্রহ দেখান। তিনি মোবাইল ফোনে বেশ কয়েকবার কথা বলেন শেরপুরের বটতলা এলাকার ওসমান রাইস এজেন্সির ওসমান মিয়ার সাথে। ১৭টন চাল কেনার কথা বলে তিনি মূল্য বাবদ ৮ লাখ ১০ হাজার টাকার পে-অর্ডারসহ লোক পাঠান। শুক্রবার রাতে জামালপুরে এসএ পরিবহন কুরিয়ার সার্ভিসের মাধ্যমে পে-অর্ডার পৌছে। এরপর ট্রাক বন্দোবস্তকারি মকছেদ আলী পে-অর্ডারটি দিয়ে ট্রাক লোড দিতে বলেন। কিন্তু সন্দেহ হলে ব্যবসায়ী শহরের বটতলা এলাকায় এক ব্যাংক কর্মকর্তাকে দিয়ে পে-অর্ডারটি যাচাই করেন। তা জাল বলে চিহ্নিত হলে পুলিশে সংবাদ দেয়া হয়। এরপর পুলিশ অভিযান চালিয়ে শহরের নৌহাটা এলাকা থেকে দুজন চালকসহ ট্রাকটি (ঢাকা মেট্রো-ট-১৮-৫১০৯) জব্দ করে। মকছেদ আলীকে আটক করা হয় ঢাকলহাটি এলাকা থেকে। ঘটনার পর জালিয়াত চক্রের হোতা নজরুল ইসলামের ব্যবহৃত মোবাইল ফোন বন্ধ পাওয়া যায়।</p>
      <p>সদর থানার এসআই রবিউল ইসলাম জানান, তিনজনকে গ্রেপ্তার করা হয়েছে। একটি ট্রাক ও জাল পে-অর্ডার জব্দ করা হয়েছে। এ বিষয়ে মামলা হয়েছে। প্রতারণার সাথে জড়িত অন্যদের গ্রেপ্তারে চেষ্টা চলছে।</p>
    </article>
  </body>
</html>