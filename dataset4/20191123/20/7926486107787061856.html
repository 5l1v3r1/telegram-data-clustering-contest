<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012816/%D8%A7%D9%81%D8%B2%D8%A7%DB%8C%D8%B4-%D8%B2%D8%A7%DB%8C%D9%85%D8%A7%D9%86-%D9%87%D8%A7%DB%8C-%D9%BE%D8%B1-%D8%AE%D8%B7%D8%B1-%D8%AF%D8%B1-%D8%B3%D9%84%D9%88%D9%84-%D9%87%D8%A7%DB%8C-%D8%B2%D9%86%D8%AF%D8%A7%D9%86-%D9%87%D8%A7%DB%8C-%D8%A7%D9%86%DA%AF%D9%84%DB%8C%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T20:02:07+00:00"/>
    <meta property="og:title" content="افزایش زایمان‌های پر خطر در سلول‌های زندان‌های انگلیس"/>
    <meta property="og:description" content="مرگ نوزاد تازه متولد شده در زندانی در انگلیس سبب افزایش نگرانی‌ها در مورد سلامت زنان زندانی باردار و نوزادان آنها در این کشور شده است."/>
  </head>
  <body>
    <article>
      <h1>افزایش زایمان‌های پر خطر در سلول‌های زندان‌های انگلیس</h1>
      <address>
        <time datetime="2019-11-23T20:02:07+00:00">23 Nov 2019, 20:02</time>
      </address>
      <p>
        <i>مرگ نوزاد تازه متولد شده در زندانی در انگلیس سبب افزایش نگرانی‌ها در مورد سلامت زنان زندانی باردار و نوزادان آنها در این کشور شده است.</i>
      </p>
      <p>به گزارش مشرق، مرگ یک نوزاد تازه متولد شده در سلول زندان «برونز فیلد» انگلیس –بزرگ‌ترین زندان اروپا- در ماه سپتامبر سبب تشدید نگرانی‌ها در مورد امنیت و بهداشت زایمان زنان زندانی در این کشور شده است.</p>
      <figure>
        <img src="https://cdn.mashreghnews.ir/d/2019/11/23/4/2652539.jpg"/>
      </figure>
      <p>به گزارش گاردین، افزایش نرخ زایمان‌های ناامن از جمله وضع حمل در سلول، وضع حمل بدون حضور کادر پزشکی و زایمان به تنهایی، در پی افشای مرگ یک نوزاد در یکی از زندان‌های انگلیس، نگرانی‌ها در مورد امنیت جانی مادران باردار و نوزادان آن‌ها را تشدید کرده است.</p>
      <p>با وجود امتناع وزارت دادگستری انگلیس از ارائه آمار و ارقام شمار زنان باردار زندانی و زایمان در سلول‌های زندان، گاردین به مدارکی دست یافته که نشان می‌دهد در ۵ سال گذشته تعداد کودکانی که در زمان حبس مادرانشان در زندان متولد شده‎اند، افزایش یافته است.</p>
      <p>به گزارش «نوفیلد تراست»، پژوهشکده مستقل در امور بهداشت، در سال ۱۸-۲۰۱۷ از هر ۱۰ زن زندانی، یک زن در سلول زندان یا در آمبولانس وضع حمل کرد.</p>
      <p>زندانیان پیشین زندان برنزفیلد می‌گویند قرارهای پزشکی و خدمات بهداشتی عمدتا لغو می‌شوند و معدود معاینات نیز به شکل تحقیرآمیزی با دستبند و پابند و با حضور افسر پلیس انجام می‌شوند.</p>
      <p>براساس تحقیقات گاردین، شمار کودکان در زندان متولد شده در سال ۱۴-۲۰۱۳، ۴۳ نفر اعلام شده بود در حالی که این رقم در سال ۱۹-۲۰۱۸ به ۶۷ کودک رسید.<br/><br/>این در حالی است که شمار زنان زندانی در این دو دوره مورد بررسی تقریبا یکسان بوده است. یعنی در سال ۲۰۱۵، شمار زندانیان زن معادل ۳۸۵۰ و در سال ۲۰۱۹ معادل ۳۸۳۰ نفر بوده است.</p>
      <p>نکته قابل تامل تولد ۶ کودک در سلول زندان یا در آمبولانس در سال ۱۸-۲۰۱۷ بوده است.</p>
      <p>منبع: میزان</p>
    </article>
  </body>
</html>