<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/rozrywka/wiedzmin_znamy_tytuly_wszystkich_odcinkow_pierwszego_sezonu"/>
    <meta property="og:site_name" content="PurePC"/>
    <meta property="article:published_time" content="2019-11-23T20:15:01+00:00"/>
    <meta property="og:title" content="Wiedźmin - znamy tytuły wszystkich odcinków pierwszego sezonu"/>
    <meta property="og:description" content="Netflix podzielił się kolejnymi szczegółami dotyczącymi pierwszego sezonu nadchodzącego serialu Wiedźmin - produkcja zadebiutuje w rozdzielczości 4K z Dolby Vision."/>
  </head>
  <body>
    <article>
      <h1>Wiedźmin - znamy tytuły wszystkich odcinków pierwszego sezonu</h1>
      <address><time datetime="2019-11-23T20:15:01+00:00">23 Nov 2019, 20:15</time> by <a rel="author">Damian Marusiak</a></address>
      <figure>
        <img src="https://www.purepc.pl/files/Image/m165/27562.jpg"/>
      </figure>
      <p>Już za 4 tygodnie zadebiutuje wyczekiwany przez wielu serial Wiedźmin na platformie Netflix. Premiera zaplanowana została na 20 grudnia, toteż jeszcze przed świętami Bożego Narodzenia będzie okazja do sprawdzenia dzieła stworzonego przez Lauren S. Hissrich. Kilka tygodni temu otrzymaliśmy drugi, zdecydowanie ciekawszy trailer, a ostatnio Netflix dzieli się kolejnymi informacjami. Dostaliśmy pierwszy oficjalny plakat, teraz z kolei producent zdradził tytuły wszystkich odcinków. Niby niewiele, ale jednak daje pewne tropy na wydarzenia, które będą miały miejsce w pierwszym sezonie serialu o Białym Wilku. Netflix ponadto udostępnił informację na temat jakości audio-wizualnej, w jakiej będziemy mogli oglądać produkcję.</p>
      <h3>💬 Netflix udostępnił polskie tytuły wszystkich ośmiu odcinków wchodzących w skład pierwszego sezonu serialu Wiedźmin.</h3>
      <figure>
        <img src="https://www.purepc.pl/image/news/2019/11/23_wiedzmin_znamy_tytuly_wszystkich_odcinkow_pierwszego_sezonu_0_b.jpg"/>
      </figure>
      <p>Netflix podzielił się tytułami wszystkich ośmiu epizodów, które będą wchodziły w skład pierwszego sezonu serialu "Wiedźmin". Ponadto na oficjalnym koncie Twitter Netflixa pojawiły się krótkie opisy przy poszczególnych tytułach, które jasno sugerują jakie wydarzenia ujrzymy w serialu. Pojawi się m.in. spotkanie Geralta z księżniczką Renfri - w wyniku wydarzeń z opowiadania Mniejsze Zło Geraltowi nadano przydomek "Rzeźnika z Blaviken". Jeden z odcinków z kolei skupi się na postaci Yennefer z Vengerbergu i przedstawi niejasną przeszłość postaci. Nie zabraknie ponadto bitwy znanej jako "Rzeź Cintry", a także pierwszego spotkania Geralta z Ciri. Jeden z odcinków przełoży także na serial opowiadanie "Granica możliwości", którego osią fabuły będzie polowanie na smoka. Pierwszy sezon będzie więc czerpał z pierwszych opowiadań, co było już od dłuższego czasu zapowiadane przez showrunnerkę serialu, Lauren S. Hissrich.</p>
      <p>
        <b>Tytuły wszystkich odcinków pierwszego sezonu serialu Wiedźmin na platformie Netflix:</b>
      </p>
      <ul>
        <li>Początek Końca</li>
        <li>Cztery Marki</li>
        <li>Zdradziecki Księżyc</li>
        <li>O Bankietach, Bękartach i Pochówkach</li>
        <li>Niespełnione Pragnienia</li>
        <li>Ginące Gatunki</li>
        <li>Przed Upadkiem</li>
        <li>Coś Więcej</li>
      </ul>
      <figure>
        <iframe data-src="https://twitter.com/NetflixPL/status/1197882062050648065?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.purepc.pl/image/news/2019/11/23_wiedzmin_znamy_tytuly_wszystkich_odcinkow_pierwszego_sezonu_1_b.png"/>
      </figure>
      <p>Na stronie Netflixa pojawiła się także karta z informacjami na temat serialu Wiedźmin. Nie zabrakło krótkiego opisu sezonu, z którego wynika, iż fabuła skupi się na spotkaniu Geralta z Yennefer oraz Ciri. Na miesiąc przed premierą wiemy także, że serial będzie dostępny w rozdzielczości 4K Ultra HD z HDR Dolby Vision (lub bazowym HDR10 dla telewizorów nie wspierających rozwiązania od Dolby) oraz przestrzennym dźwiękiem Dolby Atmos.</p>
      <figure>
        <iframe src="https://www.youtube.com/embed/0wCyhF_wARc" width="670" height="377" data-service="Youtube" scrolling="no"/>
      </figure>
      <figure>
        <img src="https://www.purepc.pl/image/news/2019/11/23_wiedzmin_znamy_tytuly_wszystkich_odcinkow_pierwszego_sezonu_2_b.png"/>
      </figure>
      <figure>
        <img src="https://www.purepc.pl/image/news/2019/11/23_wiedzmin_znamy_tytuly_wszystkich_odcinkow_pierwszego_sezonu_3_b.png"/>
      </figure>
      <figure>
        <img src="https://www.purepc.pl/image/news/2019/11/23_wiedzmin_znamy_tytuly_wszystkich_odcinkow_pierwszego_sezonu_4_b.png"/>
      </figure>
      <figure>
        <img src="https://www.purepc.pl/image/news/2019/11/23_wiedzmin_znamy_tytuly_wszystkich_odcinkow_pierwszego_sezonu_5_b.png"/>
      </figure>
      <figure>
        <img src="https://www.purepc.pl/image/news/2019/11/23_wiedzmin_znamy_tytuly_wszystkich_odcinkow_pierwszego_sezonu_6_b.png"/>
      </figure>
      <footer>Źródło: Netflix, Filmożercy</footer>
      <related>
        <h4>Powiązane publikacje</h4>
        <a href="https://www.purepc.pl/rozrywka/tony_hawk_s_pro_skater_remake_plotki_o_powrocie_kultowej_serii"/>
        <a href="https://www.purepc.pl/rozrywka/cyberpunk_2077_studio_potwierdzilo_obecnosc_mikrotransakcji"/>
        <a href="https://www.purepc.pl/rozrywka/kojima_sugeruje_ze_po_death_stranding_chce_zrobic_straszny_horror"/>
        <a href="https://www.purepc.pl/rozrywka/nowe_gry_na_xbox_game_pass_na_pc_min_darksiders_3_subnautica"/>
        <a href="https://www.purepc.pl/rozrywka/assassins_creed_ragnarok_kolejne_informacje_o_fabule_i_lokacjach"/>
      </related>
    </article>
  </body>
</html>