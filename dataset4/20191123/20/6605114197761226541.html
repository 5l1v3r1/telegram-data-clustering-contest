<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/felborult-egy-migransokkal-teli-hajo-lampedusanal-2048634/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T20:27:00+00:00"/>
    <meta property="og:title" content="Felborult egy migránsokkal teli hajó Lampedusánál"/>
    <meta property="og:description" content="A bevándorlók szerint mintegy 170-en utaztak a hajón."/>
  </head>
  <body>
    <article>
      <h6 class="kicker">LÍBIÁBÓL INDULT</h6>
      <h1>Felborult egy migránsokkal teli hajó Lampedusánál</h1>
      <address>
        <time datetime="2019-11-23T20:27:00+00:00">23 Nov 2019, 20:27</time>
      </address>
      <h4>Több mint 140 migránst mentett ki a tengerből a parti őrség a dél-olaszországi Lampedusa vizein szombat délután, miután az őket szállítón hajó felborult. A migránsok szerint mintegy 170-en utaztak a hajón.</h4>
      <p>A parti őrség közleménye szerint lakossági bejelentésre siettek a viharos tengeren bajba jutott hajó segítésére, amely kevesebb mint egy mérföldre volt Lampedusa partjaitól.</p>
      <p>A parti őrség négy hajója, egy helikoptere és egy repülőgépe indult el a szicíliai Cataniából, de mire a helyszínre értek a migránsokat szállító hajó felborult. Az első hírek szerint a tíz méteres vízi jármű az észak-afrikai partokról, valószínűleg Líbiából indult el, és önerőből ért el Lampedusáig.</p>
      <p>A parti őrség legutolsó jelentése 143 túlélőről szólt, hírügynökségi források szerint 149 személyt sikerült kimenteni a tengerből, akiket Lampedusára szállítottak. A migránsok beszámolói szerint mintegy 170-en utaztak a hajón, így mintegy húsz eltűntet keresnek. A kutatásban az olasz légvédelem és a Frontex európai határ- és partvédelmi ügynöksége egy-egy repülője is részt vesz.</p>
      <p>A Nemzetközi Migrációs szervezet (OIM) adatai szerint az utóbbi három napban közel 800-an indultak el tucatnyi csónakkal és hajóval a líbiai partokról. Felüket a líbiai parti őrség feltartóztatta. Ez a hajó azonban át tudott kelni a tengeren.<br/>A Líbiából elindultak közül 215 személyt vett fedélzetére az Ocean Viking – az Sos Mediterranée és az Orvosok határok nélkül (Msf) civilszervezetek közös – hajója, amely Olaszországtól kért kikötést. A csoportból két személyt a máltai hatóságok már partra engedtek rossz egészségi állapotuk miatt. Az olasz belügyminisztérium szombaton a szicíliai Messina kikötőjét jelölte ki az Ocean Vikingnek. Ezzel egy időben a szeptemberi máltai megállapodás négy aláírója, vagyis Franciaország, Németország, Málta és Olaszország közös felhívást intézett az Európai Bizottsághoz, hogy léptesse életbe az Ocean Vikingen érkezők európai elosztását.</p>
      <p>Az Open Arms spanyol civilhajó 73 migránssal, valamint a szintén spanyol Aita Mari 79 migránssal jelenleg Szicília keleti vizein várakozik, hogy számukra is kikötőt jelöljenek ki.</p>
      <p>Matteo Salvini, a jobboldali Liga vezetője, volt olasz belügyminiszter közösségi bejegyzésben hangoztatta, hogy a „nyitott kikötők” jelenlegi római kormánya lelkiismeretét terhelik az egymás utáni indulások miatt meghalt és eltűnt emberek.</p>
    </article>
  </body>
</html>