<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641636/%D8%AA%D8%A7%DA%A9%DB%8C%D8%AF-%D9%85%D9%82%D8%A7%D9%85-%D8%A7%D8%B3%DA%A9%D8%A7%D8%AA%D9%84%D9%86%D8%AF-%D8%A8%D8%B1-%D8%AC%D8%AF%D8%A7%DB%8C%DB%8C-%D8%A7%D8%B2-%D8%A7%D9%86%DA%AF%D9%84%DB%8C%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T21:26:00+00:00"/>
    <meta property="og:title" content="تاکید مقام اسکاتلند بر جدایی از انگلیس"/>
    <meta property="og:description" content="رهبر حزب ملی اسکاتلند بار دیگر بر ضرورت برگزاری همه پرسی بر سر جدایی این منطقه از انگلیس تاکید کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641636/%D8%AA%D8%A7%DA%A9%DB%8C%D8%AF-%D9%85%D9%82%D8%A7%D9%85-%D8%A7%D8%B3%DA%A9%D8%A7%D8%AA%D9%84%D9%86%D8%AF-%D8%A8%D8%B1-%D8%AC%D8%AF%D8%A7%DB%8C%DB%8C-%D8%A7%D8%B2-%D8%A7%D9%86%DA%AF%D9%84%DB%8C%D8%B3">تاکید مقام اسکاتلند بر جدایی از انگلیس</a>
      </h1>
      <h2>رهبر حزب ملی اسکاتلند بار دیگر بر ضرورت برگزاری همه پرسی بر سر جدایی این منطقه از انگلیس تاکید کرد.</h2>
      <address><time datetime="2019-11-23T21:26:00+00:00">23 Nov 2019, 21:26</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نیکولا استورجن، رهبر حزب ملی اسکاتلند بار دیگر بر ضرورت برگزاری همه پرسی بر سر جدایی این منطقه از انگلیس تاکید کرد و صدای طبل جدایی اسکاتلند را به صدا درآورد.</p>
      <p>استورجن جمعه شب در برنامه تلویزیونی پاسخ رهبران احزاب به پرسش‌های مردمی گفت: در همه پرسی برگزیت بیشتر مردم اسکاتلند به ماندن در اتحادیه اروپا رای دادند بنابراین این حق باید برای آنان محفوظ باشد که در صورت جدایی بریتانیا از اتحادیه اروپا بتوانند سرنوشتشان را خود تعیین کنند.</p>
      <p>رهبر حزب ملی اسکاتلند که به شدت مخالف جدایی از اتحادیه اروپاست، بار‌ها تاکید کرده که لندن نمی‌تواند اراده خود را بر مردم اسکاتلند تحمیل کند.</p>
      <p>نتایج تازه‌ترین نظرسنجی‌ها در اسکاتلند نشان می‌دهد بیشتر مردم این منطقه از بریتانیا خواهان ماندن در اتحادیه اروپایند (بریتانیا شامل انگلیس، اسکاتلند، ولز و ایرلند شمالی است).</p>
      <p>بوریس جانسون، نخست وزیر انگلیس و رهبر حزب محافظه کار با برگزاری همه پرسی دوباره بر سر جدایی اسکاتلند به شدت مخالفت کرده است، اما جرمی کوربین رهبر حزب کارگر دومین حزب بزرگ این کشور گفته است اسکاتلند‌ی ها آزادند برگزیت را به چالش بکشند. کوربین پیش‌تر گفته بود هر توافق با اتحادیه اروپا را درباره اجرای برگزیت و چگونگی جدایی از این اتحادیه به رای مردم می‌گذارد.</p>
      <p>در پی به بن بست رسیدن مجلس و دولت انگلیس در اجرای نتیجه همه پرسی سه و نیم سال پیش در این کشور مبنی بر جدایی انگلیس از اتحادیه اروپا موسوم به برگزیت، دولت انگلیس مجلس این کشور را منحل کرد تا بلکه ترکیب جدید مجلس بتواند این کشور را از بن بست برگزیت که به گفته ناظران خسارت بارترین شرایط سیاسی، اقتصادی و اجتماعی پس از جنگ جهانی دوم را در این کشور پدید آورده است، برهاند.</p>
      <p>انتخابات زودهنگام پارلمانی در انگلیس ۲۱ آذر در سراسر این کشور برگزار می‌شود.</p>
    </article>
  </body>
</html>