<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/ucube-bir-sistem-23111925.html"/>
    <meta property="og:site_name" content="OdaTV"/>
    <meta property="article:published_time" content="2019-11-23T21:07:00+00:00"/>
    <meta property="og:title" content="&quot;Ucube bir sistem&quot;"/>
    <meta property="og:description" content="Şenol Çarık yazdı"/>
  </head>
  <body>
    <article>
      <h1>"Ucube bir sistem"</h1>
      <h2>Şenol Çarık yazdı</h2>
      <address><time datetime="2019-11-23T21:07:00+00:00">23 Nov 2019, 21:07</time> by <a rel="author" href="https://odatv.com/yazar/senol-carik" target="_blank">Şenol Çarık</a></address>
      <p>Sonuçları tartışmalı 16 Nisan 2017 referandumuyla Anayasa’nın 18 maddesinde değişiklikle parlamenter sistem yerini “Cumhurbaşkanlığı Hükümet Sistemi”ne bıraktı. 2 yılını geride bırakan bu sisteme “başkanlık sistemi” ya da “tek adam sistemi” de deniliyor.<br/><br/>Türkiye’nin Meclis geleneğini sonlandıran sisteme yönelik tartışmalar ve eleştiriler devam ediyor. Muhalefet partileri, akademisyenler, yazarlar, kitle örgütü temsilcileri, yurttaşlar; toplumun önemli bir kesimi ülkenin idaresinde yetkinin yeniden TBMM’ye devredilmesini istiyor…</p>
      <p>143 yıllık demokrasi ve hukuk devleti mücadelesi geleneğine ve 99 yıllık gazi Meclis’e sahip Türkiye’de bu tartışmalar arasında yeni bir kitap yayınlandı. Adı: “Tek Adamcı Saray Düzeni”. Kitabın alt başlığı “Cumhurbaşkanlığı Hükümet Sistemi Eleştirileri”. Çok yazarlı bir eser. Türkiye’nin önemli yazarları, siyasetçileri, akademisyenleri ve aydınlarının yer aldığı kitabı yayına hazırlayan isim Çağdaş Bayraktar…</p>
      <p>Alev Coşkun, İlker Başbuğ, Sabih Kanadoğlu, Hikmet Sami Türk, Barış Doster, Ümit Kocasakal, Hamdi Yaver Alkan, Ersin Kalaycıoğlu, Mustafa Balbay, Emre Kongar, Celal Ülgen, Hakkı Uyar, Ali Sirmen, Barış Terkoğlu, Orhan Bursalı, Yunus Emre, Ece Güner Toprak ve Muhteşem Kaynak kitaba makaleleriyle katkıda bulunan isimler…<br/><br/>Kitap dört bölümden oluşuyor. İlk bölümde Türk Anayasa geleneğine dair bilgiler veriliyor. Cumhuriyet Vakfı Başkanı ve 27 Mayıs İhtilali sonrası oluşturulan Kurucu Meclis’in en genç üyesi Alev Coşkun kaleme almış. Türk demokrasisinin geçirdiği evreleri ve anayasaları ele alıyor. İkinci bölümde; demokrasinin temelleri, kuvvetler ayrılığı ilkesi ve hukuk devleti konuları irdeleniyor. Üçüncü bölüm; ABD’deki başkanlık sisteminin ana ilkelerini ve Türkiye’deki Cumhurbaşkanlığı Hükümet Sistemi’nin temel unsurlarından oluşuyor. Her iki bölümün yazarı Alev Coşkun…</p>
      <figure>
        <img src="https://odatv.com/images2/2019_11/2019_11_23/tek-adamci-saray-duzeni.jpg"/>
      </figure>
      <p><b>KANADOĞLU: “UCUBE BİR SİSTEM”</b><br/><br/>Dördüncü ve son bölümde ise iki yılını geride bırakan ve büyük tartışmalar yaratan/yaratmaya da devam eden Cumhurbaşkanlığı Hükümet Sistemi’ne dair eleştiriler yer alıyor. 18 yazarın yer aldığı bu bölümde Yargıtay Onursal Cumhuriyet Başsavcısı Sabih Kanadoğlu’nun <b>“Ucube Bir Sistem” </b>başlıklı makalesi dikkat çekiyor. 109 yıllık geleneklerin, deneyimlerin ve alışkanlıkların bir tarafa bırakıldığını, insan hakları temeline dayanan laik, demokratik, sosyal hukuk devletinin, çağdaş ve uygar parlamenter rejiminin eseri olduğunun göz ardı edildiğini ve ucube bir sistemle tek adam rejimine geçildiğini belirtiyor Kanadoğlu.<br/><br/>Genelkurmay eski Başkanı, emekli Orgeneral İlker Başbuğ parlamenter sistemin en uygun olduğuna dikkat çekiyor ve ortak sorumluluğun önemini vurguluyor yazısında. Bir de uyarıda bulunuyor: “<b>Milletin, ülkelerin, şahıslara kendini unutacak ve kaptıracak kadar bağlanmasının iyi neticeler doğurmadığını tarihi tecrübeler göstermektedir.”</b><br/><br/><b>PARLAMENTER SİSTEME DÖNÜŞ İÇİN ANAYASA ÖNERİSİ</b><br/><br/>Adalet eski Bakanı Prof. Dr. Hikmet Sami Türk ise Parlamenter sisteme dönüş için izlenecek yöntemin ya da en kestirme yolun anayasa değişikliği olduğunu ifade ediyor. Bunun için iki maddelik bir değişiklik önerisi sıralamış.<br/><br/>Siyaset bilimci-yazar Doç. Dr. Barış Doster de Cumhurbaşkanlığı Hükümet Sistemi’ni başarı şansı olmayan bir model olarak değerlendiriyor. Dünyadaki uygulamalardan örnekler veren ve yeni sistemin Türkiye’nin tarihsel gelişimine uygun olup olmadığını tartışan Doster, Türkiye’nin tarihsel, siyasal, toplumsal, kültürel tecrübesinin ve koşullarının parlamenter rejime uygun olduğunu belirtiyor.<br/><br/><b>“CUMHURBAŞKANLIĞI HÜKÜMET SİSTEMSİZLİĞİ”</b><br/><br/>Sisteme dair eleştiriler bölümünde ayrıca; Cumhuriyet Vakfı Başkanı Dr. Alev Coşkun’un “Yönetilemeyen Demokrasi-Arızalı Cumhurbaşkanlığı Hükümet Modeli”, Prof. Dr. Ersin Kalaycıoğlu’nun “<b>Türkiye’nin ‘Neo-Patrimonyal Sultanizm ile İmtihanı”,</b> Yargıtay 18. Ceza Dairesi Onursal Başkanı Hamdi Yaver Aktan’ın “Referandum Sonrası Yargı”, Prof. Dr. Muhteşem Kaynak’ın “Parti Devleti”, Prof. Dr. Hakkı Uyar’ın “Devletin Partisinden Parti Devletine”, Prof. Dr. Ümit Kocasakal’ın “Cumhurbaşkanlığı Hükümet Sistemsizliği”, Gazeteci-yazar Barış Terkoğlu’nun “Düzene Göre Erdoğan Bulamadık, Erdoğan’a Göre Düzen Bulduk”, gazeteci-yazar Ali Sirmen’in “Cumhurbaşkanlığı Hükümet Sistemi”, gazeteci-yazar Mustafa Balbay’ın “Erdoğan ana Muhalefete Diyor ki: Beni Düzeltip Ayakta Tutun”, Prof. Dr. Emre Kongar’ın “Ucube Bir Anayasa ile Kurulan Ucube Bir Tek Kişi Rejiminin Geleceği”, gazeteci-yazar Orhan Bursalı’nın “Başkanlık Sisteminin Çöküşüne Doğru”, Av. Ece Güner Toprak’ın “Güven Vermeyen Sistemin Sonuçları Ağır Oldu”, Av. Celal Ülgen’in “Amerikalılaşmak İstemiyoruz” ve Doç. Dr. Yunus Emre’nin “Anayasa ve Sistem Tartışmaları” başlıklı yazıları bulunuyor.<br/><br/><b>GELENEĞİ HATIRLATMA, GELECEĞE DAİR YOL GÖSTERME…</b><br/><br/>Türkiye’de adına <b>“Cumhurbaşkanlığı Hükümet Sistemi”</b> denen aslında<b> “tek adam rejimi” </b>anlamına gelen bu sistem giderek daha fazla tartışılacağa benziyor. Yüzyılı aşkın bir gelenek terk edilmeyeceğe benziyor…<br/>Cumhuriyet Kitapları’ndan yeni çıkan ve Çağdaş Bayraktar’ın yayına hazırladığı <b>“Tek Adamcı Saray Düzeni” </b>kitabı işte böylesi günlerde geleneği hatırlatıyor, olanı ve olması gerekeni ortaya koyup, eleştirileri sıralarken geleceğe dair de yol gösteriyor…</p>
      <p>
        <b>Odatv.com</b>
      </p>
    </article>
  </body>
</html>