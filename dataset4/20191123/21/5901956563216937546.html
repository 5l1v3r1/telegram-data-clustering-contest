<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/na-prodaj-obleka-v-kateri-je-diana-plesala-s-travolto-250028"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T21:11:00+00:00"/>
    <meta property="og:title" content="Na prodaj obleka, v kateri je Diana plesala s Travolto"/>
    <meta property="og:description" content="Čeprav jo je nosila pred več kot 30 leti, Dianina temno modra žametna obleka, v kateri se je po plesišču zavrtela z igralcem Johnom Travolto, še vedno velja za eno najbolj ikoničnih oblek vseh ..."/>
  </head>
  <body>
    <article>
      <h1>Na prodaj obleka, v kateri je Diana plesala s Travolto</h1>
      <h2>Izklicna cena drzne kreacije je 400.000 evrov. Princesa jo je oboževala in si jo večkrat nadela.</h2>
      <address><time datetime="2019-11-23T21:11:00+00:00">23 Nov 2019, 21:11</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/18/52420.jpg"/>
          <figcaption>Travolta je dogodek opisal kot pravljičnega.</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680430.jpg"/>
          <figcaption>Obleka še več kot 30 let potem, ko jo je Diana prvič nosila, velja za eno najbolj ikoničnih. FOTO: Dražbena hiša Kerry Taylor</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/396371.jpg"/>
          <figcaption>Nad obleko je bil navdušen tudi princ Charles.</figcaption>
        </figure>
      </slideshow>
      <p>Čeprav jo je nosila pred več kot 30 leti, <b>Dianina</b> temno modra žametna obleka, v kateri se je po plesišču zavrtela z igralcem <b>Johnom Travolto</b>, še vedno velja za eno najbolj ikoničnih oblek vseh časov. »Fotografije Diane v tej obleki, ko jo je po plesišču Bele hiše vrtel privlačni John Travolta, so obkrožile svet. Obleka je nekaj posebnega tudi zato, ker Diana ni povsem upoštevala kraljevega protokola, ko jo je izbrala; po njem bi se morala odločiti za nekaj skromnega, bolj zakritega, a se ni ozirala na to. Ta obleka bolj spominja na toalete starega Hollywooda, je elegantna, a drzna, odkriva ramena in tudi dekolte je globlji, kot bi se spodobilo za članico kraljeve družine,« je o njej povedala<b> Lucy Bishop</b>, predstavnica dražbene hiše Kerry Taylor, ki jo zdaj ponuja na dražbi.</p>
      <figure>
        <img src="https://www.slovenskenovice.si/images/slike/2019/11/18/396371.jpg"/>
        <figcaption>Nad obleko je bil navdušen tudi princ Charles.</figcaption>
      </figure>
      <p>Trenutka, ko je na glasbo iz filma Vročica sobotne noči zaplesal s princeso, se še vedno dobro spominja tudi igralec, ki je takrat veljal za enega najbolj priljubljenih. Travolta ​je dogodek opisal kot pravljičnega, prav tako ni mogel prehvaliti Diane, njene očarljivosti in tudi plesnega znanja. Obleka, ki jo je takrat nosila, je zdaj znova na dražbi, izklicna cena je dobrih 400.000 evrov. Izdelal jo je modni oblikovalec <b>Victor Edelstein </b>in je toliko bolj posebna, ker jo je Diana nosila večkrat: najprej na državniški večerji v Beli hiši, žametno kreacijo je oblekla še leta 1986 na uradnem obisku v Avstriji, pet let pozneje na obisku kraljeve operne hiše ter med fotografiranjem za svoj uradni portret leta 1997. Junija istega leta, le dva meseca pred svojo smrtjo, jo je podarila humanitarni organizaciji; ta jo je na dražbi prodala za 117.000 evrov, denar pa namenila obolelim za aidsom. Takrat jo je kupila <b>Maureen Dunkel</b>, poslovna ženska s Floride. Leta 2011, ko se je ta znašla v finančnih težavah, jo je dala na dražbo, a neuspešno. Novega lastnika je dobila šele dve leti pozneje, za 280 tisočakov jo je kupil neznani Britanec, da bi razveselil svojo ženo. Zakaj se je zdaj znova znašla na dražbi, ni znano.</p>
      <blockquote>Obleka se je prvič znašla na dražbi dva meseca pred Dianino smrtjo, izkupiček je šel organizacijam, ki so pomagale obolelim za aidsom.</blockquote>
      <p>Edelstein je bil Dianin modni oblikovalec in krojač več kot 11 let in princesa se je večkrat oglasila v njegovem ateljeju v Kensingtonu. Tam ji je padla v oči temno rdeča obleka, vendar si je Diana zaželela temno modro različico. Edelstein ji je rade volje ustregel in med zadnjim pomerjanjem je bila Diana nad izdelkom tako navdušena, da je takoj stekla k princu<b> Charlesu</b> in mu jo pokazala. Tudi njemu je bila zelo všeč, zdela se mu je primerna za gala večerjo, ki sta jo gostila ameriški predsednik <b>Ronald Reagan</b> in prva dama <b>Nancy</b>. Njej gre tudi zahvala, da se je slavni ples sploh zgodil, saj je Travolto ​med obiskom potegnila na stran ter mu zaupala, da bi princesa zelo rada zaplesala z njim, igralec pa ji je željo seveda z velikim veseljem izpolnil.</p>
    </article>
  </body>
</html>