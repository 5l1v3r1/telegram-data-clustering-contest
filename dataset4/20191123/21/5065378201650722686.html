<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1031881/giryonis-poios-itan-o-gigantas-poy-vaftise-to-neo-kyma-kakokairias"/>
    <meta property="og:site_name" content="Newsbomb"/>
    <meta property="article:published_time" content="2019-11-23T21:46:43+00:00"/>
    <meta property="og:title" content="Γηρυόνης: Ποιος ήταν ο γίγαντας που «βάφτισε» το νέο κύμα κακοκαιρίας"/>
    <meta property="og:description" content="Ισχυρές βροχές και καταιγίδες αναμένεται να σαρώσουν σχεδόν όλη τη χώρα τις επόμενες ώρες. Ο «Γηρυόνης», όπως ονόμασε το Εθνικό Αστεροσκοπείο Αθηνών το νέο κύμα κακοκαιρίας, θα «φέρει» καταιγίδες, δυνατούς ανέμους και πτώση της θερμοκρασίας."/>
  </head>
  <body>
    <article>
      <h1>Γηρυόνης: Ποιος ήταν ο γίγαντας που «βάφτισε» το νέο κύμα κακοκαιρίας</h1>
      <h2>Ισχυρές βροχές και καταιγίδες αναμένεται να σαρώσουν σχεδόν όλη τη χώρα τις επόμενες ώρες. Ο «Γηρυόνης», όπως ονόμασε το Εθνικό Αστεροσκοπείο Αθηνών το νέο κύμα κακοκαιρίας, θα «φέρει» καταιγίδες, δυνατούς ανέμους και πτώση της θερμοκρασίας.</h2>
      <address><time datetime="2019-11-23T21:46:43+00:00">23 Nov 2019, 21:46</time> by <a rel="author">Newsroom</a></address>
      <p>Η μετεωρολογική υπηρεσία, που «βάφτισε» τη νέα κακοκαιρία, επισημαίνει ότι κατά το επόμενο τριήμερο <a href="https://www.newsbomb.gr/kairos/story/1031857/ektakto-deltio-emy-erxontai-sfodres-kataigides-kai-thyellodeis-anemoi-pro-ton-pylon-o-giryonis">θα πέσουν </a><b><a href="https://www.newsbomb.gr/kairos/story/1031857/ektakto-deltio-emy-erxontai-sfodres-kataigides-kai-thyellodeis-anemoi-pro-ton-pylon-o-giryonis">σημαντικές ποσότητες βροχής</a> ικανές να δημιουργήσουν προβλήματα</b>.</p>
      <p>Ωστόσο ποιος ήταν ο γίγαντας της μυθολογίας από όπου πήρε το όνομά της η νέα κακοκαιρία;</p>
      <p><b>Στην ελληνική μυθολογία ο Γηρυόνης</b> (από το ρήμα γηρύω = φωνάζω, σκούζω) ήταν ένας<b> τρισώματος ή τρικέφαλος γίγαντας</b>, γιος του Χρυσάωρα ή του θεού Ποσειδώνα και της Καλλιρρόης, κόρης του Ωκεανού. Και στις δύο εκδοχές, είναι εγγονός της Μέδουσας Γοργώς.</p>
      <p>
        <i>
          <b>Είναι επίσης γνωστός με τα ονόματα Γηρυονέας, Γηρυονεύς και Γηρυών.</b>
        </i>
      </p>
      <p>Ο Γηρυόνης <b>κατοικούσε στη νήσο Ερύθεια</b>, στην ομιχλώδη Δύση, στα πέρατα του Ωκεανού. Είχε πλούσια κοπάδια βοδιών, που τα έβοσκε ο Ευρυτίων και ο δικέφαλος σκύλος Όρθρος ή Όρθος, κοντά στο μέρος όπου ο Μενοίτιος έβοσκε τα κοπάδια του Άδη. Με διαταγή του Ευρυσθέα ο Ηρακλής ήρθε στην Ερύθεια για να πάρει τα βόδια του Γηρυόνη στον ομώνυμο άθλο του, τον δέκατο κατά σειρά. Ο Ηρακλής σκότωσε τελικά τότε τον Γηρυόνη, κοντά στον ποταμό Ανθεμούντα, όπου συναντήθηκαν και αναμετρήθηκαν.</p>
      <h3>Ο μύθος</h3>
      <p>Οι αρχαίοι προσπάθησαν να ερμηνεύσουν ποικιλότροπα τον μύθο του τρισώματου Γηρυόνη, λέγοντας ότι στην πραγματικότητα ήταν οι τρεις γιοί του Χρυσάορα, που εξεστράτευσαν κατά του Ηρακλή, είτε ότι <b>ο Γηρυόνης εκφράζει τις τρεις χρονικές κατηγορίες (παρελθόν – παρόν – μέλλον)</b>. Επιστημονικότερος, ο Θουκυδίδης ερμηνεύει τον μύθο ως ανάμνηση της παλαιότερης εποχής, κατά την οποία οι ληστείες ήταν συχνές, αλλά δεν θεωρούνταν επίμεμπτη πράξη. Ο Παλαίφατος, στο βιβλίο του «Περί Απίστων», αναφέρει πως ο Γηρυόνης καταγόταν από την πόλη Τρικαρηνία (κάρα = κρανίο) κι έτσι από παρανόηση, όταν αναφέρονταν στον Γηρυόνη τον Τρικάρηνο, νόμιζαν πως είχε τρία κεφάλια.</p>
      <p><b>Η πάλη του Ηρακλή με τον Γηρυόνη απεικονιζόταν κατά τον Παυσανία στη Λάρνακα του Κυψέλου στην Ολυμπία.</b> Επίσης, η πάλη αυτή παριστανόταν στη μετόπη του «θησαυρού» των Αθηναίων στους Δελφούς, στη μετόπη του ναού του Δία στην Ολυμπία, στις δύο μετόπες του ναού του Ηφαίστου στην Αθήνα (το γνωστό «Θησείο»), <b>σε πολλά αρχαϊκά αγγεία</b>, ιδίως χαλκιδικά, καθώς και σε αττικά μελανόμορφα και ερυθρόμορφα αγγεία. Από τα μελανόμορφα το πιο αξιόλογο θεωρείται ο αμφορέας του Εξηκία (σήμερα στο Λούβρο), ενώ από τα ερυθρόμορφα η κύλιξ του Ευφρονίου.</p>
      <p>
        <b>
          <i>Δείτε όλες τις τελευταίες </i>
        </b>
        <a href="https://www.newsbomb.gr/oles-oi-eidhseis">
          <b>
            <i>Ειδήσεις</i>
          </b>
        </a>
        <b>
          <i> από την Ελλάδα και τον Κόσμο, τη στιγμή που</i>
        </b>
        <b> συμ</b>
        <b>βαίνουν,</b>
        <b>
          <i> στο Newsbomb.gr</i>
        </b>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/ellada/story/1031857/ektakto-deltio-emy-erxontai-sfodres-kataigides-kai-thyellodeis-anemoi-pro-ton-pylon-o-giryonis">Έκτακτο δελτίο ΕΜΥ: Έρχονται σφοδρές καταιγίδες και θυελλώδεις άνεμοι - Προ των πυλών ο «Γηρυόνης»</a>
      </p>
      <related>
        <a href="https://www.newsbomb.gr/ellada/story/1031876/kriti-eleytheros-o-giatros-poy-piastike-sta-prasa-me-fakelaki"/>
        <a href="https://www.newsbomb.gr/ellada/story/1031864/prosfygiko-nea-dedomena-stin-pistopoiisi-kai-adeia-leitoyrgias-ton-mko-ti-sxediazei-i-kyvernisi"/>
        <a href="https://www.newsbomb.gr/ellada/story/1031853/xamos-stin-kriti-psaras-epiase-ayto-to-teras"/>
      </related>
    </article>
  </body>
</html>