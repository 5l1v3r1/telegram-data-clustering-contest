<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902188.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T21:50:00+00:00"/>
    <meta property="og:title" content="بارزانی سفر پنس به اربیل را نشانه «حمایت از عراق» خواند"/>
    <meta property="og:description" content="به گزارش فارس، «نیچروان بارزانی» رئیس منطقه کردستان عراق روز شنبه در دیدار با «مایک پنس» معاون دونالد ترامپ رئیس‌جمهور آمریکا گفت که این دیدار دلیلی است بر حمایت این کشور از بغداد و اربیل."/>
  </head>
  <body>
    <article>
      <h1>بارزانی سفر پنس به اربیل را نشانه «حمایت از عراق» خواند</h1>
      <address>
        <time datetime="2019-11-23T21:50:00+00:00">23 Nov 2019, 21:50</time>
      </address>
      <p>رئیس منطقه کردستان عراق سفر روز شنبه معاون رئیس‌جمهور آمریکا به اربیل را نشان‌دهنده حمایت واشنگتن از عراق و منطقه کردستان خواند.</p>
      <p>به گزارش فارس، «نیچروان بارزانی» رئیس منطقه کردستان عراق روز شنبه در دیدار با «مایک پنس» معاون دونالد ترامپ رئیس‌جمهور آمریکا گفت که این دیدار دلیلی است بر حمایت این کشور از بغداد و اربیل.</p>
      <p>به نوشته پایگاه خبری «رووداو»، بارزانی در این دیدار گفت: «به نمایندگی از مردم کردستان عراق از آمریکا به دلیل حمایت از اربیل در طول جنگ با تروریست‌های داعش تقدیر و تشکر می‌کنیم. بدون حمایت شما (آمریکایی‌ها) به هدفی که باید نمی‌رسیدیم.»</p>
      <p>رئیس منطقه کردستان عراق ابراز امیدواری کرد که روابط بین اربیل و واشنگتن در همه زمینه‌ها تقویت شود.</p>
      <p>معاون ترامپ روز شنبه در حالی با نیچروان بارزانی در اربیل دیدار کرده که از سفر به بغداد و در نتیجه دیدار با مقامات عراقی خودداری کرده است.</p>
      <p>معاون رئیس‌جمهور آمریکا روز شنبه پس از ورود به عراق ابتدا به پایگاه آمریکایی «عین الأسد» در الانبار واقع در غرب این کشور رفت و پس از آن مستقیما راهی اربیل شد.</p>
    </article>
  </body>
</html>