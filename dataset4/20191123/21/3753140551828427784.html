<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/23/tryudo_nazvav_golodomor_genocydom_poklykanym_zlamaty_volyu_ukrayinskogo_narodu"/>
    <meta property="og:site_name" content="espreso.tv"/>
    <meta property="article:published_time" content="2019-11-23T21:55:00+00:00"/>
    <meta property="og:title" content="Трюдо назвав Голодомор геноцидом, покликаним зламати волю українського народу"/>
    <meta property="og:description" content="Прем'єр-міністр Канади Джастін Трюдо виступив із заявою до роковин Голодомору та назвав його геноцидом українського народу"/>
  </head>
  <body>
    <article>
      <h1>Трюдо назвав Голодомор геноцидом, покликаним зламати волю українського народу</h1>
      <address>
        <time datetime="2019-11-23T21:55:00+00:00">23 Nov 2019, 21:55</time>
      </address>
      <p>Прем'єр-міністр Канади Джастін Трюдо виступив із заявою до роковин Голодомору та назвав його геноцидом українського народу</p>
      <p>Про це повідомляє <a href="https://www.ukrinform.ua/rubric-world/2824140-nadto-dovgo-isnuvanna-golodomoru-prihovuvalosa-trudo.html">"Укрінформ"</a>.</p>
      <p>"З 1932 по 1933 рік тоталітарний радянський режим почав кампанію заморення голодом по всій Україні. Мільйони людей загинули, багато інших були заарештовані, депортовані або страчені в результаті геноциду, покликаного зламати їхню волю", - сказав Трюдо.</p>
      <p>Канадський прем'єр наголосив, що злочин Голодомору надто довго приховували й замовчували.</p>
      <p>"Надто довго винуватці Голодомору заперечували його існування та приховували від міжнародної спільноти справжній масштаб невимовних страждань. Кожен із нас мусить забезпечити, щоб їхні історії ніколи не були стерті. Лише пам’ятаючи загиблих жінок, чоловіків та дітей, ми можемо упередити майбутні масові злочини та захистити права людини, де б їм не загрожувала небезпека", - сказав Трюдо.</p>
      <p>Він закликав усіх канадців "вшанувати пам’ять жертв Голодомору та подумати про те, як багато українська громада Канади робить для покращення нашої держави".</p>
      <p><b>Читайте також:</b> Хто та чому <a href="https://espreso.tv/article/2019/11/23/khto_ta_chomu_ne_khoche_vyznaty_golodomor_genocydom">не хоче визнати Голодомор геноцидом</a></p>
      <ul>
        <li>Вранці 23 листопада <a href="https://espreso.tv/article/2018/12/27/10_faktiv_iz_zhyttya_volodymyra_zelenskogo">Володимир Зеленський</a> разом з дружиною Оленою <a href="https://espreso.tv/news/2019/11/23/zelenskyy_poklav_kolosky_skorboty_na_mykhaylivskiy_ploschi">вшанували пам’ять жертв Голодомору</a> 1932-1933 років в Україні.</li>
        <li>Пізніше президент України <a href="https://espreso.tv/article/2018/12/27/10_faktiv_iz_zhyttya_volodymyra_zelenskogo">Володимир Зеленський</a> взяв участь у заходах пам'яті біля Національного музею Голодомору-геноциду.</li>
        <li>Активісти "Об’єднання добровольців" та "Всесвітнього руху патріотів України" <a href="https://espreso.tv/news/2019/11/23/rosiya_vbyvala_ukrayinciv_todi_ta_prodovzhuye_robyty_ce_nyni_pid_rosiyskym_posolstvom_vidbulasya_akciya_do_rokovyn_golodomoru">влаштували під російським посольством у Києві акцію</a> до Дня пам’яті жертв Голодоморів.</li>
      </ul>
    </article>
  </body>
</html>