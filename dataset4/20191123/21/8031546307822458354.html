<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109445-Izlodzba-na-ilyustratora-na-Pencho-Slaveykov-v-%20Kvadrat-500%20-%2528VIDEO%2529"/>
    <meta property="og:site_name" content="Канал 3"/>
    <meta property="article:published_time" content="2019-11-23T21:36:00+00:00"/>
    <meta property="og:title" content="Изложба на илюстратора на Пенчо Славейков в &quot;Квадрат 500&quot; (ВИДЕО)"/>
    <meta property="og:description" content="Никола Петров създава стенописната композиция &quot;Въведение в храма&quot; в храм-паметника &quot;Александър Невски&quot;"/>
  </head>
  <body>
    <article>
      <h1>Изложба на илюстратора на Пенчо Славейков в "Квадрат 500" (ВИДЕО)</h1>
      <h2>Никола Петров създава стенописната композиция "Въведение в храма" в храм-паметника "Александър Невски"</h2>
      <address>
        <time datetime="2019-11-23T21:36:00+00:00">23 Nov 2019, 21:36</time>
      </address>
      <p><b>Националната галерия представя най-значимите образци на българското изобразително изкуство, произведения на европейски майстори, изкуство от Азия, Африка и Латинска Америка.<br/></b> </p>
      <p>Платформата цели да запознае посетителите с постоянната експозиция от над 1 600 творби, разположени в 28 зали.</p>
      <p> </p>
      <p>Настоящият тур в "Квадрат 500" е посветен на изкуството на Никола Петров, каза изкуствоведът Мартин Косташки. "Ще покажем една работа от депо, която по принцип не е част от постоянната експозиция", обясни той.</p>
      <p> <br/><a href="http://kanal3.bg/news/bulgaria/culture"><b><i>Още новини от областта на културата четете тук<br/></i></b></a> </p>
      <p>Картината "Зимен пейзаж" или известна още с името "Зима в София" е рисувана около 1912 година. Това не е една от най-известните работи на Никола Петров, но се знае със сигурност, че има още един зимен пейзаж на тема "София“.</p>
      <p> </p>
      <p>Никола Петров (20.08.1881 – 10.12.1916) е роден във Видин. Умира твърде млад, на 35 години, но оставя много сериозна следа в историята на българското изкуство, каза още изкуствоведът.</p>
      <p> </p>
      <p>Учи в Художествената академия при Ярослав Вешин, но след прекъсване завършва през 1913 г. при Иван Мърквичка. Добре познат е със своите импресионистични пейзажи. С естетическите си търсения, нови духовни и пластични проблеми Петров е първият художник, отказал се да следва традиционния битовизъм в картините. Получава държавна стипендия и посещава Рим. Следват изяви в София, Белград, Лиеж, Лондон, Загреб, Мюнхен, Венеция, Рим, Берлин.</p>
      <p> </p>
      <p>Освен множеството рисунки, акварели и живописни платна Никола Петров илюстрира творбите на Пенчо Славейков и Тодор Влайков, създава стенописната композиция "Въведение в храма" в северния олтар в храм-паметника "Александър Невски".</p>
      <p> </p>
      <p>В две монографии от 1956 и 1976 г. Ирина Михалчева разделя работите на Никола Петров на 4 основни цикъла (теми) – градски пейзаж, природен пейзаж, илюстрация и портрет. Според Косташки младият художник е най-изявен в природния пейзаж.</p>
      <figure>
        <iframe src="https://www.youtube.com/embed/2RBVQWpTgTk" width="640" height="360" data-service="Youtube" scrolling="no"/>
      </figure>
      <related>
        <h4>Още по темата</h4>
        <a href="http://kanal3.bg/news/culture/108435-%20Portreti-na-poeti%20-v-Kvadrat-500-%2528SNIMKI%2529"/>
        <a href="http://kanal3.bg/news/culture/101614-Kvadrat-500-predstavya-Bogomir-Lazov-i-balgarskiya-akvarel"/>
        <a href="http://kanal3.bg/news/culture/77273-Poklonenieto-pred-akad.-Svetlin-Rusev-e-v-sryada-v-Kvadrat-500"/>
      </related>
    </article>
  </body>
</html>