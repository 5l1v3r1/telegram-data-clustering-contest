<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/rozrywka/assassins_creed_ragnarok_kolejne_informacje_o_fabule_i_lokacjach"/>
    <meta property="og:site_name" content="PurePC"/>
    <meta property="article:published_time" content="2019-11-23T21:00:01+00:00"/>
    <meta property="og:title" content="Assassin's Creed: Ragnarok - kolejne informacje o fabule i lokacjach"/>
    <meta property="og:description" content="Kolejna porcja informacji na temat gry Assassin's Creed: Ragnarok daje szeroki ogląd na nadchodzący tytuł, który przeniesie graczy do czasów Wikingów. Więcej na PurePC."/>
  </head>
  <body>
    <article>
      <h1>Assassin's Creed: Ragnarok - kolejne informacje o fabule i lokacjach</h1>
      <address><time datetime="2019-11-23T21:00:01+00:00">23 Nov 2019, 21:00</time> by <a rel="author">Damian Marusiak</a></address>
      <figure>
        <img src="https://www.purepc.pl/files/Image/m165/27561.jpg"/>
      </figure>
      <p>Dotychczas seria Assassin's Creed doczekała się dwóch części rozgrywających się w czasach starożytnych. Mowa o Assassin's Creed: Origins, który toczył się w Egipcie za czasów Ptolemeusza XIII oraz Assassin's Creed: Odyssey, gdzie zwiedzaliśmy Antyczną Grecję. Raptem dwa dni temu w sieci pojawiły się pierwsze konkretne informacje dotyczące Assassin's Creed: Ragnarok, który ma porzucić motywy starożytności i udać się w czasy Wikingów. Według wcześniejszych informacji, tytuł zadebiutuje na dwóch generacjach konsol, a więc nie tylko Xbox One i PlayStation 4, ale także PlayStation 5 oraz Xbox "Project Scarlett". Po dwóch dniach w Internecie pojawiła się kolejna porcja informacji, która daje szerszy ogląd na czas akcji gry oraz główną oś fabularną.</p>
      <h3>💬 W ciągu ostatnich kilku dni pojawiło się wyjątkowo dużo informacji na temat Assassin's Creed: Ragnarok, którego akcja toczyć się będzie w czasach Wikingów. Premiera jesienią 2020 roku.</h3>
      <figure>
        <img src="https://www.purepc.pl/image/news/2019/11/23_assassin_s_creed_ragnarok_kolejne_informacje_o_fabule_i_lokacjach_0_b.jpg"/>
      </figure>
      <p>Assassin's Creed: Ragnarok to potencjalna następna część popularnej sagi Ubisoftu, o której w ostatnich dniach słyszy się wyjątkowo dużo. Według <a href="https://www.reddit.com/r/GamingLeaksAndRumours/comments/dyk74r/ac_kingdom_leak_i_saw_on_v/">najnowszych</a> (niepotwierdzonych) informacji, tytuł zabierze graczy do roku około 1000 naszej ery, gdzie zagramy duńskim Wikingiem. Zbyt wiele o postaci nie wiemy, jednak tym razem nie dostaniemy wyboru płci. Miejsce akcji również ma być całkiem imponujące, ponieważ do dyspozycji otrzymamy tereny wokół Morza Północnego - ówczesną Danię, Szwecję, Norwegię oraz Anglię i część Irlandii. To tereny, które dotychczas w sadze się nie pojawiły (z wyjątkiem Londynu, ale czasy zupełnie inne), co może również tchnąć nowe życie w sam projekt lokacji.</p>
      <figure>
        <img src="https://www.purepc.pl/image/news/2019/11/23_assassin_s_creed_ragnarok_kolejne_informacje_o_fabule_i_lokacjach_1_b.jpg"/>
      </figure>
      <p>Sama historia ma skupić się przede wszystkim na Królestwie Anglo-saskim, które na przełomie X i XI wieku podzielone było na wiele mniejszych terenów tj. Mercia, Northumbria, Wessex, Essex, Kent czy Sussex. Jednym z głównych wydarzeń ma być inwazja Duńczyków na brytyjskie tereny w 1016 roku, co pokrywa się z informacjami o duńskim Wikingu jako głównym bohaterze. Jeśli akcja Assassin's Creed: Ragnarok będzie miała miejsce na początku XI wieku, wówczas oczami bohatera będziemy mogli zobaczyć jak Ubisoft podszedł do tematu prezentacji owego konfliktu, w wyniku którego Anglia stała się częścią duńskiego imperium. W grze ponadto mają się pojawić znacznie ciekawsze zadania poboczne, które w wielu przypadkach będą prezentować kulturę celtycką oraz nordycką. Według źródła jedno z pobocznych zadań odbywających się w Norwegii ma na celu wspinaczkę na najwyższy szczyt, gdzie spotkamy się z Odynem, który na potrzeby uniwersum zostanie najprawdopodobniej przedstawicielem rasy Isu (Pierwsza Cywilizacja). Oczywiście to wszystko nadal niepotwierdzone informacje, jednak w razie ich potwierdzenia myślę, że możemy otrzymać wyjątkowo ciekawy tytuł z rzadko eksploatowanym w grach okresem historycznym.</p>
      <footer>Źródło: Reddit</footer>
      <related>
        <h4>Powiązane publikacje</h4>
        <a href="https://www.purepc.pl/rozrywka/tony_hawk_s_pro_skater_remake_plotki_o_powrocie_kultowej_serii"/>
        <a href="https://www.purepc.pl/rozrywka/cyberpunk_2077_studio_potwierdzilo_obecnosc_mikrotransakcji"/>
        <a href="https://www.purepc.pl/rozrywka/kojima_sugeruje_ze_po_death_stranding_chce_zrobic_straszny_horror"/>
        <a href="https://www.purepc.pl/rozrywka/nowe_gry_na_xbox_game_pass_na_pc_min_darksiders_3_subnautica"/>
        <a href="https://www.purepc.pl/rozrywka/wiedzmin_znamy_tytuly_wszystkich_odcinkow_pierwszego_sezonu"/>
      </related>
    </article>
  </body>
</html>