<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191123-otp-bank-liga-13-fordulo-ujpest-fc-diosgyor-osszefoglalo-eredmeny-video.html"/>
    <meta property="og:site_name" content="Origo"/>
    <meta property="article:published_time" content="2019-11-23T21:25:00+00:00"/>
    <meta property="og:title" content="NB I: a Diósgyőr idegenben legyőzte az Újpestet"/>
    <meta property="og:description" content="A miskolci csapat 13 év után győzött az Újpest vendégeként."/>
  </head>
  <body>
    <article>
      <h1>NB I: a Diósgyőr idegenben legyőzte az Újpestet</h1>
      <address><time datetime="2019-11-23T21:25:00+00:00">23 Nov 2019, 21:25</time> by <a rel="author">Origo</a></address>
      <p>
        <b>A labdarúgó OTP Bank Liga 13. fordulójának szombat esti mérkőzésén az Újpest FC 2-0-ra kikapott a Diósgyőrtől az angyalföldi Illovszky Rudolf Stadionban.</b>
      </p>
      <p>A lila-fehérek elindultak felfelé, miután a legutóbbi két mérkőzésüket megnyerték. Viszont pályaválasztóként – a Vasas stadionjában – az Újpest eddig mindössze egyszer, a DVSC ellen tudott nyerni az OTP Bank Liga idei szezonjában. A Diósgyőr a meccs előtt a kilencedik helyen állt, idegenben a Paks elleni győztes meccset leszámítva, minden őszi mérkőzését elveszítette.</p>
      <p>Az újpestiek kezdték jobban a meccset, a negyedik percben a vezetést is megszerezhették volna, de Obinna Nwobodo 14 méteres lövését Branislav Danilovics kiszedte a rövid alsó sarokból. Két perccel később a miskolciak is veszélyeztettek. A koszovói Florent Hasani 18 méteres bombája nem sokkal kerülte el a hazaiak kapuját. A 12. percben kimaradt az első diósgyőri ziccer. Haris Tabaković jobboldali beadására Prosser Dániel robbant be, a közeli fejesét azonban Banai Dávid bravúrral védte. </p>
      <aside>A 23. percben megszerezte a vezetést a DVTK.</aside>
      <p>Egy jobboldali beadásra Tabaković érkezett középen, gyengén kapura fejelt, azonban Banai szerencsétlen mozdulattal maga elé ütötte a labdát, az érkező Márkvárt Dávid pedig közelről a léc alá lőtt.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F3410151812358887%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p><mark>A bekapott gól után az Újpest kezdett támadni, a 32. percben azonban mégis a Diósgyőr lőtt újabb gólt. <br/></mark>Az ukrán Szergej Sesztakov futott el a jobb oldalon, középre ívelt a támadást követő Tabakovicnak, aki levette a labdát, majd 18 méterről kilőtte a jobb alsó sarkot.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F3207111752696994%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>A 39. percben szépíthetett volna az Újpest, de Zsótér Donát 22 méteres bombája a kapufán csattant. Az első félidő hajrájában eldönthette volna a meccset a Diósgyőr. Sesztakov emelt a védők mögé Tabakovic felé, a kimozduló Banai elvétette a labdát, amit a miskolci játékos nem ért utol, pedig csak az üres kapuba kellett volna lőnie.</p>
      <p>Nebojsa Vignjevics cserélt a szünetben. Simon Krisztián helyére Koszta Márk érkezett, azonban az Újpest játéka nem lett kreatívabb. A hazaiak ugyan többet birtokolták a labdát, de veszélyt nem jelentettek a Diósgyőr kapujára.</p>
      <aside>A 63. percben az Újpest edzője – akinek a leváltását kórusban követelték a hazai szurkolók – pályára küldte az izlandi Aron Bjarnasont és a korábbi válogatott Szakály Pétert.</aside>
      <p>A lila-fehérek játéka ezzel lendületesebb lett, sorra jöttek a szélről belőtt labdát, de a Diósgyőr kapusának továbbra sem kellett bravúrt bemutatnia a második félidőben.</p>
      <figure>
        <img src="https://cdn.nwmgroups.hu/s/img/i/1911/20191123104.jpg"/>
        <figcaption>Az újpesti szurkolók a második félidőben folyamatosan Nebojsa Vignjevics távozását követelték<cite>Forrás: MTI/Czeglédi Zsolt</cite></figcaption>
      </figure>
      <p><mark>Az Újpestnek a 85. percben volt a legnagyobb lehetősége a gólszerzésre.<br/></mark>Sesztakov becsúszva szerelt a tizenhatoson belül, a labda azonban Feczesin Róbert elé került, aki 13 méterről, kapásból megcélozta a bal alsó sarkot, de Danilovics vetődve hárítani tudott.</p>
      <p>A szezonban az Újpest hetedik hazai bajnokiján egy győzelem és két döntetlen mellett negyedszer kapott ki, a DVTK vendégként öt vereség mellett másodszor nyert.</p>
      <p>A DVTK 2006 óta tartó rossz sorozatát szakította meg az Újpest vendégeként, a miskolciak a legutóbbi idegenbeli győzelmüket követően hét döntetlen mellett hatszor kaptak ki a liláktól.</p>
      <p><i>OTP Bank Liga, 13. forduló:</i><br/><b>Újpest FC-Diósgyőri VTK 0-2 (0-2)</b><br/>Illovszky Rudolf Stadion, 2496 néző, v.: Andó-Szabó<br/><b>Újpest:</b> Banai - Pauljevic, Heris, Litauszki, Burekovic - Sankovic - Onovo (Szakály P., 63.), Nwobodo, Zsótér (Bjarnason, 63.), Simon (Koszta, a szünetben) - Feczesin<br/><b>DVTK:</b> Danilovic - Sesztakov, Polgár, Tamás M., Vági - Márkvárt, Iszlai - Hasani, Rui Pedro (Korbély, 82.), Prosser (Bacsa, 90.) - Tabakovic<br/><b>gólszerzők:</b> Márkvárt (23.), Tabakovic (32.)<br/><b>sárga lap:</b> Pauljevic (20.), illetve Vági (30.)</p>
    </article>
  </body>
</html>