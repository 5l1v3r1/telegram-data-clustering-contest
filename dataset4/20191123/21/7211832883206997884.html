<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607275"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T21:37:00+00:00"/>
    <meta property="og:title" content="หนุ่มวีออสหัวร้อน ชักปืนขู่ โชเฟอร์รถตู้ พบตร.พัทยา ยอมไหว้ขอโทษ ตร.ยังไม่แจ้งข้อหา"/>
    <meta property="og:description" content="ชลบุรี-หนุ่มวีออสหัวร้อน ชักปืนขู่ โชเฟอร์รถตู้ เข้าพบตำรวจ สภ.เมืองพัทยา ยกมือไหว้ขอโทษคู่กรณี บอก ปืนที่พกเป็นแค่บีบีกัน เอาไว้ป้องกันโจร ด้าน ตำรวจปล่อยตัว ยังไม่มีการแจ้งข้อหา"/>
  </head>
  <body>
    <article>
      <h1>หนุ่มวีออสหัวร้อน ชักปืนขู่ โชเฟอร์รถตู้ พบตร.พัทยา ยอมไหว้ขอโทษ ตร.ยังไม่แจ้งข้อหา</h1>
      <address><time datetime="2019-11-23T21:37:00+00:00">23 Nov 2019, 21:37</time> by <a rel="author">PostToday</a></address>
      <p>ชลบุรี-หนุ่มวีออสหัวร้อน ชักปืนขู่ โชเฟอร์รถตู้ เข้าพบตำรวจ สภ.เมืองพัทยา ยกมือไหว้ขอโทษคู่กรณี บอก ปืนที่พกเป็นแค่บีบีกัน เอาไว้ป้องกันโจร ด้าน ตำรวจปล่อยตัว ยังไม่มีการแจ้งข้อหา</p>
      <p>จากกรณีมีคลิปแชร์ในโลกโซเชียลเน็ตเวิร์คเหตุการณ์ทะเลาะกันกลางถนนระหว่างรถตู้รับส่งนักท่องเที่ยวรัสเซีย กับรถเก๋งโตโยต้า ก่อนคนขับรถเก๋งโตโยต้าเอาปืนในรถออกมาข่มขู่ท่ามกลางสายตาชาวบ้านและนักท่องเที่ยวจำนวนมาก จนสมาชิกเฟซบุ๊กเข้าไปแชร์และแสดงความคิดเห็นเป็นจำนวนมาก</p>
      <p>ล่าสุดเมื่อเวลา 18.00 น.วันที่ 23 พย. พ.ต.อ.ฐนพงศ์ โพธิ์ธิ รรท. ผกก.สภ.เมืองพัทยา พร้อมด้วย พ.ต.ท.กมล อัปการัตน์ รอง ผกก.( สอบสวน ) สภ.เมืองพัทยา พร้อมเจ้าหน้าที่ตำรวจชุดสืบสวนได้เชิญตัวนายเสถียร สระทองเยาว์ อายุ 39 ปี โชเฟอร์รถตู้ โตโยต้า สีขาว หมายเลขทะเบียนป้ายเหลือง 33-0841กรุงเทพมหานคร ของบริษัท anex tour และคู่กรณีคือนายพิเศษกุล เขียวพริ้ง อายุ 31 ปี คนขับรถเก๋งโตโยต้าวีออส สีเทา หมายเลขทะเบียน ฌภ-6670 กรุงเทพมหานคร มาสอบสวนเหตุการณ์ที่เกิดขึ้น</p>
      <p>โดยนายเสถียร โชเฟอร์รถตู้ เล่าว่า หลังจากขับรถตู้ไปส่งนักท่องเที่ยวรัสเซีย กำลังเดินทางกลับบริษัท จนมาถึงถนนจอมเทียนสายสอง ระหว่างทางเจอรถของคู่กรณีจนกระทั่งมาจอดประทะคารมกันกลางทาง ก่อนถึงแยกหนุมาน ตามคลิปที่ปรากฏ ยอมรับว่ามีโต้เถียงกัน แต่ตอนแรกแค่ถามว่าทำไมขับรถแบบนี้ แต่คนขับรถเก๋งไม่ยอมจนลงมาทะเลาะกันตามในคลิป ก่อนคนขับรถเก๋งจะหยิบปืนในรถมาข่มขู่ตนจึงต้องถอยและแยกย้ายกันไป</p>
      <p>ด้านนายพิเศษกุล คนขับรถเก๋งซึ่งมีอาชีพไกด์ กล่าวว่า ตนเองยอมรับผิด ขอโทษคู่กรณี และประชาชนที่ทำลงไปโดยไม่ได้คิด ส่วนที่เห็นนั้นเป็นปืนบีบีกันที่ตนเองซื้อมา ส่วนที่ต้องพกไว้ในรถ ก็เพราะก่อนหน้านี้เคยถูกคนร้ายพยายามขี่จยย.ตามมาชิงทรัพย์ ในช่วงเวลากลางคืนบริเวณถนนเส้นชีจรรย์ ระหว่างไปเที่ยวใน จ.ระยอง</p>
      <p>เบื้องต้น ทั้งคู่ได้ทำความเข้าใจกันขอโทษกันเป็นที่เรียบร้อย จากนั้นตำรวจได้ปล่อยตัวไป และไม่ได้แจ้งข้อกล่าวหา ส่วนปืนนั้นตรวจสอบเป็นเพียงบีบีกัน เจ้าหน้าที่ได้ตรวจยึด พร้อมจะส่งตรวจว่า สามารถแจ้งข้อกล่าวหาได้หรือไม่</p>
      <figure>
        <img src="https://www.posttoday.com/media/content/2019/11/23/7FF05700128743A8AFA6BB68F4C5AE24.jpg"/>
      </figure>
    </article>
  </body>
</html>