<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-cyprus/598799/efkoli-epikratisi-tis-etha-epi-tis-omonoias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T21:38:00+00:00"/>
    <meta property="og:title" content="Εύκολη επικράτηση της ΕΘΑ επί της Ομόνοιας"/>
    <meta property="og:description" content="  Την δεύτερη της νίκη στο πρωτάθλημα πανηγύρισε η ΕΘΑ, η οποία επικράτησε της Ομόνοιας με 103-84, σε παιχνίδι που πραγματοποιήθηκε στο πλαίσιο της 7ης..."/>
  </head>
  <body>
    <article>
      <h1>Εύκολη επικράτηση της ΕΘΑ επί της Ομόνοιας</h1>
      <address><time datetime="2019-11-23T21:38:00+00:00">23 Nov 2019, 21:38</time> by <a rel="author">Sigmalive.Sports</a></address>
      <p> <br/>Την δεύτερη της νίκη στο πρωτάθλημα πανηγύρισε η ΕΘΑ, η οποία επικράτησε της Ομόνοιας με 103-84, σε παιχνίδι που πραγματοποιήθηκε στο πλαίσιο της 7ης αγωνιστικής της ΟΠΑΠ Basket League. Ως ο ACS MVP of the Game αναδείχθηκε ο Ρεγκινάλντ Κίσσουνλαλ με 22 πόντους (2 τρίποντα, 9 ριμπάουντ, 2 ασσίστ).<br/> <br/>Η ΕΘΑ μπήκε πολύ δυνατά στον αγώνα και κατάφερε να προηγηθεί με 11-0 τα πρώτα δύο λεπτά, με την Ομόνοια στη συνέχεια να μειώνει στους τρεις πόντους (14-11) μέχρι τη συμπλήρωση του πρώτου πεντάλεπτου. Η ομάδα της Έγκωμης, όμως, δεν έχασε το προβάδισμά της και ανέβασε ξανά τη διαφορά, κλείνοντας την περίοδο με διαφορά εννέα πόντων (34-25). Η ΕΘΑ κράτησε, στην δεύτερη περίοδο, το προβάδισμά της με διψήφιο αριθμό. Μέγιστη διαφορά ήταν οι 17 πόντοι στο 17’ (55-38), με τους «πράσινους» με καλάθια των Νίκολς και Μπριτ να μειώνουν σε 55-42, που ήταν το αποτέλεσμα του πρώτου ημιχρόνου.<br/> <br/>Οι γηπεδούχοι κράτησαν τα ηνία και στην τρίτη περίοδο, στα μισά της οποίας η διαφορά ήταν στους 15 πόντους (65-50), με την ΕΘΑ στην συνέχεια να δημιουργεί ένα σερί 12 πόντων και την ψαλίδα του σκορ να ανοίγει ακόμη περισσότερο (77-50). Στο τέλος του τρίτου δεκαλέπτου, η ΕΘΑ προηγείτο με 26 πόντους (82-56), ενώ στο τέταρτο και τελευταίο δεκάλεπτο τα δεδομένα παρέμειναν τα ίδια. Η ΕΘΑ κατάφερε να συμπληρώσει τριψήφιο αριθμό πόντων, με την διαφορά στο τέλος να είναι στους 29 πόντους (103-84).<br/> <br/>ΤΑ ΔΕΚΑΛΕΠΤΑ: 34-25, 55-42, 82-56, 103-84<br/> <br/>ΕΘΑ (Γιώργος Μπιτζάνης)<br/> <br/>Xάρρις 13, Σμιθ 16 (3), Κίσσουνλαλ 22 (2), Παπαμιχαήλ 7 (2), Άντγκερ 12 (1), Ίσαμπελ 21 (3), Γιάγκου, Ορφανός, Παναγιώτου 6, Κάσινος 6 (2), Ιγκνατόφσκι, Ροδοσθένους<br/> <br/>Ομόνοια (Δημήτρης Κουκούρης)<br/> <br/>Μπριτ 10, Νίκολς 33 (5), Μάρκου 9 (3), Τσάφι 15 (2), Γκιλ 8, Μπάτλερ 6, Τρετιακόβ 3, Γεωργακούδης, Καραμπατάκης, Στυλιανού</p>
    </article>
  </body>
</html>