<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641657/%D8%A7%D9%81%D8%B2%D8%A7%DB%8C%D8%B4-%DB%B1%DB%B5-%D8%AF%D8%B1%D8%B5%D8%AF%DB%8C-%D8%AA%D9%88%D9%84%DB%8C%D8%AF-%D9%85%D8%AD%D8%B5%D9%88%D9%84%D8%A7%D8%AA-%D8%B4%DB%8C%D9%84%D8%A7%D8%AA%DB%8C-%D8%AF%D8%B1-%D8%B3%D8%A7%D9%84-%D8%AC%D8%A7%D8%B1%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T21:55:00+00:00"/>
    <meta property="og:title" content="افزایش ۱۵ درصدی تولید محصولات شیلاتی در سال جاری"/>
    <meta property="og:description" content="معاون توسعه آبزی‌پروری سازمان شیلات ایران گفت:در سال ۹۷میزان تولید آبزیان یک‌میلیون و ۲۶۲ هزار تن بود که از برنامه ششم توسعه جلوتر بودیم ..."/>
  </head>
  <body>
    <article>
      <h1>
        <a href="https://www.bultannews.com/fa/news/641657/%D8%A7%D9%81%D8%B2%D8%A7%DB%8C%D8%B4-%DB%B1%DB%B5-%D8%AF%D8%B1%D8%B5%D8%AF%DB%8C-%D8%AA%D9%88%D9%84%DB%8C%D8%AF-%D9%85%D8%AD%D8%B5%D9%88%D9%84%D8%A7%D8%AA-%D8%B4%DB%8C%D9%84%D8%A7%D8%AA%DB%8C-%D8%AF%D8%B1-%D8%B3%D8%A7%D9%84-%D8%AC%D8%A7%D8%B1%DB%8C">افزایش ۱۵ درصدی تولید محصولات شیلاتی در سال جاری</a>
      </h1>
      <h2>معاون توسعه آبزی‌پروری سازمان شیلات ایران گفت:در سال ۹۷میزان تولید آبزیان یک‌میلیون و ۲۶۲ هزار تن بود که از برنامه ششم توسعه جلوتر بودیم ...</h2>
      <address><time datetime="2019-11-23T21:55:00+00:00">23 Nov 2019, 21:55</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسین عبدالحی در رابطه با توجه دولت به آبزی‌پروری اظهار کرد: در سال‌های اخیر دولت نگاه ویژه‌ای به مباحث شیلات، مخصوصاً آبزی‌پروری داشته و وزیر جهاد کشاورزی در سفرهای استانی غالباً از یک یا دو طرح آبزی‌پروری رونمایی یا بازدید می‌کند.</p>
      <p>وی افزود: در حال حاضر صنعت شیلات و آبزی‌پروری جایگاه خوبی در کشور دارد و تمام ۳۲ استان کشور در این زمینه فعالیت دارند.</p>
      <p>معاون توسعه آبزی‌پروری سازمان شیلات ایران با اشاره به میزان تولید و پرورش آبزی در دولت تدبیر و امید خاطرنشان کرد: در سال ۹۱ میزان تولید آبزی‌پروری ۳۳۸ هزار تن بوده که در سال ۹۷ به ۴۸۹ هزار تن رسیده است.</p>
      <p>وی افزود: در پرورش ماهیان گرمابی از ۱۶۷ هزار تن در سال ۹۱ به حدود ۲۰۰ هزار تن در سال ۹۷ رسیده است و در پرورش ماهیان سردآبی هم از ۱۴۰ هزار تن در سال ۹۱ تا حدود ۱۷۰ هزار تن در سال ۹۷ افزایش تولید داشته‌ایم.</p>
      <p>عبدالحی در ادامه در رابطه با میزان افزایش تولید میگو تصریح کرد: میزان تولید میگو از ۱۲ هزار تن در سال ۹۱ به ۴۷ هزار تن و میزان تولید و تکثیر ماهیان خاویاری از ۵۰۰ تن به حدود ۲ هزار و ۸۰۰ تن در سال ۹۷ رسیده است، همچنین تولید ماهیان زینتی از ۱۸۰ میلیون قطعه به ۲۴۱ میلیون قطعه افزایش‌یافته است.</p>
      <p>معاون توسعه آبزی‌پروری سازمان شیلات ایران در زمینهٔ پرورش ماهی در دریا اذعان کرد: مطالعات تکمیلی این طرح انجام‌شده و در خصوص نقاط توسعه‌ای در دریای خزر، خلیج‌فارس و دریای عمان با مشاورین داخلی مشورت کردیم.</p>
      <p>وی تاکید کرد: عربستان سعودی برای پرورش ماهی در دریا مبلغی حدود ۲ میلیون دلار به فائو پرداخت کرد و این کار توسط سازمان خواروبار جهانی برای کشور سعودی انجام شد، درحالی‌که ما با شرکت‌های داخلی کار را پیش بردیم و تنها با مشاورین و کارشناسان بین‌المللی در این زمینه تبادل‌نظر کردیم.</p>
      <p>عبدالحی با اشاره به این نکته که برای پرورش ماهی در دریا نیازمند کمک دولت هستیم، عنوان کرد: با توجه به تغییرات اقلیم و کمبود منابع آب شیرین، رویکرد ما پرورش ماهی در دریاها و آب‌های شور بود که این کار را انجام دادیم اما نیازمند برخی حمایت‌ها از سوی دولت هستیم تا با مجوزهایی که در زمینهٔ پرورش ماهی در قفس صادرشده بتوانیم گام بلندی در جهت تولید برداریم.</p>
      <p>وی افزود: بخش خصوصی هم به پرورش ماهی در دریا ورود پیداکرده و امیدواریم تا ۲ سال آینده میزان تولید در این بخش افزایش چشمگیری داشته باشد.</p>
      <p>معاون توسعه آبزی‌پروری سازمان شیلات ایران در رابطه با بومی سازی تجهیزات پرورش ماهی در دریا خاطرنشان کرد: پرورش ماهی در دریا یک روش آبزی‌پروری است که نیاز به دانش و تکنولوژی دارد که این دانش و تکنولوژی هم نیازمند بومی‌سازی است و در شمال و جنوب کشور چند کشور این دانش را بومی‌سازی کردند و سازمان شیلات به این طرح بسیار امیدوار است.</p>
      <p>وی افزود: این نوع پرورش ماهی، اقتصادی و سودآور است و سازمان شیلات ایران کاملاً به دنبال بومی‌سازی و پیش برد این نوع تولید است.</p>
      <p>عبدالحی با اشاره به لزوم تکثیر بچه‌ماهی در داخل کشور خاطرنشان کرد: در حال حاضر بچه ماهی برای پرورش وارد کشور می‌شود اما زمانی که کار پرورش ماهی در قفس به مرحله بهره‌برداری انبوه برسد دیگر توجیهی برای واردات بچه ماهی وجود ندارد و باید در داخل تکثیر شود.</p>
      <p>وی با اشاره به میزان افزایش تولید آبزیان در سال ۹۸ گفت: در سال ۹۷ میزان تولید آبزیان یک‌میلیون و ۲۶۲ هزار تن بود که از برنامه ششم توسعه جلوتر بودیم امسال هم ۱۰ تا ۱۵ درصد به رقم سال قبل اضافه خواهد شد.</p>
      <p>معاون توسعه آبزی‌پروری سازمان شیلات ایران افزود: در تولید میگو هم با توجه به بیماری که در گمیشان اتفاق افتاد پیش‌بینی می‌کنیم به ۴۷ هزار تن تولید در سال گذشته برسیم و تاکنون هم بیش از ۳۴ هزار تن برداشت میگو داشته‌ایم.</p>
    </article>
  </body>
</html>