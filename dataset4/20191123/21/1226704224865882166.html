<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/import/podnikatel-ziada-vymenou-za-informac/431904-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T21:02:00+00:00"/>
    <meta property="og:title" content="Podnikateľ žiada o milosť výmenou za informácie o vražde novinárky"/>
    <meta property="og:description" content="V sobotu v súvislosti s vraždou novinárky polícia vypočula maltského ministra hospodárstva Christiana Cardonu."/>
  </head>
  <body>
    <article>
      <h1>Podnikateľ žiada o milosť výmenou za informácie o vražde novinárky</h1>
      <h2>V sobotu v súvislosti s vraždou novinárky polícia vypočula maltského ministra hospodárstva Christiana Cardonu.</h2>
      <address><time datetime="2019-11-23T21:02:00+00:00">23 Nov 2019, 21:02</time> by <a rel="author">TASR</a></address>
      <p>Valletta 23. novembra (TASR) - Významný podnikateľ Yorgen Fenech, ktorého zadržali v súvislosti s vyšetrovaním vraždy maltskej investigatívnej novinárky Daphne Caruanovej-Galiziovej, požiadal o milosť výmenou za poskytnutie informácií o prípade. S odvolaním sa na zdroje z prostredia polície o tom v sobotu informovala agentúra Reuters.</p>
      <p>Fenecha zatkli v stredu ráno tesne po 5.30 h na jeho jachte po tom, ako opustila prístav Portomaso ležiaci severne od maltskej metropoly Valletta. Namierené mal zrejme do Talianska, čo však nebola jeho cieľová destinácia, uviedol denník Times of Malta.</p>
      <p>K zadržaniu Yorgena Fenecha prišlo deň po tom, ako maltský premiér Joseph Muscat oznámil, že bude zvažovať milosť pre Melvina Theuma, ktorý údajne pral špinavé peniaze a je podozrivý z toho, že bol spojkou medzi objednávateľmi a vykonávateľmi vraždy novinárky.</p>
      <p>V sobotu v súvislosti s vraždou novinárky polícia vypočula maltského ministra hospodárstva Christiana Cardonu. Ministerstvo neskôr zverejnilo vyhlásenie, podľa ktorého <i>"Chrisa Cordonu požiadali, aby vysvetlil niektoré podrobnosti, vrátane špekulácií",</i> ktoré sa v súvislosti s jeho osobou v minulosti šírili. O čo konkrétne išlo, ministerstvo neuviedlo.</p>
      <p>Podnikateľ Fenech je riaditeľom konzorcia, ktoré v roku 2013 vyhralo tender maltskej vlády na výstavbu plynovej elektrárne. Je aj majiteľom spoločnosti 17 Black, ktorá údajne vyplácala tajné finančné odmeny maltskému ministrovi cestovného ruchu Konradovi Mizzimu a šéfovi Muscatovej kancelárie Keithovi Schembrimu.</p>
      <p>Caruanová-Galiziová, ktorá písala protikorupčný blog a viedla vyšetrovanie škandálu Panama Papers na Malte, prišla o život v októbri 2017 pri výbuchu bomby nastraženej v jej automobile.</p>
      <p>Jej vražda šokovala Európu a vyvolala otázky o fungovaní právneho poriadku v tejto stredomorskej ostrovnej krajine. Trojicu mužov podozrivých z priamej účasti na vražde zatkli o mesiac po vražde.</p>
      <related>
        <h4>Prečítajte si aj:</h4>
        <a href="https://www.teraz.sk/slovensko/medzinarodna-novinarska-organizacia/431782-clanok.html"/>
        <a href="https://www.teraz.sk/slovensko/interpol-ponuka-odmenu-za-najdenie-mu/431715-clanok.html"/>
        <a href="https://www.teraz.sk/zahranicie/kremel-sokovali-zabery-vrazdy-ktor/431694-clanok.html"/>
      </related>
    </article>
  </body>
</html>