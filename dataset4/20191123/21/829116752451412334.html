<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/filmklub/20191122-75-eves-joe-eszterhas-a-hollywoodi-forgatokonyviras-magyar-ordoge.html"/>
    <meta property="og:site_name" content="Origo"/>
    <meta property="article:published_time" content="2019-11-23T21:46:00+00:00"/>
    <meta property="og:title" content="75 éves Joe Eszterhas, a hollywoodi forgatókönyvírás magyar ördöge"/>
    <meta property="og:description" content="A Flashdance, a Zenedoboz és az Elemi ösztön magyar író tollából született."/>
  </head>
  <body>
    <article>
      <h1>75 éves Joe Eszterhas, a hollywoodi forgatókönyvírás magyar ördöge</h1>
      <address><time datetime="2019-11-23T21:46:00+00:00">23 Nov 2019, 21:46</time> by <a rel="author">Csiger Ádám</a></address>
      <p>
        <b>75 éves a magyar származású Joe Eszterhas, minden idők egyik leghíresebb (vagy talán egyenesen a leghíresebb) forgatókönyvírója, olyan filmek szerzője, mint a <i>Flashdance</i>, a Berlinalén Arany Medvével díjazott <i>Zenedoboz</i> és az <i>Elemi ösztön</i>. Kevesen voltak képesek úgy felkelteni és megtartani a közönség figyelmét, mint ő, ebben alighanem bűnügyi újságíróként szerzett tapasztalatai is segítették (a nyomozásról szóló <i>Elemi ösztön</i> alkalmával legalábbis bevallottan hatottak rá az élményei). Nem csak ösztönösen tehetséges és ambiciózus, de roppantul öntudatos író is volt, akit a valóság és a fikció viszonya is érdekelt: legsikeresebb filmje, az <i>Elemi ösztön</i> főhőse egy önmagához hasonlóan botrányhős író. Szülőhazájához szoros szálak fűzik: a <i>Zenedoboz</i>-t részben Magyarországon, magyar színészekkel forgatták, ő volt az 56-os forradalmat felelevenítő <i>Szabadság, szerelem</i> (a rendező: Goda Krisztina) egyik forgatókönyvírója, írt egy (még megfilmesítetlen) forgatókönyvet Puskás Ferencről is, nemrég Orbán Viktort ábrázoló pólóban <a href="https://www.facebook.com/thm.schmidtmaria/photos/a.688407197859629/2569142599786070/?type=3&amp;theater">kényképezkedett</a>, 2012-ben pedig Andy Vajna meghívására (akivel három filmet is készített) a magyar filmszakmának is adott mesterkurzust Budapesten.</b>
      </p>
      <p>Eszterhás Józsefként született 1944. november 23-án a Vas megyei Csákánydoroszlón. Apja Eszterhás István író, újságíró volt, aki családjával a II. világháború végén hagyta el az országot, és néhány, osztrák menekülttáborokban töltött év után 1950-ben az Egyesült Államokban, Cleveland "magyar gettójában" (ahogy Joe Eszterhas fogalmazott) telepedtek le. Joe Eszterhas pályáját újságíróként kezdte, dolgozott a Rolling Stone-nak, volt bűnügyi riporter, interjúzott például Charles Mansonnel. Bevallása szerint ezek az évek inspirálták az <i>Elemi ösztön</i> 13 nap alatt megírt forgatókönyvét: nagyon érdekelték az élvezetből ölő gyilkosok, és az adrenalinfüggő nyomozók - a valóságban is ismert olyan kiégett rendőrt, mint Michael Douglas karaktere, Nick Curran.</p>
      <figure>
        <img src="https://cdn.nwmgroups.hu/s/img/i/1911/20191122uselectionseszterhas-book-sign-horizontal-presidential.jpg?w=644&amp;h=492"/>
        <figcaption>Joe Eszterhas dedikálja az Amerikai rapszódia című könyvét<cite>Forrás: AFP/Lucy Nicholson</cite></figcaption>
      </figure>
      <p>Első forgatókönyvírói munkája az <i>Ö.K.Ö.L.</i> című, megtörtént esetet feldolgozó, Sylvester Stallone főszereplésével készült film volt, ami egy szakszervezeti vezető életéről szól. 2012-ben Budapesten elmondta, hogy a rendező, Norman Jewison tanította meg neki a szakma mesterfogásait. A <i>Flashdance</i> című, klasszikussá vált és Oscar-díjas (Giorgio Moroder által szerzett) zenéjéről is híres filmmel folytatta, ami nagy sikert aratott, ahogy a <i>Kicsorbult tőr</i> című, Glenn Close, Jeff Bridges, és Peter Coyote nevével fémjelzett thriller is. Egyre komplexebb történetek kerültek ki a keze alól: Costa-Gavras rendezte az <i>Elárulvá</i>-t, amit - mint Budapesten elmondta - az inspirált, amikor a San Francisco melletti, híresen liberális Marin megyében élve amerikai antiszemitizmussal és neonáci csoportok aktivitásával szembesült. A szintén Costa-Gavras rendezte <i>Zenedoboz</i>-ban Jessica Lange ügyvédként Magyarországon elkövetett háborús bűnökkel vádolt apját védi - Eszterhas apját is vádolták azzal, hogy nyilas és antiszemita volt, amiért az író örökre megszakította vele a kapcsolatot.</p>
      <figure>
        <img src="https://cdn.nwmgroups.hu/s/img/i/1911/20191122flashdance-1983-usa-cinema-horizontal.jpg?w=644&amp;h=430"/>
        <figcaption>Jennifer Beals a Flashdance-ben<cite>Forrás: AFP</cite></figcaption>
      </figure>
      <p>Eszterhas legnagyobb sikerfilmje és klasszikusa kétségkívül az 1992-es <i>Elemi ösztön</i>: hárommillió dollárt kapott a forgatókönyvért, ami akkor rekordösszegnek számított (a licitből két és fél milliónál szállt ki Andy Vajna, és végül egykori - illetve későbbi - producertársa, Mario Kassar nyert a kettejük által alapított Carolcóval). Joe Eszterhas addig sosem látott presztízst szerzett a roppantul alulértékelt (hiszen ahogy a mondás tartja, rossz történetből még nem készült jó film) forgatókönyvírói szakmának, és az egyik első (vagy inkább: a legelső) sztárjává vált. Az <i>Elemi ösztön</i> roppantul áthallásos és önironikus története ráadásul egy botrányba keveredő íróról szól, aki talán el is követte azokat a gyilkosságokat, amikről a regényeiben ír. Joe Eszterhast tehát a határsértő művészek személyisége érdekelte, és a film végén - szokatlan módon - győz a gonosz, így nem mellékes tény, hogy az ő megítélése sem volt ellentmondásoktól mentes.</p>
      <figure>
        <img src="https://cdn.nwmgroups.hu/s/img/i/1911/20191122jagged-edge-usa-1985-cinema.jpg?w=644&amp;h=396"/>
        <figcaption>Jeff Bridges és Glenn Close a Kicsorbult tőr-ben<cite>Forrás: Archives du 7eme Art / Photo12</cite></figcaption>
      </figure>
      <p>Ezt egyrészt a filmjeinek köszönhette: például az <i>Elemi ösztön</i>-t vádolták - látatlanban! - homofóbiával és nőgyűlölettel, és bár ezek a hangok a premiert követően elcsitultak, a film tagadhatatlanul messzire ment erőszak és szex ábrázolásában. Eszterhas és a rendező, Paul Verhoeven második, és egyben utolsó közös filmjével, a Las Vegas (és az amerikai showbiznisz) kulisszái mögé bepillantást engedő <i>Showgirls</i>-szel már az író szerint is túllőttek a célon, a filmnek pedig a többség szerint a színvonala is botrányos (bár utóbb trash kultfilmmé érett).</p>
      <figure>
        <img src="https://cdn.nwmgroups.hu/s/img/i/1911/20191122music-box-1989-usa-cinema.jpg?w=644&amp;h=425"/>
        <figcaption>Jessica Lange és Armin Mueller-Stahl a Zenedoboz-ban<cite>Forrás: Archives du 7eme Art / Photo12</cite></figcaption>
      </figure>
      <p>Másrészt hírhedten nehéz, szélsőséges és szókimondó személyiség hírében állt: saját magát nevezte ördögnek (az Ördögi kulcs Hollywoodhoz – Miért Isten a forgatókönyvíró? című könyvében), illetve "hollywoodi állatnak" a memoárjában, ráadásul mint a 2012-es mesterkurzuson elmondta, imádja a magyar címben (Hollywoodi fenevad) az angolra lefordíthatatlan fenevad szót, ami szerinte is remekül jellemzi őt. Ami például az <i>Elemi ösztön</i> készítését illeti, vérre menő csatái voltak Paul Verhoevennel és Michael Douglasszel is, majd otthagyta a projektet, később pedig levetette a nevét Mike Figgis <i>Egyéjszakás kaland</i>-járól, pedig négymillió dollárt kapott érte. A budapesti mesterkurzuson félig viccelődve maga is felidézte, hogy egyszer "brutális, 17 oldalas levelet" írt egy rendezőnek, aki szerinte tönkre akarta vágni a forgatókönyvét, "mert tudtam, hogy szívproblémái vannak", és amikor megkérdezték, büszke-e arra, hogy telefonon keresztül annyira felidegesített egy embert, hogy az illető meghalt, igennel felelt.</p>
      <figure>
        <img src="https://cdn.nwmgroups.hu/s/img/i/1910/20191031elemi-oszton4.jpg?w=644&amp;h=429"/>
        <figcaption>Sharon Stone az Elemi ösztön-ben<cite>Forrás: TriStar Pictures</cite></figcaption>
      </figure>
      <p>Talán pont a kompromisszumképtelensége miatt (is) írt viszont nagyszerű történeteket: az <i>Elemi ösztön</i> forgatókönyve "spec szkript" volt, azaz nem felkérésre, hanem "spekulatívan", magától, kvázi ingyen írta, kockáztatva, hogy talán sosem fogják megvenni. Hollywoodban nem számít profinak az, aki így dolgozik: a többség pitchel, azaz elad egy koncepciót, és aztán pénzért kidolgozza a forgatókönyvet. Azt mondta, azért nem szeret ötletekkel házalni, mert utál beleszólást engedni a munkájába, inkább elsőre végigírja a forgatókönyvet. És teszi mindezt magas színvonalon: Verhoeven és Douglas át akarták írni az <i>Elemi ösztön</i> forgatókönyvét, de idővel rájöttek, hogy az első verzió tökéletes volt úgy, ahogy van.</p>
      <figure>
        <img src="https://cdn.nwmgroups.hu/s/img/i/1804/20180416111.jpg?w=644&amp;h=428"/>
        <figcaption>Elizabeth Berkley a Showgirls-ben.<cite>Forrás: Showgirls</cite></figcaption>
      </figure>
      <p>Köszönhetően alighanem a '90-es évek második felében megbukott filmjeinek (<i>Sliver, Jade, Hazudozni Amerikában</i>) és a gégerákjának, napjainkra megtért, leszokott (dohányzásról, alkoholról) és lenyugodott, ezt láthattuk a budapesti mesterkurzusán is, ahová magával hozta a családját is. Steve nevű fiának magyar címer van a karjára tetoválva, Eszterhas pedig magyarul kérte a kérdéseket (bár a legtöbb alkalommal csalódnia kellett), és angolul idézett Ady Endre Én nem vagyok magyar? című verséből. Hogy mire a legbüszkébb? Elmesélte, hogy az 56-os forradalom utáni években az apja tüntetést szervezett Cleveland főterére a szovjet külügyminiszter (az apja szavaival: "szarházi disznó"), Anastas Mikoyan ellen, akit bevallása szerint sikerült arcon találnia egy záptojással, amire büszkébb, "mint hogy sztárrá tette Sharon Stone-t".</p>
    </article>
  </body>
</html>