<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/eleutheros_o_giatros_tou_pagni_pou_katigoreitai_oti_elabe_fakelaki-589200/"/>
    <meta property="og:site_name" content="Real.gr"/>
    <meta property="article:published_time" content="2019-11-23T21:55:00+00:00"/>
    <meta property="og:title" content="Γιατρός του Πανεπιστημιακού Νοσοκομείου Ηρακλείου συνελήφθη με το φακελάκι ανά χείρας [ 22.11 ]"/>
    <meta property="og:description" content="Ελεύθερος αφέθηκε ο γιατρός του ΠΑΓΝΗ, που συνελήφθη χθες, από άνδρες της Υποδιεύθυνσης Ασφαλείας Ηρακλείου, καθώς κατηγορείται ότι έλαβε 'φακελάκι' προκειμένου να χειρουργήσει ασθενή."/>
  </head>
  <body>
    <article>
      <h1>
        <a href="https://www.real.gr/koinonia/arthro/giatros_tou_panepistimiakou_nosokomeiou_irakleiou_synelifthi_me_to_fakelaki_ana_xeiras-589015/">Γιατρός του Πανεπιστημιακού Νοσοκομείου Ηρακλείου συνελήφθη με το φακελάκι ανά χείρας <br/>[ 22.11 ]</a>
      </h1>
      <address><time datetime="2019-11-23T21:55:00+00:00">23 Nov 2019, 21:55</time> by <a rel="author">cretapost.gr</a></address>
      <p>
        <b>Ελεύθερος αφέθηκε ο γιατρός του ΠΑΓΝΗ, που συνελήφθη χθες, από άνδρες της Υποδιεύθυνσης Ασφαλείας Ηρακλείου, καθώς κατηγορείται ότι έλαβε «φακελάκι» προκειμένου να χειρουργήσει ασθενή.</b>
      </p>
      <p>Ο γιατρός οδηγήθηκε σήμερα στις 12 το μεσημέρι ενώπιον του Εισαγγελέα Ηρακλείου ο οποίος του άσκησε δίωξη για παθητική δωροδοκία και τον παρέπεμψε στο Αυτόφωρο για να δικαστεί.</p>
      <p>Mέσω του συνηγόρου του ωστόσο ο χειρούργος γιατρός του ΠΑΓΝΗ ζήτησε και πήρε αναβολή για τις 28 Νοεμβρίου.</p>
      <p>
        <b>Πως αποκαλύφθηκε η υπόθεση</b>
      </p>
      <p>Σύμφωνα με πληροφορίες, ο γιατρός φέρεται να ζήτησε περισσότερα χρήματα απ’ όσα αρχικά είχε συμφωνήσει με τον ασθενή του, με αποτέλεσμα ο τελευταίος να απευθύνεται τελικά στην αστυνομία, προχωρώντας παράλληλα σε επώνυμη και γραπτή καταγγελία.</p>
      <p>Στο τελευταίο ραντεβού που είχε μαζί του, οι άντρες της Υποδιεύθυνσης Ασφάλειας Ηρακλείου, προσημείωσαν τα χρήματα με τα οποία θα έδινε το “φακελάκι” στον γιατρό και μετά από συντονισμένη επιχείρηση της αστυνομίας, ο γιατρός συνελήφθη.</p>
      <p>Ο γιατρός έχει τεθεί ήδη σε αργία από τη διοίκηση του ΠΑΓΝΗ και συνελήφθη στο πλαίσιο του αυτοφώρου.</p>
      <p>Θα ακολουθηθούν όλες οι προβλεπόμενες πειθαρχικές διαδικασίες αναφέρει η διοίκηση του ΠΑΓΝΗ</p>
      <p>Αμέσως μετά τη δημοσιοποίηση της υπόθεσης η διοίκηση του Νοσοκομείου εξέδωσε ανακοίνωση στην οποία ανέφερε τα εξής: “Όπως επιβεβαιώνεται από την Υποδιεύθυνση Ασφαλείας Ηρακλείου, κρατείται γιατρός του νοσοκομείου μας με την κατηγορία του χρηματισμού του από ασθενή. Θα ακολουθηθούν άμεσα όλες οι προβλεπόμενες πειθαρχικές διαδικασίες, μετά την ολοκλήρωση της διαδικασίας των αστυνομικών αρχών.</p>
      <p>Σημειώνουμε ότι το περιστατικό αυτό δεν χαρακτηρίζει το αξιόλογο ιατρικό προσωπικό μας που δίνει καθημερινά την μάχη για την εξυπηρέτηση του ασθενή”.</p>
      <p>Ανακοίνωση εξέδωσε και το Σωματείο Εργαζομένων του Νοσοκομείου.</p>
      <p>Όπως αναφέρουν:</p>
      <p>“Όχι μόνο καταδικάζουμε απερίφραστα τέτοια φαινόμενα και απαιτούμε πλήρη και γρήγορη διαλεύκανση, αλλά και εκτιμάμε ότι το «φακελάκι» στο χώρο της υγείας δυσφημεί και σπιλώνει το ηρωικό έργο της συντριπτικής πλειοψηφίας των γιατρών – και των υπόλοιπων υγειονομικών – που μοχθούν για την υγεία του λαού νυχθημερόν σε απερίγραπτα αντίξοες συνθήκες.</p>
      <p>Τέτοια φαινόμενα γίνονται αφορμή να συκοφαντηθεί στο σύνολό του το υγειονομικό κίνημα όπως εκφράζεται μέσα από τους συλλόγους και τα σωματεία</p>
      <p>Το φαινόμενο του χρηματισμού δεν είναι τωρινό. Έχει και «χθες» και «αύριο», όσο παραμένει εμπορευματοποιημένο το σύστημα υγείας, λόγω έλλειψης προσωπικού,όσο οι λίστες αναμονής στα χειρουργεία και οι καθυστερήσεις στα ραντεβού εξαναγκάζουν συχνά ασθενείς και τις οικογένειές τους να υποκύπτουν σε εκβιασμούςOσο εμπεδώνεται η αντίληψη στο σύστημα που ζούμε ότι τελικά η υγεία είναι εμπόρευμα</p>
      <p>Χαρακτηριστικό παράδειγμα επιχειρηματικής λειτουργίας είναι τα ιδιωτικά απογευματινά ιατρεία, όπου καλλιεργείται συστηματικά η αντίληψη ότι οι ασθενείς πρέπει να πληρώνουν για την Υγεία τους, ότι η πληρωμή για υπηρεσίες Υγείας είναι “ηθική” αρκεί να είναι “νόμιμη και φορολογημένη” και ότι οι υγειονομικοί πρέπει να αποδεχθούν να συμπληρώνουν το πετσοκομμένο εισόδημά τους με τη συμμετοχή τους στο χαράτσωμα ασθενών και ασφαλιστικών ταμείων και όχι διεκδικώντας την αποκατάσταση των μειώσεων στους μισθούς μας.</p>
      <p>Σε καμιά περίπτωση οι όποιες κακές συνθήκες εργασίας και οι χαμηλές αμοιβές δεν αποτελούν άλλοθι για κανένα γιατρό να χρηματίζεται απ΄τον ασθενή.</p>
      <p>Καλούμε όλο το λαό που υποφέρει να ενωθεί με τους τίμιους μαχόμενους υγειονομικούς στον αγώνα για προσλήψεις μόνιμου προσωπικού, αξιοπρεπείς μισθούς και βελτίωση των συνθηκών εργασίας.</p>
      <p>Η έκταση που παίρνουν κάθε φορά τέτοια περιστατικά δεν αποσκοπούν τόσο στο να παταχθούν αυτά τα φαινόμενα, όσο στο να δυσφημείται στη συνείδηση του κόσμου ο αγώνας για αποκλειστικά δημόσιο &amp; δωρεάν σύστημα υγείας!</p>
      <p>Αν πραγματικά υπάρχει η βούληση να χτυπηθεί στη ρίζα του το φαινόμενο του χρηματισμού από κυβέρνηση , υπουργείο, ΥΠΕ πρέπει να σταματήσουν να υπάρχουν οι λίστες αναμονής σε χειρουργεία ,εξωτερικά ιατρεία ,να λειτουργήσουν όλα τα κρεβάτια ΜΕΘ που παραμένουν κλειστά να γίνουν προσλήψεις όλου του απαραίτητου προσωπικού με μόνιμη και σταθερή εργασία.Σε αυτό το δρόμο, καλούμε κάθε τίμιο υγειονομικό, και τις λαϊκές οικογένειες να διεκδικήσουν ένα ΑΠΟΚΛΕΙΣΤΙΚΑ ΔΗΜΟΣΙΟ ΔΩΡΕΑΝ ΣΥΣΤΗΜΑ ΥΓΕΙΑΣ χωρίς άμεσες η ,έμμεσες ,νόμιμες η ,παράνομες πληρωμές”, καταλήγει η ανακοίνωση.</p>
      <related>
        <h4>ΣΧΕΤΙΚΑ ΑΡΘΡΑ (+30) 211 200 8300 info@realnews.gr         Copyright ©2019 RealNews All Rights Reserved</h4>
        <a href="https://www.real.gr/koinonia/arthro/giatros_tou_panepistimiakou_nosokomeiou_irakleiou_synelifthi_me_to_fakelaki_ana_xeiras-589015/"/>
        <a href="https://www.facebook.com/real.gr"/>
        <a href="https://twitter.com/Real_gr"/>
        <a href="https://www.youtube.com/user/Realgrportal"/>
        <a href="https://plus.google.com/+realgr"/>
        <a href="https://www.real.gr/koinonia/arthro/eleutheros_o_giatros_tou_pagni_pou_katigoreitai_oti_elabe_fakelaki-589200/#"/>
        <a href="https://www.real.gr/r.asp?catid=42930"/>
        <a href="https://www.real.gr/r.asp?catid=42927"/>
        <a href="https://media.real.gr//filesystem/Multimedia/pdf/diktio_anametadosis_RealFM_22.11.18_id25046.pdf"/>
        <a href="https://www.real.gr/poioi_eimaste/"/>
        <a href="https://www.real.gr/epikoinonia/"/>
        <a href="https://www.real.gr/oroi_xrisis/"/>
        <a href="https://www.real.gr/prostasia_prosopikon_dedomenon/"/>
      </related>
    </article>
  </body>
</html>