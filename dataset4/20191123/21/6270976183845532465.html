<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/23/vinnychchyna-za-vrozhajnistyu-zernovyh-i-zernobobovyh-vyjshla-na-pershe-mistse-v-ukrayini/"/>
    <meta property="og:site_name" content="Рубрика"/>
    <meta property="article:published_time" content="2019-11-23T21:17:14+00:00"/>
    <meta property="og:title" content="Вінниччина за врожайністю зернових і зернобобових вийшла на перше місце в Україні"/>
    <meta property="og:description" content="Аграрії Вінниччини зібрали понад 6 млн тонн зернових та зернобобових і займають на сьогоднішній день перше місце в Україні за врожайністю та валовим збором зернових і зернобобових (з кукурудзою на зерно). Про це під час щотижневої наради у Вінницькій ОДА повідомив директор департаменту агропромислового розвитку, екології та природних ресурсів ОДА Микола Ткачук, передає «День». Друге […]"/>
  </head>
  <body>
    <article>
      <h1>Вінниччина за врожайністю зернових і зернобобових вийшла на перше місце в Україні</h1>
      <address><time datetime="2019-11-23T21:17:14+00:00">23 Nov 2019, 21:17</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/12-35-860x580.jpg"/>
      </figure>
      <p>
        <b>
          <b>Аграрії Вінниччини зібрали понад 6 млн тонн зернових та зернобобових і займають на сьогоднішній день перше місце в Україні за врожайністю та валовим збором зернових і зернобобових (з кукурудзою на зерно).</b>
        </b>
      </p>
      <p>Про це під час щотижневої наради у Вінницькій ОДА повідомив директор департаменту агропромислового розвитку, екології та природних ресурсів ОДА Микола Ткачук, передає «День».</p>
      <p>Друге та третє місце після Вінниччини відповідно зайняли <b>Черкащина та Полтавщина.</b></p>
      <p>«Приємно констатувати той факт, що аграрії Вінниччини переступили шестимільйонний рубіж, тож попередньо прогнозовані показники виконуються в повному обсязі, – зауважив Микола Ткачук. – Станом на сьогодні сільськогосподарськими підприємствами усіх категорій зернові та зернобобові культури, включаючи кукурудзу на зерно, обмолочено на площі понад 860 тис. га, або 98 % до загальної площі посівів. Намолочено більше 6 млн тонн при середній врожайності 69,8 ц/га. Торік на відповідну дату було 5,8 млн тонн. Ключову роль у високому врожаї зернових та зернобобових відіграла кукурудза на зерно. Цю культуру в області зібрано майже на 95 % площ посіву, намолочено понад 3,5 млн тонн зерна».</p>
      <p>Відповідно до прогнозу департаменту агропромислового розвитку, екології та природних ресурсів Вінницької ОДА, цього року у регіоні валовий врожай зернових та зернобобових (з кукурудзою на зерно) становитиме понад 6,1 млн тонн. Аграрії хвалитимуться першими своїми результатами на обласного форуму з питань виробництва органічної продукції, який відбудеться наприкінці листопада поточного року.</p>
      <p>Читайте також: <a href="https://rubryka.com/2019/11/16/na-vinnychchyni-u-vyrobnytstvo-trotuarnoyi-plytky-pochaly-dodavaty-plastykovi-pakety/"><b>На Вінниччині у виробництво тротуарної плитки почали додавати пластикові пакети</b></a></p>
    </article>
  </body>
</html>