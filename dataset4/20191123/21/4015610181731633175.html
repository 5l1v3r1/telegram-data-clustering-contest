<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815783"/>
    <meta property="og:site_name" content="Sportal.bg"/>
    <meta property="article:published_time" content="2019-11-23T21:32:00+00:00"/>
    <meta property="og:title" content="РБ (Лайпциг) прегази пореден съперник с атакуващ футбол"/>
    <meta property="og:description" content="С пореден силен мач РБ (Лайпциг) разби Кьолн с 4:1 у дома в среща от 12-ия кръг на Бундеслигата и съкрати до една точка преднината на Борусия ..."/>
  </head>
  <body>
    <article>
      <h1>РБ (Лайпциг) прегази пореден съперник с атакуващ футбол</h1>
      <address><time datetime="2019-11-23T21:32:00+00:00">23 Nov 2019, 21:32</time> by <a rel="author">РАДОСЛАВ СТОЙКОВ</a></address>
      <p>С пореден силен мач РБ (Лайпциг) разби <a href="https://www.sportal.bg/statistics_team_news.php?champ=2&amp;team=32">Кьолн</a> с 4:1 у дома в среща от 12-ия кръг на Бундеслигата и съкрати до една точка преднината на <a href="https://www.sportal.bg/statistics_team_news.php?champ=2&amp;team=25">Борусия (Мьонхенгладбах)</a> на върха. Шампионът <a href="https://www.sportal.bg/statistics_team_news.php?champ=2&amp;team=23">Байерн (Мюнхен)</a> е със същия актив като този на “червените бикове”, което прави битката за титлата още по-интересна. Така Лайпциг вече има 12 успеха от 18 срещи във всички турнири от началото на сезона. В рамките на германския шампионат Разенбалшпорт е с най-добрата голова разлика (+20) и дели с баварците първата позиция за най-резултатна атака (33 гола). Само за последните си пет срещи изобщо играчите на <a href="https://www.sportal.bg/statistics_manager_details.php?champ=2&amp;team=752">Юлиан Нагелсман</a> са забили 24 попадения. <br/><br/>Големите герои тази вечер бяха <a href="https://www.sportal.bg/statistics_player.php?team=752&amp;player=27882&amp;champ=2">Емил Форшберг</a> и <a href="https://www.sportal.bg/statistics_player.php?team=752&amp;player=8568219&amp;champ=2">Кристофър Нкунку</a>. Първият реализира два гола от статични положения - в 32-ата от дузпа и в 79-ата от пряк-свободен удар, а вторият асистира за едно попадение и спечели нарушението за наказателния удар. И този път не се мина без гол на <a href="https://www.sportal.bg/statistics_player.php?team=752&amp;player=12776&amp;champ=2">Тимо Вернер</a>, като точно германският национал откри резултата в 22-ата минута. <a href="https://www.sportal.bg/statistics_player.php?team=752&amp;player=40663&amp;champ=2">Конрад Лаймер</a> направи 3:0 в 37-ата, а веднага след това <a href="https://www.sportal.bg/statistics_player.php?team=32&amp;player=5436491&amp;champ=2">Рафаел Шихос</a> се разписа за Кьолн.</p>
      <figure>
        <iframe data-src="https://twitter.com/Bundesliga_EN/status/1198301843031543810?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Тимо Вернер стана най-младият играч с 200 мача в Бундеслигата, като той записа това постижение на 23 години и 262 дни. <br/> <br/>В сряда Лайпциг приема <a href="https://www.sportal.bg/statistics_team_news.php?champ=30&amp;team=526">Бенфика</a> в следващия си двубой от Шампионската лига, а след това ще гостува на <a href="https://www.sportal.bg/statistics_team_news.php?champ=2&amp;team=751">Падерборн 07</a>.<br/><br/>Този мач на Кьолн беше дебютен за новия наставник <a href="https://www.sportal.bg/statistics_manager_details.php?champ=2&amp;team=32">Маркус Гисдол</a>, който беше назначен преди дни. Отборът записа четвърта поредна загуба в елита и остава в зоната на изпадащите. <br/><br/><b><a href="https://www.sportal.bg/statistics_game.php?champ=2&amp;season=360&amp;game=85307">СТАТИСТИКА ОТ МАЧА</a></b></p>
      <p>
        <b>
          <a href="http://lmnew.sportal.bg/ls/widgets/?/sportalbg/bg/Europe:Athens/page/sportcenter/soccer#matchId=18571910">МИНУТА ПО МИНУТА</a>
        </b>
      </p>
      <p>
        <a href="https://www.sportal.bg/statistics_ranking.php?champ=2">
          <b>КЛАСИРАНЕ</b>
        </a>
      </p>
    </article>
  </body>
</html>