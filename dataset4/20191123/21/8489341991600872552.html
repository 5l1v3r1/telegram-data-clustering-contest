<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806902/%D8%B1%D8%A7%DB%8C%D8%B3-%D8%A7%D8%AE%D8%AA%D9%84%D8%A7%D9%81%D8%A7%D8%AA-%D8%AF%D8%A7%D8%AE%D9%84%DB%8C-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%AA%D9%87%D8%AF%DB%8C%D8%AF-%D8%A2%D9%85%D8%B1%DB%8C%DA%A9%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T21:03:00+00:00"/>
    <meta property="og:title" content="رایس: اختلافات داخلی، بزرگترین تهدید آمریکاست"/>
    <meta property="og:description" content="مشاور امنیت ملی در دولت سابق آمریکا می‌گوید آنچه بیش از هر چیز امنیت این کشور را تهدید می‌کند، گسترش اختلافات داخلی در آمریکاست."/>
  </head>
  <body>
    <article>
      <h1>رایس: اختلافات داخلی، بزرگترین تهدید آمریکاست</h1>
      <h2>مشاور امنیت ملی در دولت سابق آمریکا می‌گوید آنچه بیش از هر چیز امنیت این کشور را تهدید می‌کند، گسترش اختلافات داخلی در آمریکاست.</h2>
      <address>
        <time datetime="2019-11-23T21:03:00+00:00">23 Nov 2019, 21:03</time>
      </address>
      <p>به گزارش گروه سیاسی <a href="https://snn.ir/">خبرگزاری دانشجو</a>، «سوزان رایس» مشاور امنیت ملی در دولت سابق آمریکا «اختلافات داخلی» را مهمترین تهدید برای امنیت ملی آمریکا خوانده و می‌گوید حتی در صورت شکست «دونالد ترامپ» رئیس‌جمهور آمریکا در انتخابات سال آینده، باز هم سال‌ها باید بگذرد تا واشنگتن به وضعیت پیشین خود بازگردد.</p>
      <p>رایس در مصاحبه‌ای که امروز (شنبه) در روزنامه «گاردین» منتشر شده، ابتدا اشاره می‌کند که اختلافات داخلی در آمریکا به حدی است که حتی در درون خانواده وی هم موجب تنش شده است، چراکه «جیک» پسر او به سمت دیگر جناح سیاسی یعنی جمهوری‌خواهان گرایش پیدا کرده و حالا به رهبر یکی از گروه‌های حامی ترامپ در دانشگاه «استنفورد» بدل شده است.</p>
      <p>رایس در کتابی که قرار است به زودی منتشر کند، ضمن تشریح اختلاف نظرهایی که با پسرش در مورد ترامپ دارد، می‌گوید: «امروز تفرقه‌های سیاسی داخلی ما، به بزرگترین تهدید برای امنیت ملی ما تبدیل شده است.»</p>
      <p>این مقام سابق آمریکایی نقش پول‌های کلان در سیاست آمریکا و سیاست‌بازی در کنگره را از دلایل این وضعیت می‌داند و در عین حال می‌گوید: «رقبای ما نشان داده‌اند که هم اراده و هم ظرفیت آن را دارند که اختلافات داخلی ما را به سلاحی علیه خود ما تبدیل کنند.»</p>
      <p>به گفته رایس، تشدید اختلافات در آمریکا اکنون ساده‌تر شده است، «چراکه اکنون ما در کاخ سفید رهبری داریم که هدف اعلام‌شده‌اش تشدید این اختلاف‌هاست.»</p>
      <p>وی می‌افزاید: «ما هرگز رهبری نداشته‌ایم که این چنین فعالانه بخش‌های بزرگی از جمعیت جامعه را عاری از انسانیت جلوه داده و آزادی رسانه و نهادهای حکومت را که برای خدمت به او و کشور ایجاد شده است، نفی کند.»</p>
      <p>رایس با بیان اینکه تیم امنیت ملی ترامپ ساختارهایی که پیشتر وجود داشته را به کلی از میان برده‌اند و روند تدوین سیاست امنیت ملی را مختل کرده‌اند، می‌گوید: «کاملا از هم پاشیده است. بخش اعظم آن دیگر وجود ندارد.»</p>
      <p>به گفته رایس، حتی اگر ترامپ در انتخابات سال آینده شکست بخورد، بیش از دوران ریاست‌جمهوری آتی فرصت لازم خواهد بود تا آمریکا موقعیت پیشین خود در جهان را احیا کند. او در پایان این مصاحبه در مورد تبعات پیروزی دوباره ترامپ، می‌گوید: «این چنان کابوسی برای جایگاه جهانی و رهبری ماست که حتی... نمی‌خواهم به آن فکر کنم.»</p>
    </article>
  </body>
</html>