<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/prybyraty-naslidky-ne-pospishaiut-shcho-nyni-vidbuvaietsia-na-mistsi-avarii-tankera-delfi-203369.html"/>
    <meta property="og:site_name" content="5 канал"/>
    <meta property="article:published_time" content="2019-11-23T21:11:00+00:00"/>
    <meta property="og:title" content="Прибирати наслідки не поспішають: що нині відбувається на місці аварії танкера &quot;Делфі &quot;"/>
    <meta property="og:description" content="Очікують на проведення слідчих дій"/>
  </head>
  <body>
    <article>
      <h1>Прибирати наслідки не поспішають: що нині відбувається на місці аварії танкера "Делфі "</h1>
      <address>
        <time datetime="2019-11-23T21:11:00+00:00">23 Nov 2019, 21:11</time>
      </address>
      <p>У 157 разів більше за норму - саме така концентрація нафтопродуктів зараз у Чорному морі біля берегів Одеси. Це сталося через аварію танкера "Делфі", який напередодні сів на мілину. Фахівці продовжують працювати на місці і моніторити забруднення, утім підступитися ближче їм заважає шторм. Водночас, врятовані члени екіпажу - троє українців - після медичної допомоги вже почуваються значно ліпше. Про це вони розказали Ользі Дунській.</p>
      <figure>
        <iframe src="https://www.youtube.com/embed/NAbVJL0MTec" width="745" height="451" data-service="Youtube" scrolling="no"/>
      </figure>
      <p>39-річний уродженець Херсонщини Костянтин Михайленко на танкері "Делфі" працював старшим механіком. Чоловік розповідає, під час аварії судна він разом із двома колегами переховувався в рубці. Вдягли рятувальні жилети і стежили, як судно нахиляється на правий бік і до нього набирається вода. Запевняє: подати сигнал СОС не змогли.</p>
      <p>Щоправда, коли у ніч на п'ятницю екіпажу пропонували евакуацію, ті відмовилися.</p>
      <blockquote>"В морі в сильний шторм, ніхто б не вистрибнув за борт. Вночі ніхто б не вистрибнув, вранці в світлий час дня, згоден", - каже механік танкера.</blockquote>
      <p>Щодо стану здоров'я старшого механіка, лікарі відповідають: він - задовільний.</p>
      <p>Матрос після надання першої допомоги навіть не поїхав до лікарні. А третій член екіпажу - капітан - у суботу зранку наполіг на виписці.</p>
      <p>"Він був оглянутий лікарями, в даний час йому надано медичну допомогу, відчуває себе задовільно, за наполяганням виписаний на амбулаторне лікування", - розповів Вадим Стоєв, заступник директора міської клінічної лікарні №11 з хірургічної допомоги.</p>
      <p>Танкер "Делфі", який зазнав аварії у ніч проти п'ятниці, 22 листопада, перебуває біля берега. Його рубка вже майже повністю у воді.</p>
      <p>Нині весь пляж вкритий дерев’яними уламками, каністрами з корабля та деякими речами членів екіпажу.  Шторм на морі триває, а вітер не вщухає, тож проводити будь-які роботи щодо ліквідації наслідків аварії танкера немає можливості.</p>
      <p>Прибирати наслідки аварії на пляжі міська влада не поспішає. Очікують на проведення слідчих дій.</p>
      <blockquote>"У нас дуже багато питань стосовно цього судна: де воно знаходилося тиждень, хто з ними спілкувався, чому цих людей не висадили на берег раніше, чому за 2-3 дні до цього з ними спілкувалися і вони не захотіли переходити на буксири, дуже багато питань. Ми можемо прибрати, але слідчі органи, якщо щось буде, ми не можемо чіпати", - пояснив  Андрій Котляр, заступник міського голови Одеси.</blockquote>
      <p>Власника судна, яке йшло під прапором Молдови, вже встановили. У Держекоінспекції намагаються зв'язатися з ним. А поки що екологи розтягнули вздовж берега сорбувальні загорожі - так звані бони. Бо з миті аварії постійно фіксують забруднення моря нафтопродуктами.</p>
      <blockquote>"Перевищення вмісту в епіцентрі події нафтопродуктів у 157 разів. Тільки-но шторм вщухне, бони встановлять навколо аварійного буксира, щоб уникнути поширення плям паливно-мастильних матеріалів у море... Відомо, що власник судна "Фактор груп лімітед" зареєстрований у Харкові і належить Джавадову Шамсаддіну Алі Огли", - повідомив Єгор Фірсов, в.о. голови Держекоінспекції України.</blockquote>
      <p>Рік тому до цього пляжу під час шторму прибило буксир, який тягнув контрабанду сигарет. Чимало одеситів тоді приїздили подивитися на судно. Тепер - так само.</p>
      <p>"Ми просто прийшли з дитиною подивитися, звичайно, нічого такого. Сумно, неприємна ситуація, яка сталася на березі нашого моря прекрасного. Видно, що тут залишки масла, бруд, неприємно таке", - ділиться Микола Янєв, мешканець Одеси.</p>
      <p>Фахівці вирішують, яким чином прибрати танкер з місця аварії. Серед варіантів - підняття плавкраном та буксирування на ремонт чи утилізацію. Проте, слово та гроші за власником.</p>
      <p>
        <i>
          <b>Ольга Дунська, Сергій Іщенко, "5 канал"</b>
        </i>
      </p>
    </article>
  </body>
</html>