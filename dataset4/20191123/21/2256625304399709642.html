<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159248_1106.html"/>
    <meta property="og:site_name" content="Novsport"/>
    <meta property="article:published_time" content="2019-11-23T21:19:00+00:00"/>
    <meta property="og:title" content="Селтик дръпна с три точки на Рейнджърс в Шотландия"/>
    <meta property="og:description" content="„Детелините“ записаха осма поредна победа"/>
  </head>
  <body>
    <article>
      <h1>Селтик дръпна с три точки на Рейнджърс в Шотландия</h1>
      <address><time datetime="2019-11-23T21:19:00+00:00">23 Nov 2019, 21:19</time> by <a rel="author">Пламен Димитров</a></address>
      <p>Селтик спечели с 4:0 домакинството си на Ливингстън от 13-ия кръг на шотландската Висша лига.</p>
      <p> <br/>Одсън Едуард откри в 19-та минута след асистенция на Том Рогич, а това се оказа и единственото попадение до почивката. През втората част момчетата на Нийл Ленън реализираха още три безответни гола в мрежата на Матия Саркич.<br/> <br/>Скот Браун удвои аванса в 57-та минута, а седем по-късно Джеймс Форест направи резултата класически. До края остана време и за втория гол на Форест в срещата, а в асистент се превърна Райън Кристи. <br/> <br/>Това е осма поредна победа за „детелините“, като любопитното е, че за последно тимът отстъпи в първенството именно на Ливингстън, но като гост – 0:2 на 6 октомври в мач от осмия кръг.<br/> <br/>Селтик е вече на три точки пред вечния съперник Рейнджърс, който утре гостува на Хамилтън Академикъл. Ливингстън остава на осма позиция с 13 пункта. <br/> <br/>За тима на Ленън предстои двубой с Рен в Лига Европа през седмицата, а в шампионата гостуване на Рос Каунти. Ливингстън пък приема у дома Хамилтън в следващия кръг. </p>
    </article>
  </body>
</html>