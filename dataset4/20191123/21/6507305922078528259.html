<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milannews.it/news/pioli-cominciamo-a-giocare-da-squadra-352974"/>
    <meta property="og:site_name" content="MilanNews.it"/>
    <meta property="article:published_time" content="2019-11-23T21:22:00+00:00"/>
    <meta property="og:title" content="Pioli: &quot;Cominciamo a giocare da squadra&quot;"/>
    <meta property="og:description" content="(ANSA) - ROMA, 23 NOV - &quot;Ero sicuro che avremmo fatto la prestazione. I ragazzi hanno lottato contro una squadra molto forte. Peccato non aver fatto un gol in più, ci sono state situazioni dove la palla per poco non è entrata&quot;. Così il tecnico del Milan, Stefano Pioli, commenta la prestazione contro il Napoli, ammettendo che, oltre alle assenze, &quot;il momento psicologico non è dei migliori, non c'è quella serenità che permetterebbe di esprimerci al meglio. Dobbiamo fare un piccolo sforzo, ma il fatto che concludiamo tanto è significativo della nostra fase offensiva. Stiamo iniziando a giocare da squadra&quot;. Pioli è comunque soddisfatto di come risponde il gruppo al suo impegno: &quot;Ho trovato molta disponibilità ma per fare un lavoro profondo serve tempo, lavoriamo insieme solo da 45 giorni con due soste. L'atteggiamento mi sta piacendo, le piccole disattenzioni le abbiamo pagate a caro prezzo&quot;. Difesa su Piatek, fischiato dal pubblico al momento della sostituzione: &quot;Ha lavorato tanto per la squadra, ha avuto le sue…"/>
  </head>
  <body>
    <article>
      <h1>Pioli: "Cominciamo a giocare da squadra"</h1>
      <address><time datetime="2019-11-23T21:22:00+00:00">23 Nov 2019, 21:22</time> by <a rel="author">Antonio Vitiello</a></address>
      <p>(ANSA) - ROMA, 23 NOV - "Ero sicuro che avremmo fatto la prestazione. I ragazzi hanno lottato contro una squadra molto forte. Peccato non aver fatto un gol in più, ci sono state situazioni dove la palla per poco non è entrata". Così il tecnico del Milan, Stefano Pioli, commenta la prestazione contro il Napoli, ammettendo che, oltre alle assenze, "il momento psicologico non è dei migliori, non c'è quella serenità che permetterebbe di esprimerci al meglio. Dobbiamo fare un piccolo sforzo, ma il fatto che concludiamo tanto è significativo della nostra fase offensiva. Stiamo iniziando a giocare da squadra". Pioli è comunque soddisfatto di come risponde il gruppo al suo impegno: "Ho trovato molta disponibilità ma per fare un lavoro profondo serve tempo, lavoriamo insieme solo da 45 giorni con due soste. L'atteggiamento mi sta piacendo, le piccole disattenzioni le abbiamo pagate a caro prezzo". Difesa su Piatek, fischiato dal pubblico al momento della sostituzione: "Ha lavorato tanto per la squadra, ha avuto le sue occasioni, l'importante è continuare a crearle. Per gli attaccanti va un po' a momenti, sta lavorando bene, deve fare un piccolo sforzo in più". (ANSA).</p>
      <footer><b>Fonte:</b> <u>ANSA</u></footer>
    </article>
  </body>
</html>