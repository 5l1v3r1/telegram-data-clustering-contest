<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pronews.gr/amyna-asfaleia/esoteriki-asfaleia/824115_sygklonizoyn-oi-goneis-tis-etopaloydi-giati-na-yparhoyn"/>
    <meta property="og:site_name" content="PRONEWS"/>
    <meta property="article:published_time" content="2019-11-23T21:31:00+00:00"/>
    <meta property="og:title" content="Γονείς Ε.Τοπαλούδη: «Γιατί να υπάρχουν τέτοια τέρατα χωρίς καρδιά και ψυχή»"/>
    <meta property="og:description" content="Την Κυριακή στο Διδυμότειχο αναμένεται να τελεστεί το ετήσιο μνημόσυνο της Ελένης Τοπαλούδη. Οι γονείς, συνεχίζουν μέχρι και σήμερα να αναζητούν απαντήσεις για τον άδικο και τόσο πρόωρο χαμό της κόρης..."/>
  </head>
  <body>
    <article>
      <h1>Γονείς Ε.Τοπαλούδη: «Γιατί να υπάρχουν τέτοια τέρατα χωρίς καρδιά και ψυχή»</h1>
      <address>
        <time datetime="2019-11-23T21:31:00+00:00">23 Nov 2019, 21:31</time>
      </address>
      <p>
        <b>Την Κυριακή στο Διδυμότειχο αναμένεται να τελεστεί το ετήσιο μνημόσυνο της Ελένης Τοπαλούδη. Οι γονείς, συνεχίζουν μέχρι και σήμερα να αναζητούν απαντήσεις για τον άδικο και τόσο πρόωρο χαμό της κόρης τους.</b>
      </p>
      <p>Την ίδια ώρα, οι δυο κατηγορούμενοι προετοιμάζονται για το δικαστήριο, καθώς ο χρόνος μετρά αντίστροφα.</p>
      <p>Ήταν ξημερώματα της 28ης Νοεμβρίου του 2018, όταν το νήμα της ζωής της κόπηκε άγρια, στη Ρόδο, εκεί όπου σπούδαζε.</p>
      <p><b><i>«Αυτόν τον χρόνο έχει σταματήσει η ζωή μας, έχει σταματήσει κάθε δραστηριότητα μας. Στην ουσία δηλαδή το σπίτι μας έγινε ο τάφος μας και εύχομαι πραγματικά κανένας γονιός να μην βρεθεί στη θέση που είμαστε εμείς. Η ζωή για εμάς σταμάτησε πέρυσι, η ψυχή μας αιμορραγεί συνέχεια»</i></b> λέει στο Star ο πατέρας της Ελένης Τοπαλούδη.</p>
      <p>Ερωτηθείς τι θυμάται από όσα συνέβησαν εκείνες τις ημέρες λέει: <b><i>«Πρώτα πρώτα όταν ήρθαν από την ασφάλεια εδώ στο Διδυμότειχο και μας έδειξαν κάποιες φωτογραφίες και διαπιστώθηκε ότι ήταν η Ελένη μας νεκρή. Το δεύτερο ήταν όταν ήμασταν στο σπίτι της και προσπαθούσαμε να μαζέψουμε τα πραγματάκια της, τα φρουτάκια της μέσα στο ψυγείο, την μισοφαγωμένη τσίχλα της τα κράτησα ως ανάμνηση»</i></b>.</p>
      <p><b><i>«Όταν ταξιδεύαμε με το αεροπλάνο και είχα κάτω από τα πόδια μου το φέρετρο και έλεγα ας ανέβαινε λίγο πιο ψηλά το αεροπλάνο μπας και το σώμα της συναντήσει την ψυχή της και ζωντανέψει»</i></b> προσθέτει.</p>
      <p><b>Στις 13 Ιανουαρίου η δίκη</b><br/>Η δίκη για τον βιασμό και τη δολοφονία της Ελένης Τοπαλούδη θα ξεκινήσει στις 13 Ιανουαρίου. Την αλήθεια για το τι πραγματικά συνέβη στο σπίτι στους Πεύκους και μετά στην περιοχή όπου την πέταξαν την γνωρίζουν μόνο οι δύο κατηγορούμενοι.</p>
      <p><b>Αυτό που περιμένουν τώρα οι αρχές είναι να μάθουν το περιεχόμενο των μηνυμάτων της Ελένης Τοπαλούδη μέσω messenger στο facebook. </b>Τι ακριβώς ειπώθηκε στον τελευταίο διάλογο με τον αλβανό κατηγορούμενο.</p>
      <p>
        <b>Οι γονείς της Ελένης Τοπαλούδη, ένα χρόνο μετά, ζητούν απαντήσεις.</b>
      </p>
      <p><i><b>«Μια απογοήτευση και ένα θυμό γιατί να συμβαίνουν αυτά στην Ελλάδα του 21ου αιώνα. Γιατί να υπάρχουν τέτοια τέρατα χωρίς καρδιά και ψυχή» </b></i>διερωτάται η μητέρα της Ελένης.</p>
    </article>
  </body>
</html>