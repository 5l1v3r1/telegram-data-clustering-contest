<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359755-siguldiesi-cinas-par-papildu-ekspresvilcienu"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T21:47:00+00:00"/>
    <meta property="og:title" content="Siguldieši cīnās par papildu ekspresvilcienu"/>
    <meta property="og:description" content="AS &quot;Pasažieru vilciens&quot; izskatīs Siguldas novada pašvaldības lūgumu izveidot vēl divus ekspresvilciena reisus maršrutā Cēsis-Rīga-Cēsis, kas kursētu no rīta un vakarā, norādīja &quot;Pasažieru vilciena&quot; pārstāve Agnese Līcīte."/>
  </head>
  <body>
    <article>
      <h1>Siguldieši cīnās par papildu ekspresvilcienu</h1>
      <address><time datetime="2019-11-23T21:47:00+00:00">23 Nov 2019, 21:47</time> by <a rel="author">Jauns.lv / LETA</a></address>
      <p>
        <b>AS "Pasažieru vilciens" izskatīs Siguldas novada pašvaldības lūgumu izveidot vēl divus ekspresvilciena reisus maršrutā Cēsis-Rīga-Cēsis, kas kursētu no rīta un vakarā, norādīja "Pasažieru vilciena" pārstāve Agnese Līcīte.</b>
      </p>
      <p>Viņa norādīja, ka uzņēmums ir saņēmis Siguldas novada pašvaldības priekšsēdētāja Uģa Mitrevica (Reģionu alianse) sūtīto vēstuli ar priekšlikumu izveidot vēl divus ekspresvilciena reisus maršrutā Cēsis-Rīga-Cēsis un tuvākajā laikā to izskatīs.</p>
      <p>"Mēs priecājamies, ka šī gada vidū ieviestais ekpresreiss tiek novērtēts - Cēsu un Siguldas iedzīvotāji arvien biežāk izvēlas vilcienu, lai ātri un ērti nokļūtu galvaspilsētā darbdienu rītos, bet vakaros - atpakaļ mājās," pauda Līcīte, atgādinot, ka no 8.decembra šī ekspreša maršruts tiks pagarināts līdz Valmierai.</p>
      <p>Tāpat viņa uzsvēra, ka "Pasažieru vilciens" pozitīvi raugās gan uz jaunu ekspresreisu ieviešanu, gan jaunu klientu piesaisti, tomēr jāņem vērā, ka uzņēmuma rīcībā esošais ritošais sastāvs ir ierobežots, īpaši maksimuma stundās - darbdienu rītos un vakaros.</p>
      <p>Kā ziņots, pašreiz ekspresvilciena reiss maršrutā Cēsis-Rīga-Cēsis darbdienu rītos no Siguldas atiet plkst.7.38, bet pēcpusdienās no Rīgas uz Cēsīm - plkst.17.30, Siguldā iebraucot plkst.18.16. Siguldas novada pašvaldības pārstāve Sindija Brikmane zināja teikt, ka kopš ekspresvilciena reisa atklāšanas, tam palielinājies ne tikai pasažieru skaits, bet ir papildināts arī vagonu skaits.</p>
      <p>Siguldas novada pašvaldības domes priekšsēdētājs Mitrevics norādīja, ka pašlaik jau esošā ekspresvilciena reisa piepildījums liek domāt, ka arī jaunizveidotie reisi tiks piepildīti.</p>
      <p>Pēc pašvaldības pārstāvju paustā, vietvara mērķtiecīgi jau vairākus gadus strādājusi ar mērķi mudināt cilvēkus izmantot dažādus mobilitātes risinājumus kā alternatīvu personiskajām automašīnām.</p>
      <p>"Pasažieru vilciens" ir izveidots 2001.gadā, nodalot iekšzemes pasažieru pārvadājumus no "Latvijas dzelzceļa" veiktajām funkcijām. Iepriekš "Pasažieru vilciens" 100% bija "Latvijas dzelzceļa" meitasuzņēmums, taču 2008.gada oktobrī tas tika pārveidots par valsts uzņēmumu.</p>
    </article>
  </body>
</html>