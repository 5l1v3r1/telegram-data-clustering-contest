<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301087/%D8%A8%DB%8C%D8%B4-%D8%A7%D8%B2-%DB%B1%DB%B0%DB%B0%DB%B0-%DA%A9%DB%8C%D9%84%D9%88%D9%85%D8%AA%D8%B1-%D8%A8%D8%B1%D9%81-%D8%B1%D9%88%D8%A8%DB%8C-%D8%AF%D8%B1-%D8%A7%D9%88%D9%84%DB%8C%D9%86-%D8%A8%D8%B1%D9%81-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T21:51:58+00:00"/>
    <meta property="og:title" content="بیش از ۱۰۰۰ کیلومتر برف‌روبی در اولین برف لرستان"/>
    <meta property="og:description" content="ایسنا/لرستان مدیرکل راهداری و حمل‌ونقل جاده‌ای لرستان گفت: در سه روز گذشته تیم‌های راهداری استان بیش از ۱۰۰۰ کیلومتر راه اصلی، فرعی و روستایی را برف‌روبی کردند."/>
  </head>
  <body>
    <article>
      <h1>بیش از ۱۰۰۰ کیلومتر برف‌روبی در اولین برف لرستان</h1>
      <address><time datetime="2019-11-23T21:51:58+00:00">23 Nov 2019, 21:51</time> by <a rel="author">ابراهیم شریفی</a></address>
      <p>ایسنا/لرستان مدیرکل راهداری و حمل‌ونقل جاده‌ای لرستان گفت: در سه روز گذشته تیم‌های راهداری استان بیش از ۱۰۰۰ کیلومتر راه اصلی، فرعی و روستایی را برف‌روبی کردند.</p>
      <p>عباس شرفی در جمع خبرنگاران، اظهار کرد: از آغاز بارش اولین برف پاییزی در لرستان با تلاش شبانه‌روزی تیم‌های راهداری بیش از ۱۰۰۰ کیلومتر برف‌روبی در محورهای اصلی، فرعی و روستایی استان به‌ویژه شهرستان الیگودرز انجام و راه ارتباطی ۳۰۰ روستا باز شد.</p>
      <p>وی تصریح کرد: با توجه به اطلاعیه‌های هواشناسی مبنی بر پیش‌بینی سرما و بارش برف در استان، بلافاصله تیم‌های راهداری در محورها، راهدارخانه‌ها و گردنه‌های برفگیر استان مستقر شدند که این آمادگی منجر به جلوگیری از مسدود شدن محورها شد.</p>
      <p>شرفی خاطرنشان کرد: با توجه به شرایط خاص جغرافیایی و تجربه سیل فروردین ۹۸ در استان،۳۷۱ نفر از نیروهای عملیاتی و ستادی با در اختیار داشتن ۲۲۹ دستگاه ماشین‌آلات در قالب ۳۰ تیم در راهدارخانه‌ها، محورها و گردنه‌های برفگیر استان از ۱۵ آبان برای عملیات راهداری مستقر شده‌اند و تا ۱۵ فروردین‌ماه ۹۹ در آماده‌باش کامل خواهند بود.</p>
      <p>انتهای پیام</p>
    </article>
  </body>
</html>