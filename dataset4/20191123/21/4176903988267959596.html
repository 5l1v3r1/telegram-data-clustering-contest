<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/madjarski-naucnici-na-pragu-revolucionarnog-otkrica/"/>
    <meta property="og:site_name" content="Krstarica"/>
    <meta property="article:published_time" content="2019-11-23T21:11:00+00:00"/>
    <meta property="og:title" content="Mađarski naučnici na pragu revolucionarnog otkrića?"/>
    <meta property="og:description" content="BUDIMPEŠTA - Naučnici Instituta za nuklearna istraživanja pri Mađarskoj akademiji nauka objavili su otkriće koje bi moglo biti primer pete sile na delu,"/>
  </head>
  <body>
    <article>
      <h1>Mađarski naučnici na pragu revolucionarnog otkrića?</h1>
      <address><time datetime="2019-11-23T21:11:00+00:00">23 Nov 2019, 21:11</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BUDIMPEŠTA – Naučnici Instituta za nuklearna istraživanja pri Mađarskoj akademiji nauka objavili su otkriće koje bi moglo biti primer pete sile na delu, pored poznate četiri koje čine univerzum – gravitacije, elktromagnetne sile i slabe i jake nuklearne sile.</p>
      <p>U prirodi postoje četiri osnovne sile pomoću kojih se opisuje razmena energije među česticama i samim tim su odgovorne za strukturu ljudima poznatog i vidljivog univerzuma.</p>
      <p>To su gravitacija, elektromagnetna sila i slaba i jaka nuklearna sila.</p>
      <p>Mađarski naučnici su na pragu otkrića još jedne fundamentalne interakcije, odnosno pete sile, prenosi CNN.</p>
      <p>Naučnici su pomno posmatrali kako jedan aktivirani atom helijuma emituje svetlost dok se raspada.</p>
      <p>Čestice su se širile pod neobičnim uglom od 115 stepeni, što se ne može objasniti danas poznatim fizickim principima.</p>
      <p>Rukovodilac studije profesor Atila Kraznahorkaj navodi da je ovo drugi put da su njegovi saradnici uočili novu česticu, koju su nazvali H17, zato što su izračunali njenu masu na 17 megaelektronvolti, preneo je RTS.</p>
      <p>„Čestica H17 bi mogla biti čestica koja povezuje naš vidljivi svet s tamnom materijom“, navodi profesor Kraznahorkaj.</p>
      <p>Profesor fizike i astronomije na Univerzitetu Irvin u Kaliforniji Džonatan Feng ističe da već godinama prati rad kolega iz Mađarske i da veruje da bi njihovo istraživanje moglo biti velika prekretnica u fizici.</p>
      <p>Ako uspeju da ponove svoj eksperiment, Nobelovom komitetu će biti lako da odluči ko će dobiti sledeće priznanje, smatra Feng.</p>
      <p>Istraživanja mađarskih naučnika traju od 2016. godine</p>
      <p>Pre tri godine oni su objavili sličan rad u „Fizikal rivju letersu“ (Physical Review Letters), jednom od najprestižnijih naučnih časopisa.</p>
      <p>Istraživački tim za nuklearnu fiziku je proučavao kako se na osnovne čestice razlaže izotop berilijuma-8.</p>
      <p>Već tada su uočili elektrone i pozitrone koji se odvajaju od atoma pod neobicnim uglovima.</p>
      <p>Ova saznanja, koja su pokazala da su se čestice iz berilijuma-8 širile pod uglom od 140 stepeni, bila su potpuno nova i čudna.</p>
      <p>Saznanja do kojih je došao tim profesora Kraznahorkaja u početku nisu privukla mnogo pažnje, ali Džonatan Feng je pokazao interesovanje i nastavio da prati njihov rad, jer nije želeo da potencijalno revolucionarna otkrića ostanu neprimehcena.</p>
      <p>Kalifornijski fizičar razvio je teoriju koja objašnjava ova neobična otkrića.</p>
      <p>Ovi rezultati će iz temelja promeniti fiziku kakvu danas poznajemo, ukoliko nisu prosta laboratorijska greška, smatra Feng.</p>
      <p>On veruje da su Mađari u pravu, mada mnogi poriču tu mogućnost, dodaje CNN.</p>
      <p>Njegov tim je izložio novu teoriju koji se zasniva na mađarskoj studiji iz 2016. godine.</p>
      <p>Ovu nevidljivu, petu silu na delu opisuju kao „fotofobičnu silu“, što znači da je reč o česticama koje se 2boje svetla“.</p>
      <p>Istovremeno, mnogi nuklearni fizičari širom sveta počeli su da traže greške u mađarskoj studiji, ali i posle više godina ostali su praznih ruku.</p>
      <p>Feng ističe da su neki veoma poznati nuklearni fizičari sproveli naknadne testove, ali su se brojke poklapale i niko nije uspevao da dokaže da je naučnicima iz Mađarske oprema bila pogrešno podešena.</p>
      <p>On dodaje i da je njegov tim upoređivao mađarske eksperimente sa skoro svim poznatim eksperimentima izvedenim u dosadašnjoj istoriji fizike.</p>
      <p>Jedini način da se objasni H17 bila je do sada nepoznata „peta sila“.</p>
      <p>Kako bi razvili svoju teoriju iz 2016. godine, mađarski naucnici su morali da ponove rezultate.</p>
      <p>Njihovi poslednji nalazi iz 2019. godine su bili upravo to. Zato Feng smatra da verovatnoća da je reč o nečemu drugom osim čestici H17 i petoj sili, iznosi jedan prema hiljadu milijardi.</p>
      <p>Otkriće će biti u potpunosti potvrđeno ako neka druga grupa istraživača uspe da ponovi ove rezultate na trećoj vrsti atoma, osim berilijuma i helijuma.</p>
      <p>Feng tvrdi da već postoje zainteresovani istraživacki timovi koji su ga kontaktirali.</p>
      <p>Bolje upoznavanje pete sile moglo bi naučnicima da omogući da joj odrede tačan naziv, da bolje shvate njeno delovanje, ali i da razviju praktičnu primenu i iskoriste njenu moć.</p>
      <p>To će onda ovu nauku približiti onome što se smatralo „Svetim gralom“ fizike, kojem je težio i Albert Ajnštajn, ali nikada nije uspeo da ga dosegne, navodi CNN.</p>
      <p>Fizičari se nadaju da će stvoriti jedinstvenu teoriju polja, koja će sveobuhvatno objasniti sve kosmičke sile, počev od stvaranja galaksija do ponašanja kvarkova.</p>
      <p>(Tanjug)</p>
    </article>
  </body>
</html>