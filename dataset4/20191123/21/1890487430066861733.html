<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521090-casovani-trhu-techto-pet-opatreni-je-pro-vase-portfolio-jiste-vetsim-prinosem/"/>
    <meta property="og:site_name" content="KurzyCZ"/>
    <meta property="article:published_time" content="2019-11-23T21:25:31+00:00"/>
    <meta property="og:title" content="Časování trhu? Těchto pět opatření je pro vaše portfolio jistě větším přínosem!"/>
    <meta property="og:description" content="Ačkoli je časování trhu považováno za jeden z nejméně vhodných způsobů, jak dosahovat nadprůměrných výsledků, je mezi investory, analytiky a novináři stále populární. Podívejme se na několik přístupů, které mohou mít na investory a jejich portfolia mnohem lepší vliv."/>
  </head>
  <body>
    <article>
      <h1>Časování trhu? Těchto pět opatření je pro vaše portfolio jistě větším přínosem!</h1>
      <address><time datetime="2019-11-23T21:25:31+00:00">23 Nov 2019, 21:25</time> by <a rel="author">Research</a></address>
      <p>
        <i>Ačkoli je časování trhu považováno za jeden z nejméně vhodných způsobů, jak dosahovat nadprůměrných výsledků, je mezi investory, analytiky a novináři stále populární. Podívejme se na několik přístupů, které mohou mít na investory a jejich portfolia mnohem lepší vliv.</i>
      </p>
      <p><a href="https://www.investicniweb.cz/vyssi-vynosy-nebo-radeji-mensi-ztraty/"><b>O tom, jak časování trhu nefunguje, respektive jak nefungují doporučení analytiků z různých investičních a poradenských firem, jsme psali nedávno.</b></a> Jednoduchá diverzifikace a <a href="https://www.kurzy.cz/prispevky-davky/">dávka</a> trpělivosti dokázaly i v průběhu dvou silných medvědích trendů překonat většinu strategií využívajících časování trhu. I ti, kdo se striktně drží ocenění a hodnotového přístupu, zjišťují, že logika nemusí být vždy na jejich <a href="https://volby.kurzy.cz/strany">straně</a>, protože <a href="https://akcie-cz.kurzy.cz/">akcie</a> dokáží být hodně dlouhou dobu relativně drahé.</p>
      <p>Při časování je navíc potřeba udělat dvě správná rozhodnutí - vystoupit z trhu, když jsou <a href="https://akcie-cz.kurzy.cz/">akcie</a> drahé, a opět investovat, když jsou <a href="https://akcie-cz.kurzy.cz/">akcie</a> levné. To většina investorů nedokáže, a proto nabízíme pět alternativních přístupů, které dávají smysl, a přitom na ně nepotřebujete disponovat funkční věšteckou koulí.</p>
      <h3>1. Uvažujte dlouhodobě</h3>
      <p>Kdo chce mít úspěch, musí být dlouhodobým investorem. Takže namísto snažení se o načasování správného vstupu na trh a výstupu z něj je možná lepší protáhnout investiční horizont. Dlouhá doba a diverzifikace většinou odměňují investory zajímavými výnosy. Ne každý sice může mít peníze uložené na velice dlouhou dobu, možná je bude potřebovat dříve, ale pak by takový člověk neměl s těmito penězi vůbec vstupovat na akciový trh.</p>
      <h3>2. Sestavte si portfolio do každého <a href="https://meteobox.cz/">počasí</a></h3>
      <p>Každý by měl mít vyváženou alokaci aktiv, tedy kombinaci <a href="https://akcie-cz.kurzy.cz/">akcií</a> a kvalitních <a href="https://www.kurzy.cz/dluhopisy/">dluhopisů</a>, která odpovídá vztahu k riziku. Defenzivně smýšlející investoři by mohli mít v <a href="https://akcie-cz.kurzy.cz/">akciích</a> jen 50 % portfolia (nebo i méně), zbytek v <a href="https://www.kurzy.cz/dluhopisy/">dluhopisech</a>. Správná kombinace závisí i na věku, cílech a okolnostech, ale diverzifikace je klíčová. Rozložení rizika mezi různé třídy aktiv nebo geografické oblasti sníží dopad prudkého poklesu na jednom konkrétním trhu.</p>
      <h3>3. Rebalancujte</h3>
      <p>Obecně platí, že čím méně se s portfoliem "hraje", tím lépe. To ale neznamená, že by v něm nemělo docházet k žádným změnám. Jen je potřeba je provádět strategicky, strukturovaně a disciplinovaně podle okolností a potřeb investora. Dobrým řešením může být periodické udržování původního mixu aktiv a přizpůsobování rozložení v souladu s dlouhodobým cílem. To znamená, že třeba jednou za rok je <a href="https://www.kurzy.cz/obec/dobre/">dobré</a> prodat tu část portfolia, které se daří, a nakoupit ta aktiva, která ztrácela. To vlastně nutí investora efektivně prodávat na vrcholu a nakupovat se slevou.</p>
      <h3>4. Investujte pravidelně</h3>
      <p>Ti, kdo riziko tak úplně nezvládají, mohou využít průměrování nákladů prostřednictvím pravidelného <a href="https://www.kurzy.cz/investice/">investování</a>. I ti, kdo mají k dispozici větší sumu peněz, ji mohou rozdělit na několik částí. Podle odborníků to sice nemusí znamenat vyšší zisky, ale zejména při poklesech má investor lepší pocit, že nakupuje ve slevě a že jeho peníze neztrácejí hodnotu tak rychle.</p>
      <h3>5. Držte více hotovosti</h3>
      <p>Každý by měl mít dostatek hotovosti na pokrytí nákladů na tři až šest měsíců pro případ neočekávaných výdajů nebo ztráty <a href="https://www.kurzy.cz/prace/">zaměstnání</a>. Ti, kdo se bojí, mohou držet ještě více peněz a mohou být v případě propadů více v klidu. Peníze navíc se mohou hodit v případě, že <a href="https://akcie-cz.kurzy.cz/">akcie</a> výrazně zlevní, a bude tedy vhodnější doba na nákupy.</p>
      <p>
        <b>Další článek: <a href="https://www.investicniweb.cz/video-zychova-verdi-capital-investovani-do-akcii-dava-dlouhodobe-smysl-podstatna-je-disciplina/">Zychová (Verdi Capital): Investování do akcií dává dlouhodobě smysl, podstatná je disciplína</a></b>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/373882-podle-ceho-se-pri-casovani-trhu-rozhoduje-warrent-buffett/"/>
        <a href="https://www.kurzy.cz/nazory/A-T-O-0-T-34711/"/>
        <a href="https://www.kurzy.cz/zpravy/486221-zeny-maji-o-1-800-kc-nizsi-duchod-tato-opatreni-to-maji-zmenit/"/>
        <a href="https://www.kurzy.cz/zpravy/373882-podle-ceho-se-pri-casovani-trhu-rozhoduje-warren-buffett/"/>
        <a href="https://www.kurzy.cz/tema/4845253.html"/>
        <a href="https://www.kurzy.cz/tema/4979127.html"/>
        <a href="https://www.kurzy.cz/zpravy/nazory/A-V-T-32751/"/>
        <a href="https://www.kurzy.cz/tema/5159677.html"/>
        <a href="https://movie.kurzy.cz/y/jNZoTWmM_80/"/>
        <a href="https://video.kurzy.cz/y/1gyAf4_bHPg/"/>
        <a href="https://www.kurzy.cz/zpravy/460242-blizi-se-vas-podnik-k-hranici-krize-tyto-varovne-signaly-vas-na-to-upozorni/"/>
        <a href="https://www.kurzy.cz/zpravy/393300-tyto-ctyri-akcie-mohou-spasit-vase-portfolio/"/>
      </related>
    </article>
  </body>
</html>