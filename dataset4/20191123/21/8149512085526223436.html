<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27101/michal-dolezal-przed-ostatnim-skokiem-dawida-pojawil-sie-stresik/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-23T21:26:00+00:00"/>
    <meta property="og:title" content="Michal Dolezal: Przed ostatnim skokiem Dawida pojawił się stresik"/>
    <meta property="og:description" content="Pierwszy konkurs Pucharu Świata pod wodzą trenera Michala Dolezala zakończył się miejscem na podium dla reprezentacji Polski. Szkoleniowiec Biało-Czerwonych skomentował sobotnie występy swoich zawodników i chwalił ich postęp w porównaniu do piątkowych prób w Wiśle."/>
  </head>
  <body>
    <article>
      <h1>Michal Dolezal: Przed ostatnim skokiem Dawida pojawił się stresik</h1>
      <address>
        <time datetime="2019-11-23T21:26:00+00:00">23 Nov 2019, 21:26</time>
      </address>
      <p>
        <b>Pierwszy konkurs Pucharu Świata pod wodzą trenera Michala Dolezala zakończył się miejscem na podium dla reprezentacji Polski. Szkoleniowiec Biało-Czerwonych skomentował sobotnie występy swoich zawodników i chwalił ich postęp w porównaniu do piątkowych prób w Wiśle.</b>
      </p>
      <p>- Wszyscy jesteśmy zadowoleni. Dzisiejsze skoki były już zupełnie inne. Było widać poprawę we wszystkich seriach, zarówno w próbnej jak i w konkursie - zapewnia Michal Dolezal, który przed konkursem przeprowadził rozmowy z zawodnikami: - Analizy była, ale przeprowadzone na spokojnie. Wiemy, co mamy robić. Wszystko poszło szybko. Wszyscy postaraliśmy się, aby dzisiejsze skoki były lepsze.</p>
      <p>Po pierwszej serii Polacy prowadzili, ale ostatecznie musieli uznać wyższość Austriaków i Norwegów: - W drugiej rundzie brakowało nam trochę szczęścia - twierdzi "Dodo", chwaląc jednocześnie drugi konkursowy skok Piotra Żyły: - Jak na warunki, które wyświetliły się na monitorze, to poradził sobie bardzo dobrze.</p>
      <p>- Austriacy i Norwegowie skaczą tu dobrze. My również. Skończyło się tak, jak się skończyło. Przygotowujemy się już na jutro - mówi szkoleniowiec Biało-Czerwonych: - Wiedzieliśmy, że jesteśmy w stanie walczyć o miejsce na podium. Udało się i myślę, że weszliśmy bardzo dobrze w sezon.</p>
      <p>- Przed ostatnim skokiem Dawida pojawił się stresik. Różnice punktowe były niewielkie - przyznaje trener, który nie miał większych zastrzeżeń do postawy swoich zawodników: - Jestem bardzo zadowolony ze skoków Piotra, Kamila i Dawida. Kuba popełnił minimalne błędy, ale jego próby też były ok.</p>
      <p>Podczas konkursu dyskusję wzbudziły bonifikaty punktowe za wiatr. Kiedy wstążki wzdłuż skoczni łopotały niezmiennie w jednym kierunku, skoczkowie mieli dodawane lub odejmowane punkty: - Po skokach Stephana Leyhe i Kamila Stocha w drugiej rundzie dyskutowałem o tym ze Stefanem Horngacherem. On również stwierdził, że to było bardzo dziwne. Czasem na buli te liczniki mierzą wszystko w przeciwną stronę. Nie mam stu procent pewności, ale pewnie tak było - uważa Dolezal.</p>
      <p>W Wiśle jak bumerang powraca temat nowych butów reprezentatów Polski. Michal Dolezal zapewnia, że kwestię wyboru sprzętu pozostawił zawodnikom: - Nie będziemy naciskać na zawodników w temacie wyboru obuwia. Staraliśmy się dopasować buty wszystkim, także Dawidowi, który testował je we wczorajszym drugim skoku. Wybrał jednak Rassy i czuje się w nich lepiej mentalnie.</p>
      <p>
        <b>
          <i>Korespondencja z Wisły, Dominik Formela</i>
        </b>
      </p>
      <figure>
        <iframe src="https://www.youtube.com/embed/7I2h5mujhKE" width="640" height="360" data-service="Youtube" scrolling="no"/>
      </figure>
      <hr/>
      <p>Adam Bucholz, źródło: Informacja własna</p>
    </article>
  </body>
</html>