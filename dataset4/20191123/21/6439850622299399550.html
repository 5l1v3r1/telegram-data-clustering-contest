<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462734/%E0%A6%95%E0%A7%87%E0%A6%A8%E0%A6%BF%E0%A7%9F%E0%A6%BE%E0%A7%9F-%E0%A6%AD%E0%A7%82%E0%A6%AE%E0%A6%BF%E0%A6%A7%E0%A6%B8%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A8%E0%A7%AA"/>
    <meta property="og:site_name" content="Daily Janakantha"/>
    <meta property="article:published_time" content="2019-11-23T21:22:00+00:00"/>
    <meta property="og:title" content="কেনিয়ায় ভূমিধসে নিহত ২৪"/>
    <meta property="og:description" content="অনলাইন ডেস্ক ॥ ভারী বর্ষণের কারণে সৃষ্ট ভূমিধসে কেনিয়ার পশ্চিমাঞ্চলের পোকোট কাউন্টিতে অন্তত ২৪ জনের প্রাণহানি ঘটেছে। শনিবার ভূমিধসে চাপা পড়ে নিহতদের মধ্যে অন্তত ১২ জনের মরদেহ উদ্ধার করা হয়েছে বলে দেশটির সরকারি কর্মকর্তারা জানিয়েছেন। স্থানীয় গণমাধ্যমকে দেশটির কর্মকর্তারা বলেছেন, উদ্ধারকৃতদের মধ্যে সাত শিশুর মরদেহ রয়েছে। ..."/>
  </head>
  <body>
    <article>
      <h1>কেনিয়ায় ভূমিধসে নিহত ২৪</h1>
      <address>
        <time datetime="2019-11-23T21:22:00+00:00">23 Nov 2019, 21:22</time>
      </address>
      <figure>
        <img src="http://www.dailyjanakantha.com/files/201911/1574547755_81.jpg"/>
      </figure>
      <p>অনলাইন ডেস্ক ॥ ভারী বর্ষণের কারণে সৃষ্ট ভূমিধসে কেনিয়ার পশ্চিমাঞ্চলের পোকোট কাউন্টিতে অন্তত ২৪ জনের প্রাণহানি ঘটেছে। শনিবার ভূমিধসে চাপা পড়ে নিহতদের মধ্যে অন্তত ১২ জনের মরদেহ উদ্ধার করা হয়েছে বলে দেশটির সরকারি কর্মকর্তারা জানিয়েছেন।</p>
      <p>স্থানীয় গণমাধ্যমকে দেশটির কর্মকর্তারা বলেছেন, উদ্ধারকৃতদের মধ্যে সাত শিশুর মরদেহ রয়েছে। পোকোটের নয়্যারকুলিয়ান ও পারুয়া গ্রামে তীব্র বর্ষণের কারণে ভূমিধসে তাদের প্রাণহানি ঘটেছে বলে জানানো হয়েছে।</p>
      <p>কর্মকর্তারা বলেছেন, বর্ষণের কারণে পানির নিচে তলিয়ে গেছে ওই এলাকার রাস্তাঘাট। এছাড়া একটি সেতু পানিতে ভেসে গেছে।</p>
      <p>স্থানীয় প্রশাসনিক কর্মকর্তা জোয়েল বুলাল দেশটির ইংরেজি দৈনিক দ্য ডেইলি ন্যাশনকে বলেন, ভূমিধসে নিখোঁজদের সন্ধানে উদ্ধার তৎপরতা শুরু হয়েছে।</p>
      <p>পোকোট কাউন্টি কমিশনার অ্যাপোলো ওকেলো বলেন, অন্যরা সম্ভবত আটকা পড়েছেন। তবে উদ্ধার অভিযান বৈরী আবহাওয়ার কারণে বাধাগ্রস্ত হচ্ছে বলে জানিয়েছেন তিনি।</p>
      <p>ওকেলো বলেন, বন্যায় যে এলাকায় সেতু ভেসে গেছে আমরা সেখানে পৌঁছানোর চেষ্টা করছি। এখনও বৃষ্টি হচ্ছে। সামাজিক যোগাযোগমাধ্যমে ছড়িয়ে পড়া ছবিতে দেখা যায়, গাছপালা, কাদা এবং অন্যান্য ধ্বংসাবশেষ রাস্তার ওপর ছড়িয়ে-ছিটিয়ে আছে।</p>
      <p>এক টুইট বার্তায় রেড ক্রস কেনিয়ার পোকোটে ভয়াবহ ভূমিধসের ঘটনায় উদ্ধার তৎপরতা শুরুর তথ্য নিশ্চিত করেছে।</p>
      <p>সূত্র : বিবিসি।</p>
    </article>
  </body>
</html>