<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/593989/%E0%A6%A8%E0%A6%BE%E0%A6%B0%E0%A7%80%E0%A6%A6%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%B8%E0%A6%B9%E0%A6%BF%E0%A6%82%E0%A6%B8%E0%A6%A4%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A6%BE%E0%A6%A6%E0%A7%87-%E0%A6%AB%E0%A7%8D%E0%A6%B0%E0%A6%BE%E0%A6%A8%E0%A7%8D%E0%A6%B8%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T21:29:00+00:00"/>
    <meta property="og:title" content="নারীদের বিরুদ্ধে সহিংসতার প্রতিবাদে ফ্রান্সের রাজপথে হাজারো মানুষ"/>
    <meta property="og:description" content="ফ্রান্সে নারীদের বিরুদ্ধে ঘরোয়া সহিংসতা উদ্বেগজনক হারে বেড়ে যাওয়ায় এর প্রতিবাদে রাজপথে নেমে এসেছে হাজার হাজার মানুষ। ইতোমধ্যে এই সহিংসতার ঘটনাকে ফ্রান্সের জন্য লজ্জাজনক বলে মন্তব্য করেছেন দেশটির প্রেসিডেন্ট এমানুয়েল ম্যাক্রোঁ। চলতি বছর ফ্রান্সে মোট ১১৬ জন নারী স্বামী, সঙ্গী কিংবা..."/>
  </head>
  <body>
    <article>
      <h1>নারীদের বিরুদ্ধে সহিংসতার প্রতিবাদে ফ্রান্সের রাজপথে হাজারো মানুষ</h1>
      <address><time datetime="2019-11-23T21:29:00+00:00">23 Nov 2019, 21:29</time> by <a rel="author">বিদেশ ডেস্ক</a></address>
      <p>
        <b>ফ্রান্সে নারীদের বিরুদ্ধে ঘরোয়া সহিংসতা উদ্বেগজনক হারে বেড়ে যাওয়ায় এর প্রতিবাদে রাজপথে নেমে এসেছে হাজার হাজার মানুষ। ইতোমধ্যে এই সহিংসতার ঘটনাকে ফ্রান্সের জন্য লজ্জাজনক বলে মন্তব্য করেছেন দেশটির প্রেসিডেন্ট এমানুয়েল ম্যাক্রোঁ।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/aa47e0d92624d4175a5d07a68ce7280f-5dd9a4a56f199.jpg"/>
      </figure>
      <p>চলতি বছর ফ্রান্সে মোট ১১৬ জন নারী স্বামী, সঙ্গী কিংবা সাবেক সঙ্গীর দ্বারা খুন হয়েছেন। গড়ে প্রতি তিনদিনে একজন নারী সঙ্গী কিংবা সাবেক সঙ্গীর দ্বারা খুন হন। প্রতি বছর বিবাহ পরবর্তী সহিংসতার শিকার হন ২ লাখ ২০ হাজার নারী।</p>
      <p>সম্প্রতি এই সহিংসতা বেড়ে যাওয়ায় ফুঁসে উঠেছে ফ্রান্স। শনিবার সবচেয়ে বড় মিছিলটি হয় প্যারিসে। সবার হাতে ব্যানার ও প্ল্যাকার্ড ছিলো যেখানে এই সহিংসতা বন্ধের আহ্বান জানানো হয়। পুরো রাজপথ তখন যেন বেগুনী ও সাদা রংয়ের সাগরের মতো রুপ ধারণ করে।</p>
      <p>ফ্রান্সে নারী অধিকারের পরিস্থিতি অন্যান্য দেশের তুলনায় ভালো হলেও ইউরোপে সবচেয়ে বেশি ঘরোয়া সহিংসতার রেকর্ডও সেখানে। ধারণা করা হচ্ছে দেশটিতে এমন অভিযোগে পুলিশের অবহেলার কারণে দিন দিন এটা বৃদ্ধি পাচ্ছে। দেখা গেছে, চলতি বছর খুন হওয়া বেশ কয়েকজন নারী পুলিশের সাহায্য চেয়েছিলেন।</p>
      <p>শনিবার জাতিসংঘের নারী সহিংসতা নির্মূলকরণ দিবসেই এই আন্দোলনে নামে ফরাসিরা। তাদের লক্ষ্য সোমবার নতুন পদক্ষেপ ঘোষণার আগে ফ্রান্স বিষয়টি যেন আরও গুরুত্ব দেয়। দেশজুড়ে ৩০ জায়গায় মিছিল করে প্রায় ৭০টি রাজনৈতিক ও সামাজিক সংগঠন।</p>
      <p>প্যারিসের আন্দোলনে অনেক ফিল্ম ও টিভি তারকারও যোগা দেন। রাজধানীর প্রধান অপেরা হাউস থেকে এই মিছিল শুরু হয়। তাদের প্ল্যাকার্ডে লেখা ছিলো, ‘নীরবতা ভাঙুন, নারীকে নয়।’   দেশটির এক্টিভিস্টরাও এই বিষয়ে সরকারকে পদক্ষেপ নেওয়ার আহ্বান জানিয়েছেন।   </p>
      <p>ক্যারোলিন ডি হাস নামে এক আয়োজক বলেন, আমাদের মনে হয় এই মিছিল ঐতিহাসিক এক মুহূর্ত। দুর্দান্ত গতিতে আমাদের এই সচেতনা কার্যক্রম এগিয়ে চলছে। </p>
      <p>সম্প্রতি আইনমন্ত্রী নিকোল বেলুমেতও বলেছিলেন, ‘আমাদের ব্যবস্থা এই নারীদের সুরক্ষা দিতে কাজ করতে পারছে  </p>
      <p>ইউরোপীয় ইউনিয়নের গবেষক আলবিন ডিয়ারিং বলেন, ফ্রান্সে ঘরোয়া সহিংসতার পরিস্থিতি খারাপ। ইউরোপের সাতটি দেশে এই ঘটনা উদ্বেগজনক আকারে ঘটছে। তিনি বলেন, নারীদের বিরুদ্ধে সহিংসতার অভিযোগের ক্ষেত্রে পুলিশ খুব বেশি দায়িত্ব পালন করে না।</p>
      <footer>/এমএইচ/</footer>
    </article>
  </body>
</html>