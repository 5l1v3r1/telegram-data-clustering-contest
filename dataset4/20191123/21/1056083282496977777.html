<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301077/%D9%85%D8%B9%D8%B1%D9%81%DB%8C-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%AF%D8%B4%D9%85%D9%86%D8%A7%D9%86-%D8%B5%D9%86%D8%B9%D8%AA-%D9%86%D9%81%D8%AA-%D9%88-%DA%AF%D8%A7%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-23T21:29:00+00:00"/>
    <meta property="og:title" content="معرفی بزرگترین دشمنان صنعت نفت و گاز"/>
    <meta property="og:description" content="وب سایت اویل پرایس در گزارشی به بررسی پنج مخالف سرسخت صنعت جهانی نفت و گاز از افکار عمومی گرفته تا مداخله دولت‌ها پرداخته است."/>
  </head>
  <body>
    <article>
      <h1>معرفی بزرگترین دشمنان صنعت نفت و گاز</h1>
      <address><time datetime="2019-11-23T21:29:00+00:00">23 Nov 2019, 21:29</time> by <a rel="author">متین کاکوئی</a></address>
      <p>وب سایت اویل پرایس در گزارشی به بررسی پنج مخالف سرسخت صنعت جهانی نفت و گاز از افکار عمومی گرفته تا مداخله دولت‌ها پرداخته است.</p>
      <p>به گزارش ایسنا، به نظر می‌رسد که در طول سال ۲۰۱۹ پیش‌بینی کنندگان در دورنمای تقاضا برای نفت به حد کافی سریع تجدیدنظر نکردند. آژانس بین‌المللی انرژی همچنان به بازبینی نزولی پیش‌بینی رشد تقاضا برای نفت در سال ۲۰۱۹ و پس از آن ادامه می‌دهد و اخیرا در گزارش سالانه "دورنمای انرژی جهان" پیش بینی کرد که تقاضای جهانی برای نفت به میزان یک میلیون بشکه در روز تا سال ۲۰۲۵ رشد خواهد کرد و از آن به بعد به دلیل بهبود بهره وری سوخت و حضور خودروهای برقی بیشتر در جاده‌ها، کمتر خواهد شد. تقاضای جهانی برای نفت در طول دهه ۲۰۳۰ به میزان ۱۰۰ هزار بشکه در روز رشد کرده و به ۱۰۶ میلیون بشکه در روز در سال ۲۰۴۰ خواهد رسید.</p>
      <p>وب سایت اویل پرایس در گزارشی به بررسی پنج مخالف سرسخت صنعت جهانی نفت و گاز از افکار عمومی گرفته تا مداخله دولت‌ها پرداخته که به این ترتیب است:</p>
      <p>
        <b>دشمن شماره ۱: صنعت نفت و گاز</b>
      </p>
      <p>بدترین دشمن خود بودن ممکن است کلیشه‌ای به نظر برسد اما در این مورد، کاملا مناسب به نظر می‌رسد. صنعت نفت و گاز به شکلی عمل کرده که چهره خود را مخدوش کرده و وظایف محیط زیستی خود را به شکل احسن انجام نداده است. شرکت‌هایی مانند اکسون موبیل و BP عامل تیره شدن چهره عمومی صنعت هستند. فجایع محیط زیستی که شماری از شرکت‌های انرژی مرتکب شده‌اند هرگز فراموش نخواهد شد. اما شرکت‌های نفت و گاز به حدی سرگرم رقابت با یکدیگر هستند که به سختی حواسشان به دشمنان دیگری است که تلاش می‌کنند آنها را به زانو دربیاورند.</p>
      <p>
        <b>دشمن شماره ۲: نسل هزاره</b>
      </p>
      <p>نسل هزاره در حال تغییر دادن دنیاست و صنعت نفت و گاز نیز عمیقا تحت تاثیر این نسل قرار گرفته است. هزاره‌ها جنگ خاموشی را علیه تمامی چیزهای کثیف، چیزهای غیرقابل تقسیم، همه مواردی که از نظر اخلاقی قابل درک هستند و همه چیزهایی که مطابق ایده آل غیرواقع گرایانه آنها نبوده‌اند بر پا کرده‌اند.</p>
      <p>این نسل از قدرت ایجاد تغییرات مثبت برخوردار است اما صنعت نفت باید مراقب باشد زیرا هزاره‌ها به سراغ آنها می‌روند و زوالش را رقم می‌زنند.</p>
      <p>
        <b>دشمن شماره ۳: ظهور خودروهای برقی</b>
      </p>
      <p>صحبت تنها درباره تسلا نیست بلکه مسئله، بسیار بزرگتر از این شرکت است که یک جرقه بود. بخش حمل و نقل در آمریکا عامل مصرف ۶۹ درصد نفت در این کشور است و هر چه صنعت حمل و نقل بزرگتر باشد، بخش نفت هم بزرگتر می‌شود. بنابراین صنعت نفت تنها می‌تواند امیدوار باشد که انقلاب خودروهای برقی با رشد تقاضا برای نفت از سوی صنعت پتروشیمی همزمان شود. البته زیرساخت خودروهای برقی باید فراهم شده و مسافتی که می‌توانند با شارژ کامل طی کنند باید افزایش پیدا کند. همچنین انواع خودروهای برقی شامل شاسی بلند و کامیون باید فراهم شوند. اما همچنان اکثر تحلیلگران بر این باورند که دوران خودروهای برقی ۲۰ سال دیگر خواهد رسید و صنعت نفت همچنان فرصت دارد تا رشد آنها را به تاخیر بیاندازد.</p>
      <p>کاهش آلایندگی و افزایش بهره وری خودروهای بنزینی و و بهبود کیفیت و بازاریابی خودروهای شاسی بلند و سنگین تنها چند نمونه هستند که صنعت نفت از طریق آنها می‌تواند جایگاه برتر خود را به مدت طولانی تری حفظ کند.</p>
      <p>با این‌همه یافتن راه‌های جدید برای بهبود بهینگی مصرف شاید بهترین استراتژی بقا باشد. این استراتژی قیمت‌های نفت را پایین نگه داشته و به نوبه خود باعث ارزان ماندن بنزین می‌شود و هر چه قیمت بنزین پایین بماند، مردم به خرید شاسی بلندها و خودروهای سنگین ادامه می‌دهند اما قیمت بالای نفت خام، سرعت رشد خودروهای برقی و انرژیهای تجدیدپذیر را تسریع کرده و فروپاشی این صنعت را رقم می‌زند.</p>
      <p>
        <b>دشمن شماره ۴: دولتهای بی‌اطلاع</b>
      </p>
      <p>شمار دولت‌هایی که علیه صنعت نفت خود عمل کرده‌اند، بسیار زیاد است در حالی که فعالیت این صنعت حمایت مالی برای همه کشورها فراهم کرده است. اقدام مخرب شامل فساد مقامات دولتی در قراردادهای بزرگ نفتی، اجرای مقرراتی که مانع حضور شرکت‌های نفتی خارجی می‌شوند، عدم حمایت از زیرساخت حیاتی مورد نیاز برای سر پا نگه داشتن صنعت نفت یا کوتاهی در تضمین ایمنی و امنیت برای کاهش ریسک شرکت‌های نفتی که می‌خواهند فعالیت کنند است. نمونه‌های اخیر شامل شکست مناقصه‌های نفتی برزیل، بی‌ثباتی طولانی در لیبی، عدم موفقیت پروژه‌های خط لوله مهم در کانادا، سرسختی سودان جنوبی در پذیرفتن هر چیز به جز جنگ داخلی، سوءمدیریت ونزوئلا و امتناع از صرف هزینه برای سر پا نگه داشتن صنعت نفت و استقراض سنگین از چین و روسیه، ناکامی مکزیک برای جذب استعدادهای خارجی به منظور بهره برداری از ذخایر نفت در آب‌های عمیق، استفاده آنگولا از صنعت نفت به عنوان یک بانک شخصی و ابهامات سیاسی در الجزایر است. این فهرست نشان می‌دهد که چگونه دولتها می‌توانند برای صنایع نفت و گاز خود خطرناک باشند.</p>
      <p>
        <b>دشمن شماره ۵: سلبریتی‌ها</b>
      </p>
      <p>هنرپیشه‌ها مسائل مربوط به تغییرات جوی مانند مخالفت با فعالیت خطوط لوله نفت و زندگی پاک را در صدر جدیدترین آرمان‌های خود قرار داده‌اند و از هر فرصتی در مقابل دوربین‌ها برای مطرح کردن آنها استفاده می‌کنند اما از اقبال صنعت نفت، هنوز برنامه‌های ضد نفت آنها به پرده سینما نرسیده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082214240/%D8%AA%D9%82%D8%A7%D8%B6%D8%A7%DB%8C-%D9%86%D9%81%D8%AA-%D8%A7%D8%B2-%D8%B3%D8%A7%D9%84-%DB%B2%DB%B0%DB%B2%DB%B5-%D8%A8%D9%87-%D8%A8%D8%B9%D8%AF-%DA%A9%D9%85-%D9%85%DB%8C-%D8%B4%D9%88%D8%AF"/>
        <a href="https://www.isna.ir/news/98082214131/%D9%86%D9%81%D8%AA-%D8%AF%D8%B3%D8%AA-%D8%A7%D8%B2-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D8%A8%D8%B1%D9%86%D8%AF%D8%A7%D8%B4%D8%AA"/>
      </related>
    </article>
  </body>
</html>