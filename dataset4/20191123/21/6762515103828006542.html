<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/serie-a/torino-fc-inter-mediolan-wynik-meczu-i-relacja-z-serie-a-kontuzja-barelli/rjcxdc6"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T21:58:29+00:00"/>
    <meta property="og:title" content="Inter pewnie ograł Torino, ale stracił kluczowego pomocnika"/>
    <meta property="og:description" content="Torino FC przegrało na własnym boisku z Interem Mediolan aż 0:3. Mecz był rozgrywany na mocno nasiąkniętej murawie. Nerazzurri zwyciężyli i nie dali w tabeli odskoczyć Juventusowi Turyn, który tego samego dnia poradził sobie z Atalantą Bergamo."/>
  </head>
  <body>
    <article>
      <h1>Inter pewnie ograł Torino, ale stracił kluczowego pomocnika</h1>
      <address>
        <time datetime="2019-11-23T21:58:29+00:00">23 Nov 2019, 21:58</time>
      </address>
      <p>
        <b>Torino FC przegrało na własnym boisku z Interem Mediolan aż 0:3. Mecz był rozgrywany na mocno nasiąkniętej murawie. Nerazzurri zwyciężyli i nie dali w tabeli odskoczyć Juventusowi Turyn, który tego samego dnia poradził sobie z Atalantą Bergamo.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Atalanta Bergamo przegrała u siebie 1:3 z Juventusem Turyn. Goście odwrócili losy spotkania w ostatnim kwadransie gry. Całe spotkanie w ich barwach rozegrał Wojciech Szczęsny i popisał się paroma skutecznymi interwencjami.</p>
      <p>Rozegranie spotkania Torino FC z Interem Mediolan stało pod znakiem. Wszystko przez rzęsiste opady deszczu jakie dotknęły w sobotni wieczór Turyn. Ostatecznie z dziesięciominutowym opóźnieniem piłkarze obu drużyn wyszli na boisko, choć warunków do gry nie mieli zbyt dobrych. Piłka wciąż stawała w kałużach.</p>
      <p>W tym spotkaniu Inter zamierzał wygrać i utrzymać jeden punkt straty do prowadzącego w tabeli Serie A Juventusu. Już pierwsza sytuacja podbramkowa przyniosła gola. Matias Vecino wyskoczył do piłki w środku pola i zagrał ją głową na połowę Torino. Wybiegł do niej Lautaro Martinez, wyprzedził dwóch ścigających się z nim obrońców i otworzył wynik spotkania, pewnym spokojnym strzałem.</p>
      <related>
        <a href="http://onet.tv/s/przegladsportowy/dolezal-wiedzielismy-ze-nasza-druzyne-stac-na-podium/zzekjr"/>
      </related>
      <p>Salvatore Sirigu musiał w 31. minucie popisać się swoimi umiejętnościami, kiedy próbował go pokonać Romelu Lukaku. Chwilę później było już jednak 0:2. Inter pomysłowo rozegrał rzut rożny. Piłka została krótko zagrana do Cristiano Biraghiego, który wrzucił ją w pole karne. Tam akcję z samego bliska wykończył Stefan de Vrij.</p>
      <p>Jeszcze pod koniec pierwszej połowy bramkarza próbował zaskoczyć Nicolo Barella, ale Sirigu obronił jego strzał. Na początku drugiej połowy zakotłowało się pod bramką gospodarzy po strzale Lukaku. Torino trzeba jednak oddać, że mógł strzelić gola, kiedy z rzutu wolnego piłkę w stronę bramki Interu posłał Armando Izzo.</p>
      <p>To jednak Inter postawił kropkę nad "i". W 55. minucie Lukaku dostał piłkę w polu karnym i po zwodzie strzelił w długi róg i był przy tym bardzo skuteczny. Inter prowadził 3:0, a losy meczu były już rozstrzygnięte.</p>
      <p>Problemem dla zespołu z Lombardii może być tylko strata Barelli. Kluczowy pomocnik Interu jeszcze przed przerwą opuścił boisko z grymasem bólu, a jego kontuzja wydawała się być poważna.</p>
      <p>
        <b>Torino FC - Inter Mediolan 0:3 (0:2)</b>
      </p>
      <p><b>Bramki: </b>Lautaro Martinez (32), Stefan de Vrij (35), Romelu Lukaku (55)</p>
    </article>
  </body>
</html>