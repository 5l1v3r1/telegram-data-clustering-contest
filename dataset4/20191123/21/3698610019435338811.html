<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/derzhdep-ssha-vshanuvav-pam-yat-zhertv-golodomoru-330704_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T21:54:00+00:00"/>
    <meta property="og:title" content="Держдеп США вшанував пам'ять жертв Голодомору"/>
    <meta property="og:description" content="Згадуючи про кампанію СРСР проти українців, речник Державного департаменту наголосила, що Москва і зараз не залишає спроб руйнувати прагнення українського народу."/>
  </head>
  <body>
    <article>
      <h1>Держдеп США вшанував пам'ять жертв Голодомору</h1>
      <h2>Згадуючи про кампанію СРСР проти українців, речник Державного департаменту наголосила, що Москва і зараз не залишає спроб руйнувати прагнення українського народу.</h2>
      <address>
        <time datetime="2019-11-23T21:54:00+00:00">23 Nov 2019, 21:54</time>
      </address>
      <p>У суботу, 23 листопада, <a href="https://dt.ua/POLITICS/zelenskiy-vshanuvav-pam-yat-zhertv-golodomoru-330663_.html"><b>в день пам'яті жертв Голодомору</b></a>, речник Державного департаменту США Морган Ортагус виступила з потужною заявою щодо вшанування жертв в Україні та порівняла дії радянського режиму проти українців з сучасною агресією РФ, повідомляє <a href="https://twitter.com/statedeptspox/status/1198224679997235202?ref_src=twsrc%5Etfw%7Ctwcamp%5Etweetembed%7Ctwterm%5E1198224679997235202&amp;ref_url=https%3A%2F%2Fhromadske.radio%2Fnews%2F2019%2F11%2F23%2Fderzhdep-ssha-vshanuvav-pam-yat-zhertv-golodomoru">прес-служба</a> посольства США в Києві.</p>
      <p>Відповідне відеозвернення оприлюднено у <a href="https://twitter.com/statedeptspox/status/1198224679997235202?ref_src=twsrc%5Etfw%7Ctwcamp%5Etweetembed%7Ctwterm%5E1198224679997235202&amp;ref_url=https%3A%2F%2Fhromadske.radio%2Fnews%2F2019%2F11%2F23%2Fderzhdep-ssha-vshanuvav-pam-yat-zhertv-golodomoru-v-ukrayini">Twitter</a>.</p>
      <p>"В цьому листопаді ми шануємо і згадуємо мільйони українців, які загинули 86 років тому під час Голодомору, жахливого голоду, створеного варварською політикою сталінського режиму", - зазначила Ортагус.</p>
      <p>Вона уточнила, що шляхом навмисного захоплення земель та врожаю, а також через примусову колективізацію Радянський союз спровокував масовий голод, загибель і надзвичайні людські страждання на території України.</p>
      <p>"Хоча ця жахлива трагедія була одним з найбільш жорстоких подій ХХ століття, Радянському союзу не вдалося зламати дух українського народу", - підкреслила Ортагус.</p>
      <p>Вона також нагадала, що Москва і зараз не залишає спроб зруйнувати прагнення українського народу до кращого майбутнього.</p>
      <p>"Тепер Україна знову піддалася нападу. Окупація Криму Росією і її поточна агресія на сході України призвели до близько 13 тисяч загиблих. Навіть зараз Москва намагається маніпулювати і знищувати прагнення народу України. Але у своїй підступній кампанії Росія недооцінює стійкість українців і їх прагнення до кращого майбутнього. Ця кампанія приречена на провал", - заявила Ортагус.</p>
      <figure>
        <iframe data-src="https://twitter.com/statedeptspox/status/1198224679997235202?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Вона запевнила, що США підтверджують свою підтримку Україні.</p>
      <p>"У день, коли весь світ згадує невинних жертв Голодомору, США в черговий раз підтверджують свою підтримку демократичної та успішної України, захищеної в межах міжнародно визнаних кордонів, вільної у визначенні власної долі", - повідомила прес-секретар Держдепартаменту.</p>
      <p>Зазначимо, голодомор 1932-1933 років офіційно <a href="https://dt.ua/UKRAINE/komunisti-ogolosili-shkidnikami-ukrayinskih-selyan-istorik-330689_.html"><b>визнаний геноцидом українського народу</b></a> в 18 країнах.</p>
      <p>В Україні сьогодні вшановують пам'ять жертв голодоморів 1921-1922, 1932-1933 і 1946-1947 років. Пам'ятні заходи розпочнуться у Києві о 15:00 біля меморіалу жертв Голодомору. В рамках акції "Запали свічку" після загальнонаціональної хвилини мовчання о 16:00 українці запалять свічки біля меморіалів голодомору і на підвіконнях своїх будинків.</p>
      <p>Докладніше <a href="https://dt.ua/HISTORY/svitova-cina-ukrayinskogo-golodu-330577_.html"><b>читайте в матеріалі Ярослави Музиченко "Світова ціна українського Голоду"</b></a> в тижневику "Дзеркало тижня. Україна".</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>