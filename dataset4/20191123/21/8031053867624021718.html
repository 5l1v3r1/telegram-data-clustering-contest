<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%cf%8e%cf%82-%ce%bd%ce%b1-%cf%87%ce%ac%cf%83%ce%b5%cf%84%ce%b5-%ce%ba%ce%b9%ce%bb%ce%ac-%cf%87%cf%89%cf%81%ce%af%cf%82-%ce%b3%cf%85%ce%bc%ce%bd%ce%b1%cf%83%cf%84%ce%b9%ce%ba%ce%ae-%cf%84%ce%b9-2.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T21:20:06+00:00"/>
    <meta property="og:title" content="Πώς να χάσετε κιλά χωρίς γυμναστική: Τι να κάνετε 30′ πριν από κάθε γεύμα"/>
    <meta property="og:description" content="Η παχυσαρκία είναι μια ολοένα και μεγαλύτερη απειλή για την δημόσια υγεία σε παγκόσμιο επίπεδο και, δυστυχώς, η χώρα μας δεν αποτελεί εξαίρεση."/>
  </head>
  <body>
    <article>
      <h1>Πώς να χάσετε κιλά χωρίς γυμναστική: Τι να κάνετε 30′ πριν από κάθε γεύμα</h1>
      <address>
        <time datetime="2019-11-23T21:20:06+00:00">23 Nov 2019, 21:20</time>
      </address>
      <p>Η παχυσαρκία είναι μια ολοένα και μεγαλύτερη απειλή για την δημόσια υγεία σε παγκόσμιο επίπεδο και, δυστυχώς, η χώρα μας δεν αποτελεί εξαίρεση.</p>
      <p>Αλλά σύμφωνα με μια μελέτη, για να χάσετε κιλά δεν χρειάζεται να κάνετε κάποια “τιτάνια” προσπάθεια. Σύμφωνα με τους ερευνητές, η κατανάλωση 500 ml νερού 30 λεπτά πριν από κάθε γεύμα (πρωινό, μεσημεριανό, βραδινό) μπορεί να βοηθήσει σε πολύ σημαντικό βαθμό.</p>
      <p>Είναι καλά τεκμηριωμένο ότι το νερό είναι απαραίτητο για την υγεία μας. Μας βοηθάει να αποβάλλουμε τις βλαβερές τοξίνες από το σώμα και μεταφέρει θρεπτικά συστατικά και οξυγόνο στα κύτταρα. Ταυτόχρονα, λιπαίνει τις αρθρώσεις, ρυθμίζει τη θερμοκρασία του σώματος και προστατεύει τα όργανα και τους ιστούς του σώματος.</p>
      <p>Πώς οι ερευνητές συνδύασαν τα μειωμένα κιλά με την κατανάλωση νερού<br/>Για τις ανάγκες της έρευνας, επιστήμονες από το πανεπιστήμιο του Μπέρμιγχαμ στην Αγγλία εξέτασαν τις περιπτώσεις 84 παχύσαρκων ενηλίκων. Τους χώρισαν τυχαία σε δύο ομάδες. Τα μέλη της πρώτης ομάδας είχαν οδηγία να καταναλώνουν 500 ml νερού 30 λεπτά πριν από το πρωινό, το μεσημεριανό και το βραδινό τους γεύμα. Αυτό συνέβαινε κάθε μέρα για 12 εβδομάδες. Οι υπόλοιποι συμμετέχοντες είχαν οδηγία απλά να φαντάζονται ότι το στομάχι τους ήταν γεμάτο πριν από κάθε κύριο γεύμα.</p>
      <p>Όλοι οι συμμετέχοντες έλαβαν συμβουλές διαχείρισης βάρους ως μέρος του πειράματος. Αυτές αφορούσαν το πώς να βελτιώσουν τη διατροφή και τα επίπεδα σωματικής τους δραστηριότητας.</p>
      <p>Σε σύγκριση με την δεύτερη ομάδα, τα μέλη της πρώτης έχασαν κατά μέσο όρο 1,3 κιλά περισσότερο σε βάρος κατά τη διάρκεια των 12 εβδομάδων.</p>
      <p>Αυτό σημαίνει ότι αν πίνει κανείς 500ml νερού πριν από κάθε κύριο γεύμα, νιώθει πιο εύκολα χορτασμένος από την ποσότητα φαγητού που καταναλώνει τα επόμενα λεπτά και, επομένως, καταναλώνει και λιγότερες θερμίδες.</p>
      <p>«Πρώιμα» αλλά θετικά συμπεράσματα<br/>Η επικεφαλής της έρευνας, δρ Helen Parretti, υποστηρίζει ότι αυτή η έρευνα παρέχει “πρώιμα αποτελέσματα” για την θετική επίδραση του νερού στην προσπάθεια απώλειας βάρους. Πρόσθεσε ότι πρόκειται για μια πολύ απλή συμβουλή που ο καθένας μπορεί να ακολουθήσει.</p>
      <p>Εξαίρεση αποτελούν ορισμένα άτομα με συγκεκριμένες παθήσεις, όπως καρδιακή νόσο και νεφρική ανεπάρκεια. Για αυτά τα άτομα η κατανάλωση μισού λίτρου νερού πριν από κάθε κύριο γεύμα μπορεί να μην ενδείκνυται.</p>
      <p>Σε κάθε περίπτωση είναι σώφρον να ενημερώνετε τον γιατρό σας για κάθε σημαντική αλλαγή στις συνήθειές σας, προτού αρχίσετε να τις εφαρμόζετε.</p>
      <p>Η έρευνα δημοσιεύθηκε στην επιστημονική επιθεώρηση Obesity.</p>
      <p>Πηγή: http://www.medicalnewstoday.com</p>
    </article>
  </body>
</html>