<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3363211/pomorac-dvaput-preziveo-uzas-panonski-mornar-pobedio-pirate-i-spasao-se-iz-brodoloma"/>
    <meta property="og:site_name" content="kurir.rs"/>
    <meta property="article:published_time" content="2019-11-23T21:19:00+00:00"/>
    <meta property="og:title" content="POMORAC JAČI OD SUDBINE: Aleksandar je uspeo DVA PUTA DA SE SPASI sigurne smrti, kao da ima 9 ŽIVOTA!"/>
    <meta property="og:description" content="Aleksandar Terek iz Zrenjanina, koji je uspeo da se spase od gusarskog napada, pre nekoliko godina se u poslednji čas izvukao s broda koji je nestao u moru"/>
  </head>
  <body>
    <article>
      <h6 class="kicker">može da odahne</h6>
      <h1>POMORAC JAČI OD SUDBINE: Aleksandar je uspeo DVA PUTA DA SE SPASI sigurne smrti, kao da ima 9 ŽIVOTA!</h1>
      <address>
        <time datetime="2019-11-23T21:19:00+00:00">23 Nov 2019, 21:19</time>
      </address>
      <p>
        <b>Aleksandar Terek iz Zrenjanina, koji je uspeo da se spase od gusarskog napada, pre nekoliko godina se u poslednji čas izvukao s broda koji je nestao u moru</b>
      </p>
      <p>Bilo je strašno! Nismo se nadali da će nas iko oteti, a kamoli pirati! Napali su nas, pucalo se na sve strane. Zahvaljujući pribranosti, a nadasve sreći, uspeo sam da izbegnem sve to, da pokupim deo posade i preuzmem kontrolu nad brodom. Nisu uspeli da nas otmu jer smo se na vreme spasli. Sada sam dobro i idem da uživam sa svojom porodicom.</p>
      <p>Ovim rečima je pomorac Aleksandar Terek iz Zrenjanina opisao svoje traumatično iskustvo koje je doživeo tokom plovidbe u vodama Ekvatorijalne Gvineje, kada su američki brod na kome radi napali pirati.</p>
      <figure>
        <img src="https://www.kurir.rs/data/images/2019/11/23/19/2061787_0902-1150-pacific-warden--pirati-napali-brod_ff.jpg?ver=1574532328"/>
        <figcaption>Snabdeva naftne platforme... Brod na kome radi Terek<cite>foto: MarineTraffice.com</cite></figcaption>
      </figure>
      <p>Dramatične scene, za koje većina veruje da se događaju samo na filmovima, još uvek su pred očima ovog pomorca, koji je juče, nekoliko dana posle agonije, konačno stigao kući.</p>
      <p>
        <b>Filmski</b>
      </p>
      <p>On je zaposlen na brodu „Vorden“, koji snabdeva naftne platforme na nalazištu „Safir“. Nakon napuštanja naftnog polja, brod su sa svim članovima posade oteli pirati 20. novembra u jutarnjim časovima. - Bitno je da sam se spasao i da sam sada na sigurnom. Još nisam svestan šta se sve desilo, jer su mi i dalje sve te scene sveže.</p>
      <blockquote><b>„Ekson mobajl“ RADI ZA NAJVEĆU AMERIČKU KOMPANIJU<br/></b>Terek više od 10 godina unazad radi na prekookeanskim plovidbama. Pomorski fakultet završio je u Kotoru, a osim za američku kompaniju „Ekson mobajl“, na čijem se brodu nalazio kada se dogodio piratski napad, radio je i za poznatu turistički orijentisanu kompaniju MSC, koja putnike vodi na krstarenja širom planete. Pre nekoliko godina je i u srpskim medijima govorio o svojim iskustvima na plovidbama.“Ekson mobajl“ jedna je od najvećih multinacionalnih kompanija koje se bave naftom i gasom.</blockquote>
      <p>Sećam se da sam u jednom trenutku zajedno s petoricom kolega primetio da se na brodu nešto dešava. Već u tom trenutku smo bili opkoljeni i napadnuti. Ostale članove posade su zarobili i preuzeli kontrolu nad brodom. Pucnji su odjekivali na sve strane. Bilo je toliko užasno da se rečima ne može opisati - ispričao je juče Terek reporterima Kurira nakon što je letom iz Afrike preko Nemačke konačno sleteo na beogradski aerodrom.</p>
      <p>On je dodao da je najsrećniji što je ponovo sa svojom porodicom. - Kod kuće ću sumirati utiske o svemu što mi se dogodilo. Imali smo više sreće nego pameti - rekao je Terek pre nego što se iz Surčina uputio ka porodičnoj kući u Zrenjaninu.</p>
      <blockquote><b>Neustrašiv PLOVITI SE MORA, ŽIVETI SE NE MORA<br/></b>Tereka su po povratku u Zrenjanin pred kućom takođe sačekali reporteri, a na pitanje da li će posle traumatičnog iskustva koje je doživeo ponovo biti u stanju da plovi, odgovara: - Znate kako se kaže, ploviti se mora, živeti ne mora - dobacio je Aleksandar s osmehom pre nego što je ušao u kuću u kojoj su ga čekala deca.</blockquote>
      <p>
        <b>Srećan</b>
      </p>
      <p>Međutim, nije hteo da otkriva više detalja o tome kako se spasao, ali ni šta se dogodilo s ostatkom posade koju su pirati uspeli da zarobe.</p>
      <p>Komšije Tereka ispričale su reporterima Kurira da ovo nije prvi put da se s neke plovidbe vratio čudom. - Pre dve godine radio je isto na brodu jedne strane kompanije koji je nestao u moru. Međutim, i tad je uspeo da se spase. U Zrenjaninu su nedavno kupili kuću, ali su se potom preselili u Segedin, jer su im deca krenula tamo u školu. Ovde uglavnom dolaze samo vikendom - rekle su komšije.</p>
      <blockquote><b>Činjenice<br/></b>20. 11. brod je otet<br/>22. 11. našem ministarstvu stigao dopis da je otet naš državljanin<br/>23. 11. Aleksandar bezbedno došao u Srbiju</blockquote>
      <blockquote><b>Odahnule DOČEK MAJKE I SUPRUGE NA AERODROMU<br/></b>Panonskog mornara su na aerodromu čekali majka i supruga Andrijana, koja nije skrivala nervozu i uznemirenost sve dok nije ugledala supruga pred sobom. - Mediji su izvestili najpre da je otet, ali srećom, saznali smo da je on s nekoliko kolega uspeo da se spase. Ne znam mnogo detalja vezanih za otmicu, jer smo se samo kratko čuli. Deca su se veoma uznemirila, ali sada, kada dolazi kući, očekuju ga s nestrpljenjem - ispričala je supruga pomorca novinarima na aerodromu.</blockquote>
      <figure>
        <img src="https://www.kurir.rs/data/images/2019/11/23/19/2061783_0904-ana-paunkovic_ff.jpg?ver=1574532301"/>
        <figcaption>
          <cite>foto: Ana Paunković</cite>
        </figcaption>
      </figure>
      <p>
        <b>Kurir.rs/ B. Travica - S. Urošev </b>
      </p>
      <p>
        <b>Foto: Ana Paunković</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3363019/aleksandar-koji-je-umakao-piratima-za-kurir-bilo-je-strasno-pucalo-se-na-sve-strane-ali-ja-sam-na-svu-srecu-uspeo"/>
        <a href="https://www.kurir.rs/vesti/drustvo/3362935/fantastican-preokret-aleksandar-sa-broda-je-ziv-i-zdrav-tata-nije-otet-uspeo-je-da-pobegne-piratima-i-da-se-spase"/>
      </related>
    </article>
  </body>
</html>