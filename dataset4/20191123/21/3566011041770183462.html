<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549545.html/%D9%85%D9%88%D8%B1%DB%8C%D9%86%DB%8C%D9%88--%D8%AA%D8%A7%D8%AA%D9%86%D9%87%D8%A7%D9%85-%D8%AE%D9%88%D8%B4-%D8%B4%D8%A7%D9%86%D8%B3-%D8%A7%D8%B3%D8%AA-%DA%A9%D9%87-%D8%B3%D8%B1%D9%85%D8%B1%D8%A8%DB%8C-%D8%A8%D8%A7%D8%AA%D8%AC%D8%B1%D8%A8%D9%87-%D8%A7%DB%8C-%D9%85%D8%AB%D9%84-%D9%85%D9%86-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T21:11:00+00:00"/>
    <meta property="og:title" content="مورینیو: تاتنهام خوش‌شانس است که سرمربی باتجربه‌ای مثل من دارد"/>
    <meta property="og:description" content="سرمربی جدید تیم فوتبال تاتنهام، پیروزی این تیم در اولین بازی با هدایت او را حاصل تجربه فراوان او از کار در لیگ برتر انگلیس دانست."/>
  </head>
  <body>
    <article>
      <h1>مورینیو: تاتنهام خوش‌شانس است که سرمربی باتجربه‌ای مثل من دارد</h1>
      <address>
        <time datetime="2019-11-23T21:11:00+00:00">23 Nov 2019, 21:11</time>
      </address>
      <p>سرمربی جدید تیم فوتبال تاتنهام، پیروزی این تیم در اولین بازی با هدایت او را حاصل تجربه فراوان او از کار در لیگ برتر انگلیس دانست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ تیم فوتبال تاتنهام امروز (شنبه) در اولین بازی‌اش زیر نظر ژوزه مورینیو، موفق شد در هفته سیزدهم لیگ برتر انگلیس میزبان خود وستهام را با نتیجه 3 بر 2 شکست دهد.</p>
      <p>ژوزه مورینیو که هفته گذشته جای مائوریسیو پوچتینو را روی نیمکت سفیدپوشان لندن گرفت، پس از بازی به شبکه BT اسپورت انگلیس گفت: من تا قبل از آن که دو گل بخوریم (زمانی که تاتنهام 3 بر صفر پیش بود) واقعاً خوشحال بودم. تا آن زمان داشتیم خوب بازی می‌کردیم و بازی را در همان جهتی که در تمرینات‌ با بازیکنان گفته بودیم، پیش می‌بردیم. باید 4 بر صفر جلو می‌افتادیم و کار حریف را یکسره می‌کردیم. تیم ما خوش‌شانس است که من سال‌ها تجربه مربیگری در لیگ برتر را دارم. به واسطه همین تجربه بود که بین دو نیمه به بازیکنانم گفتم حتی اگر تا دقیقه 85 ازحریف 3 بر صفر جلو بودیم، باز هم امکان دارد که نتیجه را از دست بدهیم پس نباید سهل‌انگارانه بازی کنیم.</p>
      <p>مورینیو افزود: عوامل زیادی در افت‌مان در دقایق پایانی نقش داشت. احساساتی که تیم به خاطر وضعیتش در زمان سرمربی قبلی داشت، بازگشت بازیکنان ملی‌پوش از اردوی تیم‌های ملی‌شان و خشتگی آنها سبب شد که در 20 دقیقه آخر دچار افت شویم. با این حال مهمترین چیز این است که بازی را بردیم و اهمیتی ندارد که چگونه. بازیکنانم خوشحال هستند و این همان چیزی بود که من واقعاً می‌خواستم.</p>
      <p>آقای خاص سپس به تمجید از عملکرد دله آلی 23 ساله، سازنده گل اول تاتنهام پرداخت و گفت: من از بازی‌اش راضی‌ام. در صحبت‌هایی که در تمرینات با او داشتم، گفتم که هنوز در اوج نیست و باید به شرایط ایده‌الش برگردد. او آنقدر توانایی و استعداد دارد که حیف است جزو بهترین بازیکنان دنیا و در جمع‌ ملی‌پوشان انگلیس نباشد.</p>
      <p>انتهای پیام</p>
    </article>
  </body>
</html>