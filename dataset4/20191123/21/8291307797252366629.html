<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/guif/2019/11/23/karipur-airport-14"/>
    <meta property="og:site_name" content="Media One"/>
    <meta property="article:published_time" content="2019-11-23T21:06:32+00:00"/>
    <meta property="og:title" content="കരിപ്പൂരില്‍ നിന്ന് കൂടുതല്‍ വിമാന സർവീസുകള്‍ക്കായുള്ള ശ്രമങ്ങൾ ഊർജിതമാക്കാന്‍ തീരുമാനം"/>
    <meta property="og:description" content="കരിപ്പൂർ അന്താരാഷ്ട്ര വിമാനത്താവളത്തിൽ നിന്ന് കൂടുതൽ ആഭ്യന്തര- രാജ്യാന്തര വിമാന സർവീസുകൾ ആരംഭിക്കുന്നതിനായി ശ്രമങ്ങൾ ഊർജിതമാക്കാൻ തീരുമാനം. വിമാനത്താവളത്തിൽ ചേർന്ന ഉപദേശക ബോർഡ് യോഗത്തിലാണ് ഇത് സംബന്ധിച്ച് ധാരണയായത്. വിമാനത്താവളത്തിനുള്ള ഭൂമി ഏറ്റെടുക്കല്‍ നടപടികൾ അതിവേഗം പൂർത്തിയാക്കാനും യോഗത്തിൽ തീരുമാനമായി"/>
  </head>
  <body>
    <article>
      <h1>കരിപ്പൂരില്‍ നിന്ന് കൂടുതല്‍ വിമാന സർവീസുകള്‍ക്കായുള്ള ശ്രമങ്ങൾ ഊർജിതമാക്കാന്‍ തീരുമാനം</h1>
      <address><time datetime="2019-11-23T21:06:32+00:00">23 Nov 2019, 21:06</time> by <a rel="author" href="https://www.mediaonetv.in/author/659850" target="_blank">Web Desk</a></address>
      <p>കരിപ്പൂർ അന്താരാഷ്ട്ര വിമാനത്താവളത്തിൽ നിന്ന് കൂടുതൽ ആഭ്യന്തര- രാജ്യാന്തര വിമാന സർവീസുകൾ ആരംഭിക്കുന്നതിനായി ശ്രമങ്ങൾ ഊർജിതമാക്കാൻ തീരുമാനം. വിമാനത്താവളത്തിൽ ചേർന്ന ഉപദേശക ബോർഡ് യോഗത്തിലാണ് ഇത് സംബന്ധിച്ച് ധാരണയായത്. വിമാനത്താവളത്തിനുള്ള ഭൂമി ഏറ്റെടുക്കല്‍ നടപടികൾ അതിവേഗം പൂർത്തിയാക്കാനും യോഗത്തിൽ തീരുമാനമായി</p>
      <p>കരിപ്പൂര്‍ വിമാനത്താവള ഉപദേശക സമിതി ചെയര്‍മാന്‍ പി.കെ കുഞ്ഞാലിക്കുട്ടി എം.പിയുടെ അധ്യക്ഷ്യതയിലായിരുന്നു യോഗം. കരിപ്പൂര്‍ വിമാനത്താവളത്തില്‍ നിന്ന് കൂടുതല്‍ ആഭ്യന്തര-രാജ്യാന്തര സര്‍വീസുകള്‍ ആരംഭിക്കുന്നതിന് വേണ്ടി മുഖ്യമന്ത്രിയെയും, കേന്ദ്ര മന്ത്രിയെയും ജനപ്രതിനിധികളുടെ സംഘം കാണുമെന്ന് വിമാനത്താവള ഉപദേശക സമിതി ചെയര്‍മാന്‍ പി.കെ കുഞ്ഞാലിക്കുട്ടി എം.പി പറഞ്ഞു.</p>
      <p>കൂടുതല്‍ വിദേശ വിമാന സര്‍വീസുകള്‍ക്കായി ശ്രമം തുടരുന്നുണ്ടെന്നും എയര്‍പോര്‍ട്ട് ഡയറക്ടര്‍ കെ. ശ്രീനിവാസ റാവു പറഞ്ഞു. വിമാനത്താവളത്തിന്റെ വികസനത്തിനും യാത്രക്കാരെ ആകര്‍ഷിക്കുന്നതിനുമായി കോഴിക്കോട് പ്രത്യേക പരിപാടികള്‍ നടത്താനും, വിമാനത്താവള വികസത്തിനായുള്ള ഭൂമിയേറ്റെടുക്കല്‍ അതിവേഗം പൂര്‍ത്തിയാക്കാനും യോഗത്തിൽ തീരുമാനമായി. എം.എല്‍.എമാരായ ടിവി. ഇബ്രാഹിം, പി. അബ്ദുല്‍ ഹമീദ്, കൊണ്ടോട്ടി നഗരസഭ ചെയര്‍പേഴ്‌സണ്‍ കെ.സി ഷീബ, പാണക്കാട് സാദിഖലി തങ്ങൾ തുടങ്ങിയവരും യോഗത്തില്‍ പങ്കെടുത്തു.</p>
      <figure>
        <iframe src="https://www.youtube.com/embed/5ICu0N5R_M0" width="640" height="360" data-service="Youtube" scrolling="no"/>
      </figure>
    </article>
  </body>
</html>