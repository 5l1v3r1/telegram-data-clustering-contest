<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815858"/>
    <meta property="og:site_name" content="Sportal.bg"/>
    <meta property="article:published_time" content="2019-11-23T21:28:00+00:00"/>
    <meta property="og:title" content="Виктория Волей победи Локомотив в дербито на Пловдив"/>
    <meta property="og:description" content="Виктория Волей (Пловдив) постигна трета поредна победа в мъжката Висша лига. Възпитаниците на треньора Атанас Митрев спечелиха дербито на Пловдив ..."/>
  </head>
  <body>
    <article>
      <h1>Виктория Волей победи Локомотив в дербито на Пловдив</h1>
      <address><time datetime="2019-11-23T21:28:00+00:00">23 Nov 2019, 21:28</time> by <a rel="author">SPORTAL.BG</a></address>
      <p>Виктория Волей (Пловдив) постигна трета поредна победа в мъжката Висша лига. Възпитаниците на треньора Атанас Митрев спечелиха дербито на Пловдив срещу ПСК Локомотив с 3:2 (25:23, 21:25, 30:28, 24:26, 15:12) гейма. Двубоят от 5-ия кръг на Източната група бе изключително драматичен и се игра в препълнената зала на СУ „Цар Симеон Велики“. <br/><br/>Така „викторианците“ имат вече актив от 10 точки от началото на сезона (3 победи и 2 загуби, при геймова разлика 13:8).<br/><br/>Въпреки напрегнатия двубой, диагоналът на ПСК Локомотив Венци Георгиев получи зелен картон за проявен феърплей. Това стана при една атака на Виктория Волей, при която съдията отсъди аут. Георгиев обаче вдигна ръка и призна, че има блок.<br/><br/>„Получи се дерби, в което преобладаваха емоциите за сметка на волейбола. От този мач най-хубавото за нас е победата. Но днес не беше нашият ден. Поздравявам отбора на Локомотив за играта, която показаха“, заяви за официалния сайт на Виктория Волей треньорът на отбора Атанас Митрев.<br/><br/><b>Виктория волей игра в състав:</b> Георги Димитров, Евгени Григоров, Димитър Узунов, Мирослав Димитров, Петър Шойков, Желязко Апостолов, Стоян Вулджев – либеро (Калоян Вълчинов).<br/><br/><b>Снимка: victoriavolley.eu</b></p>
    </article>
  </body>
</html>