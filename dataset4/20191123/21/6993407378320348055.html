<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30287929.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T21:55:17+00:00"/>
    <meta property="og:title" content="Агресія Росії: пролита чужа кров і цькування своїх же громадян"/>
    <meta property="og:description" content="Після нападу Росії на Україну поет Андрій Орлов (Орлуша) став об’єктом цькування «патріотичної» громадськості своєї країни"/>
  </head>
  <body>
    <article>
      <h1>Агресія Росії: пролита чужа кров і цькування своїх же громадян</h1>
      <address><time datetime="2019-11-23T21:55:17+00:00">23 Nov 2019, 21:55</time> by <a rel="author" href="https://www.radiosvoboda.org/author/%D0%B2%D1%96%D1%82%D0%B0%D0%BB%D1%96%D0%B9-%D0%BF%D0%BE%D1%80%D1%82%D0%BD%D0%B8%D0%BA%D0%BE%D0%B2/kompo" target="_blank">Віталій Портников</a></address>
      <p>
        <b>(Рубрика «Точка зору»)</b>
      </p>
      <h3>Вічне цькування і вічна надія</h3>
      <p>За п’ять років після нападу Росії на Україну поет Андрій Орлов (Орлуша) став об’єктом цькування «патріотичної» громадськості своєї країни після того, як назвав себе «політичним українцем» і знову засудив агресію Росії в одному з інтерв’ю. Прихильники режиму влаштували в буквальному сенсі слова змагання між собою в спробах образити і принизити людину, яка має іншу політичну позицію.</p>
      <figure>
        <img src="https://gdb.rferl.org/111A9532-8F63-4F04-B23E-B819ADEBEF66.jpg"/>
        <figcaption>Андрій Орлов (Орлуша), поет, сатирик</figcaption>
      </figure>
      <p>Кульмінацією оцінок можна вважати реакцію провладного політичного пропагандиста і колишнього депутата Державної думи Росії Сергія Маркова, який закликав до вигнання Андрія Орлова з країни. Інший відомий пропагандист, ведучий телевізійних шоу Володимир Соловйов назвав висловлювання поета «гімном зради».</p>
      <p>Все це змагання в оцінках в буквальному сенсі слова повертає нас у радянські часи. Академіка Андрія Сахарова цькував весь депутатський з’їзд, коли великий гуманіст говорив про злочини радянських військ в Афганістані.</p>
      <figure>
        <img src="https://gdb.rferl.org/938E4343-B22E-4B7D-BF36-ED73106C42B3.jpg"/>
        <figcaption>З’їзд народних депутатів СРСР, Москва, 1 червня 1989 року. У перебігу полеміки ліворуч біля трибуни стоїть академік Андрій Сахаров</figcaption>
      </figure>
      <p>Письменника Олександра Солженіцина в буквальному сенсі слова випхали з країни всупереч його волі після публікації знаменитого роману «Архіпелаг ГУЛАГ», в якому літератор створив реалістичний і страшний портрет репресивної держави. Але і в роки, коли виганяли Солженіцина, ця репресивна держава нікуди не зникла. Правозахисників, які наважилися вийти на Червону площу на знак протесту проти окупації Радянським Союзом Чехословаччини, також піддали репресіям і шельмуванню. Якщо повернутися у 1968 рік, ми побачимо, що учасників тієї знаменитої демонстрації теж вважали відщепенцями. А якщо ми подивимося ще далі в історію, то згадаємо, з яким гнівом влада Російської імперії і велика частина суспільства засуджували Олександра Герцена, який підтримав учасників Польського повстання.</p>
      <p>Однак саме ці люди рятували і історичну честь Росії, і її майбутнє. Без Герцена, без учасників демонстрації на підтримку «Празької весни», без Сахарова, без Орлова важко було б говорити, що, крім голосу влади в Росії, є й інші голоси. І крім тих, хто готовий підтримати будь-яку агресивну акцію імператорів, генсеків і президентів, є і люди, які усвідомлюють відповідальність своєї країни за атаку на чужу свободу.</p>
      <h3>Кров практично всіх сусідів</h3>
      <p>Україна сьогодні в такій самій ситуації, в якій вже побували Польща, Фінляндія, Угорщина, Чехословаччина, Грузія – Росія зуміла полити чужою кров’ю землі практично всіх своїх сусідів, та й країн, з якими у неї немає безпосередніх кордонів.</p>
      <figure>
        <img src="https://gdb.rferl.org/89EF4145-D6EB-4D64-8FE5-AC6FB6F633DA.jpg"/>
        <figcaption>Під час акції «Ні капітуляції!» в Києві у День захисника України, 14 жовтня 2019 року</figcaption>
      </figure>
      <p>У цьому – як історична вина, так і трагедія цієї держави, яка затверджується як в минулому, так і в сучасному світі винятково за допомогою неприхованої агресії та експансії. Яка у час високих технологій і штучного інтелекту все ще мислить про переваги танкової атаки і пишається горезвісними «скрєпами», архаїчними і комічними одночасно.</p>
      <p>З кривавого глухого кута, в якому Росія хоче перебувати разом із сусідніми країнами, не було б ніякого реального виходу, якби суспільство цієї країни складалося б винятково з таких персонажів, як Сергій Марков або Володимир Соловйов. Але те, що серед росіян є такі люди, як Андрій Орлов – а зрозуміло, що він не один, що росіян, які ставляться до кремлівської агресивній політики з огидою і презирством, чимало, все ж створює надію.</p>
      <p>Надію якщо не на швидке одужання самої Росії, так принаймні на цивілізоване розлучення з нею.</p>
      <p>
        <i>
          <b>Віталій Портников</b>
        </i>
        <i> – журналіст і політичний коментатор, оглядач Радіо Свобода</i>
      </p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
    </article>
  </body>
</html>