<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/474384-czy-lewica-przechodzi-do-etapu-rozbijania-spotkan-prawicy"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T21:14:27+00:00"/>
    <meta property="og:title" content="Czyżby lewica przechodziła do kolejnego etapu, czyli do rozbijania spotkań konserwatywnych i prawicowych? Ciekawy przykład z Krakowa"/>
    <meta property="og:description" content="Tak naprawdę opis sytuacji powinien brzmieć następująco: pod koniec spotkania grupa lewicowych działaczy podjęła próbę zakłócenia jego przebiegu. Zadawane przez nich pytania nie miały celu poznawczego; chodziło w nic..."/>
  </head>
  <body>
    <article>
      <h1>Czyżby lewica przechodziła do kolejnego etapu, czyli do rozbijania spotkań konserwatywnych i prawicowych? Ciekawy przykład z Krakowa</h1>
      <address><time datetime="2019-11-23T21:14:27+00:00">23 Nov 2019, 21:14</time> by <a rel="author" href="https://wpolityce.pl/autorzy/263-jacek-karnowski" target="_blank">Jacek Karnowski</a></address>
      <p><b>Krakowska mutacja „Gazety Wyborczej” zamieściła relację z konferencji pt. „Od tolerancji do despotyzmu. Lewicowy marsz na Polskę”, którą odbyła się w piątek pod Wawelem. Wydarzenie zorganizował europoseł PiS, prof. Ryszard Legutko.</b> Impreza była więcej niż udana: ważne referaty i wystąpienia (m. in. prof. Legutko, europoseł Beata Szydło). Cenne opracowanie pt. „Wolność religijna i ochrona uczuć religijnych w Polsce A.D. 2019”, zbierające wszystkie akty agresji przeciwko katolikom oraz przypadki profanacji symboli religijnych. Do tego żywa, ciekawa dyskusja oraz imponująca frekwencja.</p>
      <p><b>Zainteresowanie „Gazety Wyborczej” nie dziwi. Pilnowanie prawicy</b>, czyhanie na każde mocniejsze słowo, na podstawie którego można zrobić burzę w szklance wody lub oskarżyć kogoś o jakiś rzekomy „ekstremizm” to przecież bardzo ważna część „misji” tego polityczno-medialnego (w takiej kolejności) <b>ośrodka kontroli społecznej</b>. Zamieszczona na stronach krakowskiej „GW” relacja domaga się jednak sprostowania i doprecyzowania, ponieważ w dość istotny sposób fałszuje rzeczywistość.</p>
      <p>Otóż relacja dotycząca ostatniej części spotkania, czyli panelu dyskusyjnego, w którym miałem zaszczyt brać udział, wygląda tak:</p>
      <blockquote>Ostatnich kilkadziesiąt minut poświęcono na pytania z sali, które zapisywano na kartkach i podawano prowadzącym. <b>Te zdominował głos aktywistów i działaczy partii lewicowych – Marii Łaś, Magdaleny Dropek czy Piotra Środy</b>. Zgromadzonych próbowali pytać m.in. o rolę i pozycję osób LGBT w Kościele (z tłumu: – Zgody na gejów w Kościele nie będzie nigdy), postawę abp. Jędraszewskiego (Karnowski: – To obiektywna nieprawda. Siłą rzucającą się do gardła jest lewica, nie Kościół), rozbieżną naukę Watykanu i Kościoła katolickiego w Polsce (Górny: – Od kiedy nie ma z nami Jana Pawła II, nie można oglądać się na centralę).</blockquote>
      <p><b>Tak naprawdę opis sytuacji powinien brzmieć następująco: pod koniec spotkania grupa lewicowych działaczy podjęła próbę zakłócenia jego przebiegu</b>. Zadawane przez nich pytania nie miały celu poznawczego; chodziło w nich o sprowokowanie organizatorów i uczestników spotkania. Co ważne, nie tylko zadawano pytania na kartkach, co przewidywała formuła spotkania, ale <b>także głośno przerywano wypowiedzi, krzyczano, ostro polemizowano, nie pozwalając często dokończyć zdania</b>.</p>
      <p>„Wyborcza” kontynuuje swoją relację:</p>
      <blockquote><b>Byli jednak regularnie wyśmiewani i wygwizdywani</b>. Kiedy Środa na głos wykrzyczał, że nie ma ideologii LGBT, są natomiast ludzie, starsze osoby zaczęły robić mu zdjęcia, próbowały nawet wyrzucić go z sali, wykrzykując w jego stronę: „Wynoście się”, „Nikt was tu nie zapraszał”, „Nie kręć głową, bo ci ją wykręcę”.</blockquote>
      <p><b>To zdecydowanie fałszywy opis sytuacji. Owszem, powstało coś w rodzaju zamieszania, ale przecież o to chodziło uczestnikom prowokacji</b>. Po prostu zaczęło się wzajemne przekrzykiwanie, wzajemne docinki ze strony sali i aktywistów. Ale <b>twierdzenie, że była to jakaś dotkliwa sankcja, jest po prostu nieprawdziwe, a nawet śmieszne</b>. Wręcz przeciwnie, zadymiarzom (chyba można użyć tego określenia) okazano dużo cierpliwości i wyrozumiałości. Nikt ich nie wyrzucał, generalnie mogli się wypowiedzieć. Organizatorzy interweniowali w sposób bardzo łagodny: nakłaniając do spokoju i poszanowania formuły spotkania.</p>
      <p>W tytule swojej relacji „GW” stwierdza, że „uczestnicy konferencji Ryszarda Legutki [krzyczeli] w stronę lewicowych aktywistów: &gt;wynoście się&lt;.” Może ktoś i krzyknął, ale <b>czego spodziewają się ludzie, którzy przychodzą na nie swoje spotkanie z intencją jego zdemolowania, epatując ostentacyjną wręcz agresją?</b></p>
      <p>I dalej:</p>
      <blockquote><b>Nikt nie próbował uspokoić wrzeszczącego tłumu</b>. Paneliści w tym czasie mówili na przemian: „Trzeba się modlić za tych, którzy błądzą” (Karnowski) oraz: „Nie życzę panu, aby ideologia LGBT dotknęła pana dzieci” (Górny).**</blockquote>
      <p><b>Pomijając fałszywe przypisanie cytatów (oba ostanie są mojego autorstwa), to kuriozalne odwrócenie sytuacji</b>. Bo próbowano uspokajać, ale zadymiarzy, prosząc o stosowne zachowanie. Co więcej, udzielono odpowiedzi na większość pytań. Nie udzielono na wszystkie, bo po pierwsze, już się powtarzały, a po drugie, brakowało czasu. Co więcej, na uwagę działacza lewicy, że chcieliby rozmawiać, Jan Pospieszalski odpowiedział, że w takim razie zaprasza do swojego programu, ponieważ nie raz i nie dwa miał ogromne problemy z namówieniem przedstawicieli tego obozu do udziału w audycjach. W sumie to organizatorzy nie dali się sprowokować.</p>
      <p>„Wyborcza” kończy swoją relację stwierdzeniem:</p>
      <blockquote>
        <b>Kiedy na widowni rozgorzało zamieszanie, spotkanie pospiesznie skończono.</b>
      </blockquote>
      <p><b>To nieprawda. Spotkanie było planowane do godz. 13, skończono jest parę lub paręnaście minut po czasie</b>, z tego tylko powodu, że czas dobiegł końca. Panel i tak był dość długi - trwał ponad półtorej godziny, a sama konferencja zaczęła się tuż po 9-ej rano. Na dowód program konferencji:</p>
      <figure>
        <img src="https://wpolityce.pl/p/635451"/>
      </figure>
      <p>W sumie warto odnotować to zdarzenie. <b>Czyżby lewica (chyba spod znaku partii Razem, na co dzień taka cywilizowana i uśmiechnięta) przechodziła do kolejnego etapu, czyli do rozbijania spotkań konserwatywnych i prawicowych? Czyżby realizowano klasyczny scenariusz rewolucyjny?</b></p>
      <p>Na to wygląda. I dlatego organizatorzy zdarzenia nie mogli lepiej dobrać tytułu spotkania: „Od tolerancji do despotyzmu. Lewicowy marsz na Polskę”.</p>
      <p>PS. <b>„Wyborcza” twierdzi, że „Karnowski nawoływał do repolonizacji mediów; zachęcał do wykupu magazynów, stacji telewizyjnych i rozgłośni radiowych oraz aktywne wejście w rynek reklam”. To kolejny fałsz</b>. Na zadane z sali pytanie o repolonizację, odpowiedziałem, że moim zdaniem nie da się tego zrealizować drogą ustawową, ponieważ nie ma ku temu politycznych warunków, poza tym wywołałoby to napięcia społeczne o trudnej do przewidzenia skali. Powiedziałem natomiast, że większe zbalansowanie rynku medialnego można osiągnąć podobną drogą jak uczyniono to w sektorze bankowym. Nie wzywałem do „aktywnego wejścia na rynek reklamy” (to jakiś bełkot), a jedynie wskazałem, że pluralizm medialny znacznie ogranicza daleko idące spolityzowanie reklamy komercyjnej. <b>Do niczego więc nie wzywałem, a jedynie opisałem sytuację - tak, jak ją widzę, w odpowiedzi na prośbę uczestnika spotkania.</b></p>
      <figure>
        <img src="https://wpolityce.pl/p/635452"/>
        <figcaption>autor: Fot. Jan Lorek</figcaption>
      </figure>
      <figure>
        <img src="https://wpolityce.pl/p/635452"/>
        <figcaption>autor: Fot. Jan Lorek</figcaption>
      </figure>
      <figure>
        <img src="https://wpolityce.pl/p/635454"/>
        <figcaption>autor: Fot. Jan Lorek</figcaption>
      </figure>
      <figure>
        <img src="https://wpolityce.pl/p/635456"/>
        <figcaption>autor: Fot. PAP Jacek Bednarczyk</figcaption>
      </figure>
    </article>
  </body>
</html>