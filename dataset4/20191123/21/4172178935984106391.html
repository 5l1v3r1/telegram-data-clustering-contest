<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/superleague/article/74374/hthelesta-kai-pathesta"/>
    <meta property="og:site_name" content="ΦΩΣ"/>
    <meta property="article:published_time" content="2019-11-23T21:36:08+00:00"/>
    <meta property="og:title" content="Ηθελέστα και παθέστα!"/>
    <meta property="og:description" content="Όταν παίζεις σε πολλά ματς με τη φωτιά, με μαθηματική ακρίβεια κάποια στιγμή θα την πληρώσεις. Ο Ολυμπιακός δεν είχε καμία δικαιολογία στη Ν. Σμύρνη και τώρα..."/>
  </head>
  <body>
    <article>
      <h1>Ηθελέστα και παθέστα!</h1>
      <h2>Όταν παίζεις σε πολλά ματς με τη φωτιά, με μαθηματική ακρίβεια κάποια στιγμή θα την πληρώσεις. Ο Ολυμπιακός δεν είχε καμία δικαιολογία στη Ν. Σμύρνη και τώρα το ματς με τον ΠΑΟΚ βγάζει επιπλέον πίεση στο "ερυθρόλευκο" στρατόπεδο.</h2>
      <address><time datetime="2019-11-23T21:36:08+00:00">23 Nov 2019, 21:36</time> by <a rel="author" href="https://www.fosonline.gr/author/a-birmpilis" target="_blank">Α. ΒΙΡΒΙΛΗΣ</a></address>
      <p>Ξεκινάμε από τις διαιτητικές αποφάσεις επειδή έχει γραφτεί ότι ο Κομίνης δεν έδωσε το πέναλτι του <b>Γιάννη Μασούρα</b> στον <b>Μπουχαλάκη</b>... Είναι ντροπή να μπούμε σε διαδικασία να κάνουμε αναφορές για τη διαιτησία για το ματς της Ν. Σμύρνης. Ντροπή! <b>Ο Ολυμπιακός για να κερδίσει ΑΥΤΟΝ τον Πανιώνιο, δεν χρειαζόταν – που λέει ο λόγος - ούτε το σωστό πέναλτι που έδωσε ο Κομίνης στο χέρι του Παπανικολάου.</b> Ο Ολυμπιακός όφειλε να κερδίζει από το ημίχρονο κι ας μην του έδινε ούτε δέκα πέναλτι!</p>
      <p>Απέναντι σε έναν τραγικό Πανιώνιο με μία αμυντική τετράδα που πελαγοδρομούσε και με έναν Κόρμπο... αλλού γι’ αλλού (όλη η ραχοκοκαλιά των «κυανέρυθρων» δηλαδή) και γενικότερα απέναντι σε μία ομάδα που το υψηλότερο συμβόλαιο είναι του Αραμπούλι (λίγο πάνω από 100 χιλιάρικα), <b>οι «ερυθρόλευκοι» ήταν ΥΠΟΧΡΕΩΜΕΝΟΙ να κερδίσουν στη Νέα Σμύρνη</b> παίζοντας σοβαρά και με επιθέσεις σε κανονική ροή του αγώνα και όχι από στατική φάση!</p>
      <p>Τα ίδια θα λέγαμε και αν κέρδιζε ο Ολυμπιακός με 0-1 με το πέναλτι του Βαλμπουενά. Είναι απαράδεκτη η συμπεριφορά όλων το γεγονός ότι δεν "καθάρισαν" το ματς νωρίς! Κι αυτό βαραίνει περισσότερο τους παίκτες, ασχέτως αν πάντοτε στο τέλος τα "ακούει" ο προπονητής. Δεν την πάτησαν με την Λαμία που σκόραραν στο 60’. Δεν την πάτησαν με τον Ατρόμητο που επίσης σκόραραν μετά το 60’. Δεν την πάτησαν με την ΑΕΛ στην Λάρισα που λίγο έλειψε οι Θεσσαλοί να ισοφαρίσουν στις καθυστερήσεις. Δεν την πάτησαν και σε άλλα ματς. Την πάτησαν με τον Παναθηναϊκό και την Ξάνθη. Όλα αυτά λόγω της κακής νοοτροπίας και της χαλαρότητας με την οποία ορισμένοι ποδοσφαιριστές αντιμετωπίζουν κάποια παιχνίδια της Σούπερ Λίγκας. <b>Θεωρούν ότι εύκολα ή δύσκολα θα τα παίρνουν. Όταν όμως παίζει με τη «φωτιά» του 1-0 τις περισσότερες φορές, κάποια στιγμή θα έρθει από το πουθενά ένας Εμμανουηλίδης και θα φέρει τούμπα την κατάσταση!</b></p>
      <p><b>Πολλά συγχαρητήρια στον Ποντένσε και στον Βαλμπουενά.</b> Πολλά συγχαρητήρια και στον Τσιμίκα που αντιμετώπισε με σοβαρότητα το ματς, ασχέτως αν ήταν «μέσα» στη φάση του γκολ του Εμμανουηλίδη. Και ο Σεμέδο και ο Μεριά δεν μπορείς να πεις ότι ήταν κακοί, αλλά έπεσαν στη συγκυρία της... υπνηλίας στην άμυνα στα τελειώματα του ματς. Από εκεί και πέρα, όλοι οι υπόλοιποι θα πρέπει να κοιταχτούν στον καθρέφτη τους. Ο Σα κανένας δεν κατάλαβε γιατί ήταν σε τόσο λάθος θέση στη φάση του 1-1. Ο Ελ Αραμπί επίσης πήγε πολύ χαλαρός στο τετ α τετ για το 1-2. Καμία δικαιολογία λοιπόν...</p>
      <p><b>Ο Ολυμπιακός είναι μία ομάδα που η πίεση είναι στο DNA του.</b> Τώρα ο Μαρτίνς (έχει το μικρότερο μερίδιο ευθύνης για την ισοπαλία) και οι παίκτες θα πάνε στο ματς με τον ΠΑΟΚ, έχοντας στο μυαλό τους ότι ακόμα και η ισοπαλία ναι μεν θα τους διατηρήσει στην κορυφή με τον «Δικέφαλο» (εφόσον οι «ασπρόμαυροι» κερδίσουν την ΑΕΛ στην Τούμπα), αλλά θα είναι σαν... ήττα! Κι όποιος κατάλαβε, κατάλαβε...</p>
      <p>Όταν παίζεις σχεδόν κάθε Κυριακή με τη «φωτιά» κάποια στιγμή θα την πατήσεις. <b>Ηθελέστα και παθέστα λοιπόν...</b> Και τώρα τρέξτε με τον ΠΑΟΚ. Το παιχνίδι με την Τότεναμ στο Λονδίνο έρχεται σε δεύτερη μοίρα. Άλλωστε ο ευρωπαϊκός "τελικός" για τον Ολυμπιακό είναι με τον Ερυθρό Αστέρα στο Φάληρο.</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/podosfairo/superleague/article/74368/papavasileioy-exei-allaxei-i-psyxologia"/>
        <a href="https://www.fosonline.gr/podosfairo/superleague/article/74367/gkerero-na-diorthosoyme-tin-ektos-edras-eikona-mas"/>
        <a href="https://www.fosonline.gr/podosfairo/superleague/article/74365/mpoyxalakis-ton-paikton-i-eythyni-oxi-toy-proponiti"/>
        <a href="https://www.fosonline.gr/podosfairo/superleague/article/74363/martins-den-eixame-tin-ypeythynotita-na-teleiosoyme-to-mats"/>
        <a href="https://www.fosonline.gr/podosfairo/superleague/article/74361/panionios-olympiakos-1-1-ta-highlights-tis-anametrisis-vid"/>
        <a href="https://www.fosonline.gr/volleyball/article/74185/ola-ta-apotelesmata-se-volleyleague-pre-league-a2-volei-andron-gynaikon"/>
      </related>
    </article>
  </body>
</html>