<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Przestepczosc/191129708-USA-Zaatakowala-nozem-bo-myslala-ze-ofiara-nosi-futro.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T21:34:20+00:00"/>
    <meta property="og:title" content="USA: Zaatakowała nożem, bo myślała, że ofiara nosi futro"/>
    <meta property="og:description" content="Mieszkanka Cleveland została raniona nożem za to, że - zdaniem kobiety, która ją zaatakowała - miała na sobie futro. Napastniczka została oskarżona o próbę zabójstwa."/>
  </head>
  <body>
    <article>
      <h1>USA: Zaatakowała nożem, bo myślała, że ofiara nosi futro</h1>
      <address><time datetime="2019-11-23T21:34:20+00:00">23 Nov 2019, 21:34</time> by <a rel="author">qm</a></address>
      <p>
        <b>Mieszkanka Cleveland została raniona nożem za to, że - zdaniem kobiety, która ją zaatakowała - miała na sobie futro. Napastniczka została oskarżona o próbę zabójstwa.</b>
      </p>
      <p>35-letnia Meredith Lowell trafiła do aresztu. Kaucję ustalono na 1 milion dolarów.</p>
      <p>Do ataku doszło w środę po południu w kościele prezbiteriańskim w Cleveland Heights. Ofiara przyszła do świątyni z dziećmi, którymi się opiekowała, na próbę dziecięcego chóru. Została przez Lowell trafiona nożem dwukrotnie w ramię i raz w brzuch. Do ataku posłużył zwykły kuchenny nóż - wynika z raportu policji.</p>
      <p> </p>
      <p>Napastniczkę powstrzymał przypadkowy mężczyzna, który rzucił się na kobietę i przytrzymał ją do czasu przybycia policjantów. Ofiara nadal jest w szpitalu, nie jest znany jej stan. Nie jest również jasne, czy ofiara nosiła w ogóle prawdziwe futro.</p>
      <p>Tymczasem szybko wyszło na jaw, że Lowell już rok temu została aresztowana pod zarzutem zaatakowania kogoś, kto jej zdaniem miał na sobie futro. Do ataku doszło w sklepie Whole Foods w sąsiednim University Heights. Wówczas napastniczka najpierw uderzyła kobietę pięścią, a następnie próbowała również ugodzić nożem. Na szczęście nie zdołała zranić ofiary.</p>
      <p>Jak pisze Associated Press, w 2012 roku Lowell została postawiona w stan oskarżenia przed sądem federalnym w Cleveland po tym, jak opublikowała na Facebooku wpis informujący, że chce zatrudnić zabójcę, który miałby zabić kogoś noszącego futro. Według FBI oferowała za to 830-850 dolarów.</p>
      <p>Z kobietą skontaktował się wówczas tajny agent FBI. Został poproszony o zabicie kogoś noszącego futro przy użyciu pistoletu lub noża w bibliotece w Cleveland Heights. Lowell zastrzegła, że chce być obecna na miejscu w momencie realizacji „zlecenia”. Mówiła też agentowi, że chce założyć „milicję praw zwierząt”. Ofiara miała mieć co najmniej 12 lat i minimum 1,2 m wzrostu. Kobieta została aresztowana w lutym 2012 r., ale po roku zarzuty wycofano.</p>
    </article>
  </body>
</html>