<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714945-epitychhs-h-shmerinh-drash-enhmeroshs-ton-politon-gia-th-via.html"/>
    <meta property="og:site_name" content="madata.gr"/>
    <meta property="article:published_time" content="2019-11-23T21:41:00+00:00"/>
    <meta property="og:title" content="Επιτυχής η σημερινή δράση ενημέρωσης των πολιτών για τη βία"/>
    <meta property="og:description" content="Ολοκληρώθηκε με επιτυχία η σημερινή δράση ενημέρωσης των πολιτών για την πρόληψη και την αντιμετώπιση της βίας κατά των γυναικών, με αφορμή την Παγκόσμια Ημέρα"/>
  </head>
  <body>
    <article>
      <h1>Επιτυχής η σημερινή δράση ενημέρωσης των πολιτών για τη βία</h1>
      <address>
        <time datetime="2019-11-23T21:41:00+00:00">23 Nov 2019, 21:41</time>
      </address>
      <p>Ολοκληρώθηκε με επιτυχία η σημερινή δράση ενημέρωσης των πολιτών για την πρόληψη και την αντιμετώπιση της βίας κατά των γυναικών, με αφορμή την Παγκόσμια Ημέρα Εξάλειψης της Βίας κατά των Γυναικών (25η Νοεμβρίου) από την ΕΛΑΣ.</p>
      <p>Το Υπουργείο Προστασίας του Πολίτη και το Αρχηγείο της Ελληνικής Αστυνομίας, σε συνεργασία με τη Γενική Γραμματεία Οικογενειακής Πολιτικής και Ισότητας καθώς και το Κέντρο Ερευνών για Θέματα Ισότητας (Κ.Ε.Θ.Ι.), συμμετείχαν σε ενημερωτική δράση σε κεντρικά σημεία ανά την περιφέρεια, στο πλαίσιο ευρύτερης εκστρατείας για τη σχετική ενημέρωση και ευαισθητοποίηση των πολιτών.</p>
      <p>Σκοπός της δράσης ήταν η άμεση επαφή με τους πολίτες για την αποτελεσματικότερη ενημέρωση σχετικά με το φαινόμενο της βίας κατά των γυναικών στην Ελλάδα, τις διάφορες μορφές του και κυρίως τους τρόπους αντιμετώπισης του.</p>
      <p>Στην Αθήνα, εκατοντάδες πολίτες φόρεσαν το πορτοκαλί κορδελάκι της εκστρατείας και είχαν την ευκαιρία να συζητήσουν, να λάβουν συμβουλές τόσο προφορικά όσο και μέσω του έντυπου υλικού που μοιράστηκε, καθώς επίσης και να ανακαλύψουν τις διαδικτυακές οδηγίες της Ελληνικής Αστυνομίας μέσω QR code, χρησιμοποιώντας το κινητό τους τηλέφωνο.</p>
      <p>Μάλιστα, δεκάδες γυναίκες δε δίστασαν να εκφράσουν την εμπειρία κακοποίησης τους και να συγχαρούν όλους τους παρευρισκόμενους φορείς για την πρωτοβουλία ενημέρωσης και ενθάρρυνσης.</p>
      <p>Παράλληλα, οι πολίτες είχαν την ευκαιρία να ενημερωθούν σχετικά με το ρόλο των νέων Υπηρεσιών Αντιμετώπισης της Ενδοοικογενειακής Βίας της Ελληνικής Αστυνομίας.</p>
      <p>Η σημερινή δράση πραγματοποιήθηκε κατά τις ώρες 11.00 – 13.00 ταυτόχρονα σε 14 πόλεις της Ελλάδας: Κομοτηνή, Μυτιλήνη, Πάτρα, Κοζάνη, Ιωάννινα, Λάρισα, Κέρκυρα, Θεσσαλονίκη, Ηράκλειο, Σύρο, Τρίπολη, Λαμία, Πειραιά και Αθήνα (Μετρό Συντάγματος).</p>
      <p>Σημειώνεται ότι η δράση υπάγεται σε ευρύτερη εκστρατεία ενημέρωσης του Υπουργείου Προστασίας του Πολίτη και το Αρχηγείου της Ελληνικής Αστυνομίας με κεντρικό μήνυμα «Έχεις φωνή. Είμαστε δίπλα σου».</p>
      <p>
        <a href="https://www.newsbeast.gr/greece/arthro/5679384/elas-epitychis-i-simerini-drasi-enimerosis-ton-politon-gia-ti-via">www.newsbeast.gr</a>
      </p>
    </article>
  </body>
</html>