<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/telangana-state-is-a-venue-for-artists-1-1-10610465.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T21:09:00+00:00"/>
    <meta property="og:title" content="తెలంగాణ రాష్ట్రం కళాకారులకు వేదిక"/>
    <meta property="og:description" content="కరీంనగర్ : తెలంగాణ రాష్ట్రం కళాకారులకు వేదిక అని రాష్ట్ర బీసీ సంక్షేమ, పౌరసరఫరాల శాఖ మంత్రి గంగుల కమలాకర్ స్పష్టం చేశారు. కరీంనగర్ కళాభారతిలో వారం రోజులుగా మన స"/>
  </head>
  <body>
    <article>
      <h1>తెలంగాణ రాష్ట్రం కళాకారులకు వేదిక</h1>
      <address>
        <time datetime="2019-11-23T21:09:00+00:00">23 Nov 2019, 21:09</time>
      </address>
      <p>కరీంనగర్ : తెలంగాణ రాష్ట్రం కళాకారులకు వేదిక అని రాష్ట్ర బీసీ సంక్షేమ, పౌరసరఫరాల శాఖ మంత్రి గంగుల కమలాకర్ స్పష్టం చేశారు. కరీంనగర్ కళాభారతిలో వారం రోజులుగా మన సమైక్యతా కల్చరల్ అకాడమీ ఆధ్వర్యంలో నిర్వహిస్తున్న నాటక సప్తాహం ముగింపు కార్యక్రమం జరిగింది. దీనికి ముఖ్య అతిథిగా ఎమ్మెల్సీ నారదాసు లక్ష్మణ్‌రావుతో కలిసి మంత్రి హాజరై జ్యోతి ప్రజ్వలన చేశారు. ఈ సందర్భంగా మంత్రి గంగుల మాట్లాడుతూ ప్రభుత్వం కళలు, కళాకారులను బతికిస్తుందన్నారు. <br/><br/>రాష్ట్ర ఏర్పాటు కూడా కళలతోనే ముడిపడి ఉందనీ, కళలను బతికించాల్సిన అవసరం ఉందన్నారు. ఆలోచింపజేసేదే నాటకమన్నారు. కళలకు, కళాకారులకు సీఎం కేసీఆర్ పెద్దపీట వేయాలనే ఉద్దేశంతో సాంస్కృతిక శాఖ ఏర్పాటు చేసి వేలాది మంది కళాకారులకు ఉపాధి కల్పిస్తున్నారని చెప్పారు. అనంతరం నాటక ప్రదర్శనను తిలకించారు. ఇందులో సుడా చైర్మన్ జీవీ రామకృష్ణారావు, జాయింట్ కలెక్టర్ జీవీ శ్యామ్ ప్రసాద్‌లాల్, మున్సిపల్ కమిషనర్ వేణుగోపాల్‌రెడ్డి, డైరెక్టర్ శివనాగేశ్వర్‌రావు, పలువురు మాజీ కార్పొరేటర్లు, టీవీ నటీనటులు, కళాకారులు పాల్గొన్నారు.</p>
    </article>
  </body>
</html>