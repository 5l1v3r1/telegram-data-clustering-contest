<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/593985/%E0%A6%9C%E0%A6%BE%E0%A6%AC%E0%A6%BF-%E0%A6%AA%E0%A6%B0%E0%A6%BF%E0%A6%B8%E0%A7%8D%E0%A6%A5%E0%A6%BF%E0%A6%A4%E0%A6%BF%E0%A6%B0-%E0%A6%A6%E0%A6%BE%E0%A7%9F-%E0%A6%89%E0%A6%AA%E0%A6%BE%E0%A6%9A%E0%A6%BE%E0%A6%B0%E0%A7%8D%E0%A6%AF-%E0%A6%93-%E0%A6%B8%E0%A6%B0%E0%A6%95%E0%A6%BE%E0%A6%B0%E0%A7%87%E0%A6%B0-%E0%A6%86%E0%A6%A8%E0%A7%81"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T21:15:00+00:00"/>
    <meta property="og:title" content="জাবি পরিস্থিতির দায় উপাচার্য ও সরকারের: আনু মোহাম্মদ"/>
    <meta property="og:description" content="জাহাঙ্গীরনগর বিশ্ববিদ্যালয়ের (জাবি) উপাচার্য অধ্যাপক ফারজানা ইসলামের বিরুদ্ধে দুর্নীতির অভিযোগ তুলে চলা আন্দোলন দমাতেই বিশ্ববিদ্যালয়টি বন্ধ রাখা হয়েছে বলে অভিযোগ করেছেন প্রতিষ্ঠানটির অর্থনীতি বিভাগের অধ্যাপক ড. আনু মোহাম্মদ। তিনি বলেন, &amp;lsquo;বিশ্ববিদ্যালয় বন্ধ রেখে শিক্ষার্থীদের..."/>
  </head>
  <body>
    <article>
      <h1>জাবি পরিস্থিতির দায় উপাচার্য ও সরকারের: আনু মোহাম্মদ</h1>
      <address><time datetime="2019-11-23T21:15:00+00:00">23 Nov 2019, 21:15</time> by <a rel="author">ঢাবি প্রতিনিধি</a></address>
      <p> </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/9b2f0eefc8ce76fbd5fb3aa03f6c3779-5dd9a358831e5.jpg"/>
        <figcaption>অধ্যাপক আনু মোহাম্মদ (ছবি সংগৃহীত)</figcaption>
      </figure>
      <p>জাহাঙ্গীরনগর বিশ্ববিদ্যালয়ের (জাবি) উপাচার্য অধ্যাপক ফারজানা ইসলামের বিরুদ্ধে দুর্নীতির অভিযোগ তুলে চলা আন্দোলন দমাতেই বিশ্ববিদ্যালয়টি বন্ধ রাখা হয়েছে বলে অভিযোগ করেছেন প্রতিষ্ঠানটির অর্থনীতি বিভাগের অধ্যাপক ড. আনু মোহাম্মদ। তিনি বলেন, ‘বিশ্ববিদ্যালয় বন্ধ রেখে শিক্ষার্থীদের অনিশ্চয়তার মধ্যে ফেলার দায় কার? এ দায় উপাচার্য ও সরকারের। প্রথমত যে দাবিগুলো উত্থাপিত হয়েছিল, উপাচার্য সেগুলো মেনে না নিয়ে শিক্ষার্থীদের ওপর হামলা করে বর্তমান পরিস্থিতি তৈরি করেছেন। আর দ্বিতীয় দায় হচ্ছে সরকারের, কারণ পরিস্থিতিকে এ পর্যন্ত নিয়ে এসেছে সরকার। যখন উপাচার্য দুর্নীতির অভিযোগ তদন্ত করছে না, তখন সরকারের প্রয়োজন ছিল অভিযোগ তদন্ত করে ব্যবস্থা নেওয়া।’</p>
      <p>শনিবার (২৩ নভেম্বর) বিকালে রাজধানীর শাহবাগ জাতীয় জাদুঘরের সামনে ‘দুর্নীতির বিরুদ্ধে জাহাঙ্গীরনগর’ ব্যানারে আয়োজিত সমাবেশে তিনি এসব কথা বলেন।</p>
      <p>জাবির দুর্নীতির সঠিক তদন্ত করে ব্যবস্থা নেওয়ার দাবি জানিয়ে তিনি প্রশ্ন তোলেন, ‘যে অভিযোগে ছাত্রলীগের সভাপতি এবং সাধারণ সম্পাদকের পদ গেল, সেই একই অভিযোগ ওঠার পরেও উপাচার্য কেন তার পদে রয়ে গেলেন?’</p>
      <p>শিক্ষা উপমন্ত্রীকে উদ্দেশ করে তিনি আরও বলেন, মন্ত্রী সাহেব প্রশ্ন তুলেছেন, যে উন্নয়ন পরিকল্পনার টাকা ছাড়া হয়নি, সে টাকা কীভাবে ভাগ হয়। তিনি এদেশে কীভাবে দুর্নীতির সূত্রপাত হয়, কীভাবে নিয়োগের আগে নিয়োগপ্রাপ্ত ব্যক্তির থেকে টাকা আদায় করা হয়, কীভাবে প্রকল্প তৈরির আগে ঠিকাদার টাকা দিয়ে কাজ নেন, সেগুলোর তথ্য নিশ্চয়ই জানেন। জেনে শুনেও তিনি এসব কথা বলছেন।</p>
      <p>গণসংহতি আন্দোলনের আহ্বায়ক জোনায়েদ সাকি বলেন, ‘বিশ্ববিদ্যালয়ের ভাইস চ্যান্সেলররা এক ভয়াবহ চরিত্র। তারা ক্ষমতার অপব্যবহার করছেন, তারা শিক্ষার ধারে কাছেও নেই। তাদের আচরণ পুলিশের চেয়েও খারাপ। এরকম পরিস্থিতি চললে এদেশে শিক্ষা বলতে আর কিছু থাকবে না।’</p>
      <p>ডাকসুর ভিপি নুরুল হক নুর বলেন, ‘হুমকি এবং লাঠিয়ালবাহিনী দিয়ে হামলা করে আন্দোলন দমানো যায় না, যা আপনারা ইতোমধ্যে প্রমাণ পেয়েছেন। এতে যদি আপনাদের চৈতন্যবোধ না হয়, তাহলে বুঝতে হবে আপনাদের মগজে ঘুণ ধরেছে। যে কারণে আপনারা মানুষের ন্যায়ের চিৎকার শুনতে পারছেন না।’</p>
      <p>ভিসি পতনের দাবিতে প্রয়োজনে ডাকসু থেকে শিক্ষামন্ত্রণালয় ঘেরাও কর্মসূচি ঘোষণা করা হবে বলেও হুঁশিয়ারি দেন তিনি।</p>
      <p>সমাবেশে আরও উপস্থিত ছিলেন জাবির নৃবিজ্ঞান বিভাগের শিক্ষক সাঈদ ফেরদৌস, পরিবেশ বিজ্ঞান বিভাগের জামাল উদ্দীন রুহুল, চট্টগ্রাম বিশ্ববিদ্যালয়ের শিক্ষক মাইদুল ইসলাম, বাসদের কেন্দ্রীয় নেতা রাজেকুজ্জামান রতন, ডাকসুর সমাজসেবা সম্পাদক আকতার হোসেন, ছাত্র ইউনিয়নের সভাপতি মেহেদী হাসান নোবেল, ছাত্র ফেডারেশনের সভাপতি গোলাম মোস্তফা, বিপ্লবী ছাত্রমৈত্রীর সভাপতি ইকবাল কবির প্রমুখ।</p>
      <p> </p>
      <p> </p>
      <footer>/এসআইআর/টিটি/</footer>
    </article>
  </body>
</html>