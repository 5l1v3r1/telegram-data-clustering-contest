<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807029/%D8%A7%D9%85%D8%B1%D9%88%D8%B2-%D8%A7%D9%85%D8%AB%D8%A7%D9%84-%D8%B4%D9%87%DB%8C%D8%AF-%D8%AD%D8%AC%D8%AC%DB%8C%E2%80%8C%D9%87%D8%A7-%D9%85%DB%8C%E2%80%8C%D8%A7%DB%8C%D8%B3%D8%AA%D9%86%D8%AF-%D8%AA%D8%A7-%D8%AA%D9%86%DA%AF%D9%87%E2%80%8C%D9%87%D8%A7%DB%8C-%D8%A7%D8%AD%D8%AF-%D8%A8%D9%87-%D9%88%D8%AC%D9%88%D8%AF-%D9%86%DB%8C%D8%A7%DB%8C%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T21:15:00+00:00"/>
    <meta property="og:title" content="عابدین خرّم در جمع دانشجویان آذربایجان شرقی؛ امروز امثال شهید حججی‌ها می‌ایستند تا تنگه‌های احد به وجود نیاید"/>
    <meta property="og:description" content="فرمانده سپاه عاشورا گفت: قریب یک دهه است که دشمن انواع ناامنی را در پیرامون ما ایجاد می‌کند؛ اما وقتی از آن نتیجه نمی‌گیرد، این ناامنی را از نوع سخت افزاری به نرم افزاری تبدیل می کند."/>
  </head>
  <body>
    <article>
      <h1>عابدین خرّم در جمع دانشجویان آذربایجان شرقی؛ امروز امثال شهید حججی‌ها می‌ایستند تا تنگه‌های احد به وجود نیاید</h1>
      <h2>فرمانده سپاه عاشورا گفت: قریب یک دهه است که دشمن انواع ناامنی را در پیرامون ما ایجاد می‌کند؛ اما وقتی از آن نتیجه نمی‌گیرد، این ناامنی را از نوع سخت افزاری به نرم افزاری تبدیل می کند.</h2>
      <address>
        <time datetime="2019-11-23T21:15:00+00:00">23 Nov 2019, 21:15</time>
      </address>
      <p>به گزارش خبرنگار دانشگاه خبرگزاری دانشجو، <b>همایش نمایش اقتدار دانشجویان بسیجی دانشگاه‌های آذربایجان شرقی </b>در تالار وحدت دانشگاه تبریز با حضور سردار عابدین خرّم فرمانده سپاه عاشورا در برگزار شد.</p>
      <p><b>سردار عابدین خرّم فرمانده سپاه عاشورا</b> در این همایش اظهار داشت: اگر بخواهیم بسیج را امروز معنا کنیم و به آن اقتدار برسیم باید جمله رهبر انقلاب را که فرمودند: بسیج فرمول دفاع همه جانبه از کشور است را مدنظر قرار دهیم.</p>
      <p>عابدین خرّم مطرح کرد: امام خمینی رحمت الله در روز‌های پایانی عمر شریف خود که پیام تشکیل بسیج دانشجویی و طلبه را دادند به عمق و نقش این بسیج آگاهی داشتند. جنگ احد در تاریخ اسلام جنگ چندان موفقی نبود، اما اطاعت پذیری عده‌ای قلیل ازجمله حضرت علی (ع) بود که توانست جان پیامبر اکرم و اسلام را حفظ کند، امروز هم اطاعت پذیری و ولایت پذیری امثال مردم ایران است که کشور و نظام اسلامی را از ورطه شکست و سقوط نجات داده و می‌دهد.<br/><br/>فرمانده سپاه عاشورا افزود: امروز خون شهدای انقلاب در امتداد همان خون‌های صدر اسلام است، امثال<b> شهید حججی‌ها</b> می‌ایستند تا تنگه‌های احد به وجود نیایند. جوانان انقلابی در صدر انقلاب و امروز نشان دادند که اخلاص چیست و چگونه عملی می‌شود. این را جوانان ابتدای انقلاب در خرمشهر و آبادان و خوزستان نشان دادند و امروز همین جوانان در عرصه‌های مختلف این ایستادگی و اخلاص را نمایان می‌کنند.<br/><br/>وی با اشاره به حرکت رو به جلو انقلاب اسلامی خاطرنشان کرد: آن روز اگر امام بسیج را لشکر مخلص خدا نامید، رهبر انقلاب نیز در این زمان میفرمایند که بسیج لشکر مخلص خداست معنای این جمله مشترک این مفهوم را می‌رساند که انقلاب با همان مسیر ابندایی در حال حرکت است و باید من و شما در همه جهات بصیرت و ... خود را ارتقا دهیم.<br/><br/>سردار عابدین خرّم با بیان اینکه در قضایای اخیر مردم به اقناع نرسیدند، تاکید کرد: در همین اغتشاشات اخیر بجای تدبیر و کاربلدی، بجای اینکه کارشناسان بیایند و مردم را اقناع کنند این اتفاقات به وجود آمد. دشمن در اتاق فکر خودش نشسته و همه جریانات را رصد می‌کند، و هرکجا که نظام کوتاهی کرده، آنجا نفوذ کرده و با پول و امکاناتی که از قبل تدارک دیده به نفع خود بهره برداری می‌کند.<br/><br/>فرمانده سپاه عاشورا یادآور شد: قریب یک دهه است که دشمن انواع ناامنی را در پیرامون ما ایجاد می‌کند، اما وقتی از آن نتیجه نمی گیرد، این ناامنی را از نوع سخت افزاری به نرم افزاری تبدیل می کند. خواسته‌های به حق مردم را با تبلیغات روانی به استرس و تنش تبدیل کرده و جنگ داخلی را به جان مردم کشور‌ها می اندازد.<br/><br/>فرمانده سپاه عاشورا  در منطقه ادامه داد: یک دهه است که دشمن این آرزو را در خود می‌پرواند که جنگ نرم افزاری را در داخل ایران به راه بیاندازد و ناامنی و جنگ داخلی را به داخل کشور بکشاند. وقتی ناامنی به وجود آید و جنگ داخلی رخ بدهد یک عده به نام قومیت و یک عده به بهانه‌های دیگر کشور را به ورطه لبه پرتگاه خواهد کشاند و در این صورت سنگ روی سنگ‌بند نخواهد شد.<br/><br/>وی با اشاره به وظیفه تحقق‌بخشی بسیج به گام دوم انقلاب، بیان داشت: <b>بسیج دانشجویی</b> امروز باید در ذات خود به صورت جنبشی حرکت کند و در مرحله دوم باید مطالبه گر باشد دانشجو باید نسبت به اتفاقات پیرامون واکنش نشان دهد. دانشجو باید قبل از جامعه، موضوع را کنکاش و تحلیل کند؛ چرا که دانشگاه پیش ران یک جامعه است و بسیج دانشجویی به عنوان یک تشکل باید نسل جوان را به این سمت سوق دهد. باید روحیه انقلابی، جمع گرایی و گفتمان عمل گرایی در مجموعه بسیج دانشجویی جاری و ساری باشد.<br/><br/>سردار خرم با اشاره به داستان هلاک شدن قوم حضرت شعیب خاطر نشان کرد: امروز در شهری مانند تبریز ۲۰۰ یا ۳۰۰ نفر آشوب میکنند، به شکستن و آتش زدن اموال عمومی و مردم اقدام میکنند، بیش از ۱۰ هزار نفر علیه آن ۲۰۰ آشوبگر به میدان می‌آیند. مردم ناراضی بودند، اما هرجایی که مربوط به اصول خود بود به میدان آمده و به افرادی که اصول و اعتقادات را تخطئه می کند می‌ایستند.<br/><br/>لازم به ذکر است، در این مراسم از کتاب صوتی شهدی مدافع حرم «حامد جوانی» رونمایی شد.</p>
    </article>
  </body>
</html>