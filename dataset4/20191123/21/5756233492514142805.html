<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623047/%D9%81%D8%B1%D8%A7%D8%B1-%D8%A8%D8%A7%D9%86%D9%88%DB%8C-%D9%BE%DB%8C%D8%B1-%D8%A7%D8%B2-%D9%85%D8%AE%D9%85%D8%B5%D9%87%D9%90-%D8%A2%D8%AA%D8%A7%D9%84%D8%A7%D9%86%D8%AA%D8%A7-%D8%A8%D8%A7-%D9%81%D8%B1%D8%B4%D8%AA%D9%87%E2%80%8C%D9%87%D8%A7%DB%8C-%D8%A2%D8%B1%DA%98%D8%A7%D9%86%D8%AA%DB%8C%D9%86%DB%8C%E2%80%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T21:37:00+00:00"/>
    <meta property="og:title" content="فرار بانوی پیر از مخمصهِ آتالانتا با فرشته‌های آرژانتینی‌"/>
    <meta property="og:description" content="یوونتوس در نخستین و حساس‌ترین دیدار هفته سیزدهم سری‌آ با درخشش مهاجمان آرژانتینی خود آتالانتا را شکست داد."/>
  </head>
  <body>
    <article>
      <h1>فرار بانوی پیر از مخمصهِ آتالانتا با فرشته‌های آرژانتینی‌</h1>
      <address>
        <time datetime="2019-11-23T21:37:00+00:00">23 Nov 2019, 21:37</time>
      </address>
      <p>
        <i>یوونتوس در نخستین و حساس‌ترین دیدار هفته سیزدهم سری‌آ با درخشش مهاجمان آرژانتینی خود آتالانتا را شکست داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شنبه شب بازیکنان تیم آتالانتا نمایش بسیار جذاب و خیره کننده‌ای را مقابل صدرنشین رقابت‌های سری‌آ داشتند اما در پایان با بد شانسی بازی برده را به مدافع عنوان قهرمانی واگذار و شرم‌سار مقابل هواداران خودی زمین را ترک کردند.</p>
      <p>بازی تماشایی ۲ تیم ساعت ۱۷:۳۰ در شهر برگامو برگزار شد اما در پایان میزبان در حالی بازی را با نتیجه ۳ بر یک از دست داد که با نتیجه یک بر صفر از حریف پیش بود.</p>
      <figure>
        <img src="https://aftabnews.ir/files/fa/news/1398/9/2/362796_122.jpg"/>
      </figure>
      <p>ابتدا «روسنس» در دقیقه ۵۸ برای آتالانتا گلزنی کرد و تیمش را پیش انداخت اما گلزنی «هیگوایین» ‌در دقایق ۷۴ و ۸۲ و «پائولو دیبالا» ‌در دقیقه ۲+۹۰ بازی را به سود بانوی پیر به پایان رساند.</p>
      <p>این در حالی است که «بارو» ‌مهاجم تیم آتالانتا یک ضربه پنالتی را نیز در نیمه نخست از دست داد.</p>
      <p>یوونتوس با کسب هر سه امتیاز این دیدار ۳۵ امتیازی شد و همچنان در صدر جدول رده‌بندی این رقابت‌ها باقی ماند.</p>
      <p>آتالانتا نیز با قبول این شکست با ۲۲ امتیاز به طور موقت در جایگاه پنجم این رقابت‌ها ماند.</p>
      <p>بازیکنان تیم آتالانتا که میزبانی این دیدار را در ورزشگاه «آتلتی آتزوری» در شهر برگامو عهده‌دار بودند در دقایق ابتدایی کنترل توپ و میدان را بازی را درا ختیار داشتند و حملات زیادی را بر روی دروازه حریف طراحی کردند اما تلاش آنان با درخشش «شزنی» سنگربان یوونتوس ثمری نداشت و موفق به گلزنی نشدند.</p>
      <p>در دقیقه ۱۶ و پس از حملات متعدد و دنباله‌دار آتالانتا توپ در محوطه جریمه یوونتوس به دست «سامی خدیرا» هافبک تدافعی این تیم برخورد کرد و داور بلافاصله نقطه پنالتی را نشان داد و «موسی بارو» پشت این ضربه ایستاد اما شوت این بازیکن به رغم فریب شزنی به تیرک افقی دروازه برخورد کرد و گل نشد.</p>
      <p>در دقیقه ۲۳ شزنی یک بار دیگر ناجی دروازه یوونتوس شد او ضربه سر «پاشانیچ» را در آستانه ورود به دروازه دفع کرد و مانع از گلزنی این بازیکن شد.</p>
      <figure>
        <img src="https://aftabnews.ir/files/fa/news/1398/9/2/362795_853.jpg"/>
      </figure>
      <p>یک دقیقه بعد «متیس دی‌لخیت» مدافع هلندی یوونتوس با پرتاب خود به جلوی شوت مهاجم تیم آتالانتا در محوطه جریمه دروازه شزنی را نجات داد.</p>
      <p>در دقیقه ۲۶ «برناردسکی» مهاجم یوونتوس مصدوم وجای خود را به «آرون رمزی» داد.</p>
      <p>شاگردان «ساری» ‌ با دفاع منطقی و حساب شده رفته رفته بازی را در اختیار خود گرفتند و حملات متعدد بازیکنان آتالانتا را خنثی کردند.</p>
      <p>در این دقایق شاگردان «گاسپرینی» تنها چشم به ضد حملات داشتند اما دی لیخت با درخشش خود حسرت گلزنی بازیکنان حریف را دوچندان و آنان را عصبی کرده بود.</p>
      <p>در ادامه بازی از سوی بازیکنان ۲ تیم به صورت فیزیکی دنبال شد و کیفیت فنی آن پایین بود.</p>
      <p>در حالیکه بازی در وقت‌های اضافه نیمه نخست در جریان بود باز هم شزنی و دی لیخت حملات پیاپی آتالانتا را دفع کرده و مانع از گلزنی آنان شدند.</p>
      <p>نیمه دوم بازهم با شروع توفانی بازیکنان آتالانتا شروع شد و آنان حملات متعددی را بر روی دروازه حریف طراحی کردند اما بازهم در امر گلزنی موفق نبودند.</p>
      <p>در دقیقه ۵۵ رمزی از سمت چپ وارد محوطه جریمه آتالانتا شد و توپ را به هیگوایین رساند اما ضربه این بازیکن جان لازم برای بازی کردن دروازه حریف را نداشت.</p>
      <p>درست یک دقیقه بعد بارو توپ را از سمت راست به روی دروازه شزنی ارسال کرد و «روبین گوسنس» که در شش قدم محوطه جریمه حاضر بود با ضربه سری دقیق دروازه شزنی را باز کرد.</p>
      <p>در دقیقه ۵۷ گاسپرینی، بارو را از زمین خارج کرد و «لویس موریل» را به جای او به زمین فرستاد.</p>
      <p>در دقیقه ۵۸ ساری یک بار دیگر ترکیب ابتدایی را تغییر داد و «بنتاکور» خسته را از زمین خارج کرد و به «داگلاس کاستا» فرصت بازی در این دیدار داد.</p>
      <p>در ادامه این بازی زیبا که زیر بارش شدید باران در جریان بود بازیکنان ۲ تیم چند بار دیگر در موقعیت گلزنی قرار گرفتند اما هیچ کدام گل نشد.</p>
      <p>در دقیقه ۷۴ «گوانزالو هیگوایین» مهاجم ملی‌پوش آرژانتینی یوونتوس بدنبال رفت و برگشت توپ درمحوطه جریمه از فرصت بدست آمده به نحو مطلوب استفاده و شوت را روانه دروازه «گولینیی» سنگربان آتالانتا کرد؛ این توپ در میانه راه به تولوی مدافع حریف برخورد و با تغییر جهت درون دروازه جای گرفت.</p>
      <p>در دقیقه ۸۲ «کوادرادو» وارد محوطه جریمه آتالانتا شد و با پاس عرضی هیگوایین را در موقعیت گلزنی قرار داد و این مهاجم فرصت‌طلب با شوتی زیبا دروازه آتالانتا را برای دومین بار باز کرد.</p>
      <p>در دقیقه ۲+۹۰ و در حالیکه بازی در وقت‌های اضافه دنبال می‌شد «دیبالا» با خارج کردن مدافع پیش رو در محوطه جریمه دروازه حریف را با شوتی زیبا گشود و اختلاف را به ۲ گل افزایش داد.</p>
      <p>«کریستیانو رونالدو» ‌ که در ۲ دیدار گذشته یوونتوس به دلیل مصدومیت از زمین بازی خارج شده بود در دیدار امشب غیبت داشت و بازیکنان آرژانتینی به خوبی جور او در زمین را کشیدند و خلاء او را در زمین به خوبی پر کردند.</p>
      <p>«پاول ندود» هافبک اسطوره‌ای یوونتوس در ورزشگاه حاضر و این دیدار از نزدیک تماشا کرد.</p>
      <p>«جیانلوکا روکی» ‌ قضاوت مهم‌ترین و حساس‌ترین دیدار هفته سیزدهم سری‌آ را بر عهده داشت او به «هیگواین»، «دیبالا» و «کوادرادو» ‌ مهاجمان تیم یوونتوس و «پالومینو»، «فلورر»، «گوسنس» و «تولوی» بازیکنان تیم آتالانتا کارت زرد نشان داد و آنان را جریمه کرد.</p>
      <p>ترکیب تیم آتالانتا:</p>
      <p>گولینی، تولوی، پالومینو، برات دیمیسیتی، ‌ مارتین د رون، رمو فلورر، هاته بوئر، ماریو پاشالیچ، روبین گوسنس، موسی بارو(لویس موریل) و آلخاندور گومز.</p>
      <p>ترکیب تیم یوونتوس:</p>
      <p>شزنی، کوادرادو، بونوچی، د لیخت، ماتتیا د سگلیو، پیانیچ، سامی خدیرا، بنتاکور، برناردسکی (آرون رمزی)، دیبالا و گونزالو هیگوایین.</p>
    </article>
  </body>
</html>