<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/planeta/3363325/preokret-u-izraelu-ganc-nudi-netajinahuu-vladu-nacionalnog-spasa-ako-premijer-prezivi-optuzbe-za-korupciju"/>
    <meta property="og:site_name" content="kurir.rs"/>
    <meta property="article:published_time" content="2019-11-23T21:50:00+00:00"/>
    <meta property="og:title" content="PREOKRET U IZRAELU: Ganc nudi Netajinahuu vladu nacionalnog spasa, ako premijer preživi optužbe za korupciju"/>
    <meta property="og:description" content="Glavni rival premijera Izraela Benjamina Netanjahua Beni Ganc predložio je večeras vladu nacionalnog jedinstva sa Netanjahuovim konzervativnim Likudom koju bi on predvodio."/>
  </head>
  <body>
    <article>
      <h6 class="kicker">neočekivano</h6>
      <h1>PREOKRET U IZRAELU: Ganc nudi Netajinahuu vladu nacionalnog spasa, ako premijer preživi optužbe za korupciju</h1>
      <address>
        <time datetime="2019-11-23T21:50:00+00:00">23 Nov 2019, 21:50</time>
      </address>
      <p>
        <b>Glavni rival premijera Izraela Benjamina Netanjahua Beni Ganc predložio je večeras vladu nacionalnog jedinstva sa Netanjahuovim konzervativnim Likudom koju bi on predvodio.</b>
      </p>
      <p>Taj lider saveza partija centra Plavo i belo rekao je da bi on bio na čelu vlade dve godine i onda bi premijer u naredne dve godine bio Netanjahu ako bude oslobođen optužbi za korupciju.</p>
      <p>Ganc je ocenio da je to “jedini način da se izbegnu nepotrebni izbori koje niko ne želi”. To je Gancova prva konkretna ponuda za prevazilaženje političkog zastoja u Izraelu otkako je vrhovni tužilac u četvrtak objavio da će Netanjahu biti optužen, konstatuje AP.</p>
      <p>Netanjahu trenutno predvodi prelaznu vladu nakon dve runde parlamentarnih izbora posle kojih nije obrazovana vladajuća koalicija. Sva ranija nastojanja da se postigne dogovor o podeli vlasti između dve najveće partije nisu urodila plodom, a Netanjahu se zarekao da će ostati na funkciji.</p>
      <p>Izraelski mediji navode da je Ganc u večerašnjem obraćanju novinarima optužio Netanjahua da narod Izraela drži kao taoce zbog svojih pravnih problema i rizikuje da izbijanje unutrašnjeg rata samo da bi ostao na vlasti.</p>
      <figure>
        <iframe data-src="https://twitter.com/STForeignDesk/status/1198339154557489152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ganc, bivši komandant izraelske vojske, je takođe kritikovao Netanjahua što je optužio tužioce da su pokušali udar protiv njega. “Ni jedan izraelski lider, desničar ili levičar, nije se nikada usudio da pomisli da država njemu pripada, da bez njega nema pravo da postoji. Država Izrael i narod Izraela nisu ; privatno vlasništvo ni jednog lidera”, rekao je Netanjahuov rival. Netanjahu je optužbe za korupciju označio kao lov na veštice i kritikovao policiju i tužioce tokom čitave istrage.</p>
      <p>U optužnici je navedeno da je on dobio na poklon šampanjac i cigare u vrednosti više hiljada dolara od prijatelja milijardera, nudio usluge novinskom izdavaču i koristio svoj uticaj da pomogne bogatom telekom magnatu u zamenu za povoljno izveštavanje na novinskom sajtu telekomunikacione kompanije. Po zakonu premijer Izraela mora da podnese ostavku samo ako bude proglašen krivim ali se očekuje da će biti pod političkim pritiskom da to učini. Ganc mu je večeras poželeo da bude oslobođen svih optužbi.</p>
      <p>Likud je u odgovoru podsetio da Ganc nije uspeo da obrazuje vladu posle izbora 17. septembra i da bi savez Plavo i belo sada mogao da predstavi novog vođu kako bi se razmatrala rotacija. Netanjahuu je pre Ganca takođe bezuspešno pokušao da formira vladajuću koaliciju.</p>
      <p>Kurir.rs/Beta AFP Foto: </p>
      <related>
        <h4>NE PROPUSTITE</h4>
        <a href="https://www.kurir.rs/planeta/3362127/tuzilac-izraela-udara-na-netanijahua-podize-optuznicu-protiv-bivseg-premijera-zbog-korupcije"/>
        <a href="https://www.kurir.rs/planeta/3361701/nista-od-nove-vlade-u-izraelu-ganc-vratio-mandat-predsedniku-rivlinu-na-pomolu-treci-izbori-za-godinu-dana"/>
      </related>
    </article>
  </body>
</html>