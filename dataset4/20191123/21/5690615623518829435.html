<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837452-ssha-mozhut-peredbachiti-sanktsiyi-proti-pivnichnogo-potoku-2-v-oboronnomu-byudzheti"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T21:49:00+00:00"/>
    <meta property="og:title" content="США можуть передбачити санкції проти Північного потоку-2 в оборонному бюджеті"/>
    <meta property="og:description" content="КИЇВ. 23 листопада. УНН. Конгрес США може передбачити санкції проти газпромівського проекту &quot;Північний потік 2&quot; у американському оборонному бюджеті на 2020 …"/>
  </head>
  <body>
    <article>
      <h1>США можуть передбачити санкції проти Північного потоку-2 в оборонному бюджеті</h1>
      <address><time datetime="2019-11-23T21:49:00+00:00">23 Nov 2019, 21:49</time> by <a rel="author">Денис Масліков</a></address>
      <p><b>КИЇВ. 23 листопада. УНН.</b> Конгрес США може передбачити санкції проти газпромівського проекту "Північний потік 2" у американському оборонному бюджеті на 2020 рік. Про це повідомляє <b>УНН</b> з посиланням на Голос Америки і Defensenews.</p>
      <p>Таку заяву зробив голова Комітету міжнародних справ Сенату США сенатор Джим Ріш.</p>
      <p>"Вікно можливостей зачиняється. Значну частину "Північного потоку" вже побудовано", - пояснив Ріш міркування, якими керувались сенатори при включення положення про санкції. Він зауважив, що санкції можуть змусити компанії відмовитись від участі в проекті, пише видання.</p>
      <p>"Це принесе їм великі видатки. Гадаю, якщо санкції пройдуть, (компанії - ред.) муситимуть закритись і, гадаю, росіяни будуть змушені шукати інші шляхи, щоб це зробити", - наголосив законодавець.</p>
      <p>Закон про національний оборонний бюджет є одним із найважливіших документів, що визначає оборонні видатки США. Включення такого положення до проекту означатиме, що існує спільна позиція з цього питання в обох палатах Конгресу США та в банківському комітеті.</p>
      <p>Текст законопроекту не розкривається, але сенатор заявив, що положення про санкції буде співзвучним з положеннями, передбаченими законопроектом поданим у липні сенатором Тедом Крузом. Законопроект Protecting Europe's Energy Security Act of 2019 (S. 1441) пропонує запровадити санкції проти суден, які беруть участь у побудові російського трубопроводу "Північний потік".</p>
      <p>США виступають проти втілення "Північного потоку 2", наголошуючи на тому, що він збільшить залежність Європи від російського газу і зашкодить Україні.</p>
      <p>Нагадаємо, у Росії назвали терміни, <a href="https://www.unn.com.ua/uk/news/1837044-u-rosiyi-nazvali-koli-zapratsyuye-pivnichniy-potik-2">коли запрацює "Північний потік-2".</a></p>
    </article>
  </body>
</html>