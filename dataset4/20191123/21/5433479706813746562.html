<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552107/"/>
    <meta property="og:site_name" content="חרדים10"/>
    <meta property="article:published_time" content="2019-11-23T21:19:00+00:00"/>
    <meta property="og:title" content="סער החתרן הבלתי נלאה? הליכוד: “אפס נאמנות ומקסימום חתרנות”"/>
    <meta property="og:description" content="בכיר הליכוד קרא בראיון לחדשות 12 לקיום פריימריז על ראשות המפלגה • &quot;נתניהו לא יצליח להרכיב ממשלה גם אם נלך לבחירות שלישיות או רביעיות או חמישיות&quot; • הליכוד: &quot;סער כהרגלו מגלה אפס נאמנות ומקסימום חתרנות&quot;"/>
  </head>
  <body>
    <article>
      <h1>סער החתרן הבלתי נלאה? הליכוד: “אפס נאמנות ומקסימום חתרנות”</h1>
      <address><time datetime="2019-11-23T21:19:00+00:00">23 Nov 2019, 21:19</time> by <a rel="author">דוד ליבוביץ</a></address>
      <p>
        <b>בכיר הליכוד קרא בראיון לחדשות 12 לקיום פריימריז על ראשות המפלגה • "נתניהו לא יצליח להרכיב ממשלה גם אם נלך לבחירות שלישיות או רביעיות או חמישיות" • הליכוד: "סער כהרגלו מגלה אפס נאמנות ומקסימום חתרנות"</b>
      </p>
      <p>גדעון סער קרא הערב (מוצאי שבת), בראיון לתכנית ‘פגוש את העיתונות’ בקשת 12, לקיים פריימריז במפלגה.</p>
      <p>“נתניהו לא יצליח להרכיב ממשלה גם אם נלך לבחירות שלישיות או רביעיות או חמישיות”, אמר.</p>
      <p>“זה היה ערב מאוד עצוב וקשה”, אמר סער בפתח דבריו, “אבל אני רוצה להדגיש שלצדו של ראש הממשלה עומדת חזקת החפות, ואני מאחל לו שהוא יוכיח אותה”.</p>
      <p>סער המשיך ומתח ביקורת על מערכות אכיפת החוק: ” אני במשך שנים מדבר על כך שנדרש תיקון גדול במערכות אכיפת החוק, ולצערי למעלה מעשור לא קרה שום דבר, אפילו הייתה נסיגה”.</p>
      <p>סער התייחס למסר שמפיץ נתניהו בימים האחרונים, לפיהם כתב האישום נגדו הוא ניסיון הפיכה כנגדו. “זה לא ניסיון הפיכה שלטונית, לא רק שזה לא נכון להגיד את זה – זה לא אחראי להגיד את זה, זו כפירה בממלכתיות”.</p>
      <p>סער המשיך: “אפשר לעשות הרבה פעולות בגדר החוק, אבל אי אפשר לדבר על החלטת יועמ”ש כהפיכה שלטונית. בזה אנחנו מייצרים תוהו ובוהו במדינה”.</p>
      <p>לדבריו, “הבעיה שלנו היא פוליטית, שתי מערכות בחירות ברציפות ראש הממשלה לא מצליח להקים ממשלה. הוא קיבל מאיתנו גיבוי מוחלט, מכל אחד מאיתנו, במהלך הבחירות ובעת מהלכים אחרים. לא שמעתי אדם אחד שחושב שאחרי סבב בחירות 3, 4 או 5 נתניהו יצליח להקים ממשלה”.</p>
      <p>סער פנה לראש הממשלה: “אפשר התמודדות חופשית של כל מי שירצה בכך, על מנת שנוכל להבטיח את שלטון הליכוד. על מנת שנוכל להפסיק את המשבר הזה, שאתה אמרת שמלגלגים עלינו בעולם.</p>
      <p>“אם חבריי בליכוד ילכו לקלפי ויגידו אנחנו רוצים שנתניהו ימשיך להוביל אותנו עם אותו תוואי, מה שנראה לי כמו ללכת עם הראש לקיר, בבקשה. זו תנועה ששייכת לחבריה”.</p>
      <p>מהליכוד נמסר בתגובה לריאיון של סער: “יו”ר הליכוד הוא ראש הממשלה נתניהו שהביא לליכוד 32 מנדטים בפתק מחל עליו נכתב ‘הליכוד בראשות נתניהו’. מצער לראות שבזמן שראש הממשלה נתניהו שומר על ביטחון ישראל בכל החזיתות ופועל לשמר את שלטון הליכוד, גדעון סער כהרגלו מגלה אפס נאמנות ומקסימום חתרנות”.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552100/"/>
        <a href="http://www.ch10.co.il/news/552081/"/>
        <a href="http://www.ch10.co.il/news/551972/"/>
        <a href="http://www.ch10.co.il/news/551868/"/>
        <a href="http://www.ch10.co.il/news/551820/"/>
        <a href="http://www.ch10.co.il/news/551757/"/>
      </related>
    </article>
  </body>
</html>