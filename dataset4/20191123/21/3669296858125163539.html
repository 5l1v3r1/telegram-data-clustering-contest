<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/akdenizde-facianin-esiginden-donuldu-143-gocmen-kurtarildi"/>
    <meta property="og:site_name" content="CNN Türk"/>
    <meta property="article:published_time" content="2019-11-23T21:05:54+00:00"/>
    <meta property="og:title" content="Akdeniz'de facianın eşiğinden dönüldü! 143 göçmen kurtarıldı"/>
    <meta property="og:description" content="İtalya'nın Lampedusa adası açıklarında alabora..."/>
  </head>
  <body>
    <article>
      <h1>Akdeniz'de facianın eşiğinden dönüldü! 143 göçmen kurtarıldı</h1>
      <h2>İtalya'nın Lampedusa adası açıklarında alabora olan teknedeki 143 göçmen, İtalyan sahil güvenliği tarafından kurtarıldı.</h2>
      <address><time datetime="2019-11-23T21:05:54+00:00">23 Nov 2019, 21:05</time> by <a rel="author">AA</a></address>
      <p><a href="https://www.cnnturk.com/haberleri/italya">İtalya</a> Sahil Güvenlik Komutanlığından yapılan yazılı açıklamada, bir vatandaşın uyarısı üzerine adanın 1 mil açığında zor durumdaki 10 metrelik bir tekne tespit edildiği ve bunun üzerine kurtarma operasyonu başlatıldığı bildirildi.</p>
      <p>Olumsuz hava ve deniz koşullarındaki kurtarma operasyonunda, 143 göçmenin de kurtarıldığı, can kaybının olmadığı belirtildi. </p>
      <p>İtalyan basınına yansıyan haberlerde ise denizden kurtarılan bazı göçmenlerin ifadelerine göre 20 kişinin kayıp olduğu ifade edildi.</p>
      <p>Bu arada, İtalya'dan güvenli liman çağrısına yanıt alamadığı için bir süredir açık denizde bekleyen Fransız sivil toplum kuruluşları (STK), Sınır Tanımayan Doktorlar Örgütü (MSF) ve SOS <a href="https://www.cnnturk.com/haberleri/akdeniz">Akdeniz</a>'e ait Ocean Viking gemisine İtalya'dan izin çıktı. Ocean Viking'in, kurtardığı 213 göçmenle Messina Limanı'na yanaşacağı bildirildi. </p>
      <p>Öte yandan, İspanyol STK Open Arms, <a href="https://www.cnnturk.com/haberleri/twitter">Twitter</a> hesabından yaptığı açıklamada, güvenli liman çağrılarına hala yanıt alamadıkları için kurtardıkları 73 göçmenle, açık denizde 4 metrelik dalgalarla mücadele etmek durumunda kaldıklarını belirtti.</p>
      <related>
        <h4>ilgili haberler</h4>
        <a href="https://www.cnnturk.com/turkiye/didim-ve-kusadasinda-93-kacak-gocmen-yakalandi"/>
        <a href="https://www.cnnturk.com/turkiye/bodrum-aciklarinda-36-duzensiz-gocmen-yakalandi"/>
        <a href="https://www.cnnturk.com/turkiye/canakkalede-146-kacak-gocmen-yakalandi"/>
      </related>
    </article>
  </body>
</html>