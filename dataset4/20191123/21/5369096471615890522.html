<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/kosmos/778100/kopa-libertadores-thriamvos-tis-flamengko-anatropi-epi-tis-river-pleit/"/>
    <meta property="og:site_name" content="to10.gr"/>
    <meta property="article:published_time" content="2019-11-23T21:56:51+00:00"/>
    <meta property="og:title" content="Κόπα Λιμπερταδόρες: Θρίαμβος της Φλαμένγκο με ανατροπή επί της Ρίβερ Πλέιτ"/>
    <meta property="og:description" content="Η Φλαμένγκο ανέτρεψε το σκορ στα τελευταία λεπτά και στέφθηκε πρωταθλήτρια Λατινικής Αμερικής, επικρατώντας 2-1 της Ρίβερ Πλέιτ στον τελικό. (VIDEOS)"/>
  </head>
  <body>
    <article>
      <h1>Κόπα Λιμπερταδόρες: Θρίαμβος της Φλαμένγκο με ανατροπή επί της Ρίβερ Πλέιτ</h1>
      <h2>Η Φλαμένγκο ανέτρεψε το σκορ στα τελευταία λεπτά και στέφθηκε πρωταθλήτρια Λατινικής Αμερικής, επικρατώντας 2-1 της Ρίβερ Πλέιτ στον τελικό. (VIDEOS)</h2>
      <address><time datetime="2019-11-23T21:56:51+00:00">23 Nov 2019, 21:56</time> by <a rel="author">Μπάμπης Τσιμπίδας</a></address>
      <p>Όλα έδειχναν ότι η Ρίβερ Πλέιτ θα διατηρούσε τον τίτλο της, αφού είχε προηγηθεί από το 15′ με τον Μπόρε και είχε καταφέρει να ξεπεράσει τους κινδύνους… Όμως, η Φλαμένγκο είχε διαφορετική γνώμη και με μία επική ανατροπή στα τελευταία λεπτά, νίκησε 2-1 στον τελικό του Κόπα Λιμπερταδόρες και στέφθηκε πρωταθλήτρια Λατινικής Αμερικής!</p>
      <p>Το παιχνίδι που διεξήχθη στη Λίμα του Περού είχε ένταση, ρυθμό, σκληρές μονομαχίες και εκατέρωθεν ευκαιρίες. Μέχρι το 88′ η Ρίβερ είχε έτοιμη θέση στην τροπαιοθήκη της, αλλά λογάριασε χωρίς τον Γκάμπριελ Μπαρμπόσα. Ο Βραζιλιάνος στράικερ ισοφάρισε στο 88′ με σουτ, μετά από παράλληλη πάσα του Βιτίνιο, ενώ στο δεύτερο λεπτό των καθυστερήσεων, κέρδισε στο τζαρτζάρισμα τους αμυντικούς και με δυνατό σουτ, πέτυχε το 2-1!</p>
      <p>
        <a href="https://www.to10.gr/basket/777844/panathinaikos-o-alkis-david-ke-schesi-ton-giannakopoulo/">
          <i>Παναθηναϊκός: O Άλκης Δαυίδ και η σχέση με τον Γιαννακόπουλο</i>
        </a>
      </p>
      <p>Το κρεσέντο του πρωταγωνιστή του τελικού ολοκληρώθηκε στο 96′, όταν δέχτηκε τη δεύτερη κίτρινη κάρτα και αποβλήθηκε… Ένα λεπτό νωρίτερα είχε πάρει την άγουσα για τα αποδυτήρια και ο Παλάσιο της Ρίβερ, για χτύπημα εκτός φάσης.</p>
      <p>Μετά τη λήξη του παιχνιδιού, οι ποδοσφαιριστές της Φλαμένγκο ξέσπασαν σε έξαλλους πανηγυρισμούς μαζί με τους οπαδούς τους, αφού η ομάδα τους κατέκτησε το Κόπα Λιμπερταδόρες για δεύτερη φορά στην ιστορία της, μετά το μακρινό 1981…</p>
      <p><b>ΦΛΑΜΕΝΓΚΟ: </b>Ντιέγκο Άλβες, Ραφίνια, Ροντρίγκο Κάιο, Πάμπλο Μάρι, Φιλίπε Λουίς, Αράο (86′ Βιτίνιο), Ριμπέιρο, Ζέρσον (66′ Ντιέγκο), Ντε Αρασκαέτα, Γκαμπριέλ, Μπρούνο Ενρίκε<br/><b>ΡΙΒΕΡ ΠΛΕΙΤ: </b>Αρμάνι, Μοντιέλ, Κουάρτα, Πινόλα, Κάσκο (77′ Ντίας), Φερνάντες (69′ Αλβάρες), Πέρες, Παλάσιος, Ντε Λα Κρους, Σουάρες, Σάντος Μπόρε (75′ Πράτο)<br/><b>Δείτε τα γκολ του τελικού…</b></p>
      <figure>
        <video src="https://www.to10.gr/wp-content/uploads/2019/11/W5oG.mp4?_=1"/>
      </figure>
      <figure>
        <iframe data-src="https://twitter.com/TheLibertadores/status/1198361807674626048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/TheLibertadores/status/1198362088596475906?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>
          <a href="https://www.to10.gr/podosfero/kosmos/778100/kopa-libertadores-thriamvos-tis-flamengko-anatropi-epi-tis-river-pleit/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>