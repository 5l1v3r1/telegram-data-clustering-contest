<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/avstrijci-zaceli-z-zmago-slovenci-tik-pod-stopnick"/>
    <meta property="og:site_name" content="Primorske novice"/>
    <meta property="article:published_time" content="2019-11-23T21:09:38+00:00"/>
    <meta property="og:title" content="Avstrijci začeli z zmago, Slovenci tik pod stopničkami"/>
    <meta property="og:description" content="Avstrijska skakalna reprezentanca je zmagovalka prve tekme nove sezone svetovnega pokala. Moštveno preizkušnjo v poljski Wisli so Avstrijci dobili s 1018,2 točke, drugi so bili Norvežani (995,7), tretji pa domačini Poljaki (990,9). Slovenija je tekmo končala na četrtem mestu (979,3), potem ko je bila po prvi seriji tretja."/>
  </head>
  <body>
    <article>
      <h1>Avstrijci začeli z zmago, Slovenci tik pod stopničkami</h1>
      <address><time datetime="2019-11-23T21:09:38+00:00">23 Nov 2019, 21:09</time> by <a rel="author">STA</a></address>
      <p>
        <b>Avstrijska skakalna reprezentanca je zmagovalka prve tekme nove sezone svetovnega pokala. Moštveno preizkušnjo v poljski Wisli so Avstrijci dobili s 1018,2 točke, drugi so bili Norvežani (995,7), tretji pa domačini Poljaki (990,9). Slovenija je tekmo končala na četrtem mestu (979,3), potem ko je bila po prvi seriji tretja.</b>
      </p>
      <figure>
        <img src="https://static.primorske.si/foto/highres/gnweb/720961_skok.jpg"/>
        <figcaption>Peter Prevc Foto: Sta</figcaption>
      </figure>
      <p><b>WIASLA</b> &gt; Za Slovenijo so na ekipni tekmi nastopili <b>Anže Lanišek</b> (127,5 in 123,0 m), <b>Anže Semenič</b> (119,5/124,0 m), <b>Timi Zajc</b> (131,5/120,5 m) in <b>Peter Prevc</b> (115,5/128,0 m).</p>
      <p>Po prvi seriji so vodili Poljaki pred Avstrijci in Slovenci, Nemčija na četrtem mestu pa je zaostajala le štiri desetinke točke. Med Slovenci je bil v tem delu najdaljši Zajc, po njegovem skoku v tretji skupini so se Slovenci le na pet točk približali Poljakom, ki so v začetku tekme prevladovali. A slovensko izhodišče je nato poslabšal Prevc, po njegovem 115,5 metra dolgem skoku je ekipa izgubila eno mesto in se v finale podala s tretjim izhodiščem, toda že z 28 točkami zaostanka za Poljsko.</p>
      <p>V nadaljevanju so se morali Poljaki hitro sprijazniti s tem, da ne bodo zmagali, saj so jih takoj prehiteli Avstrijci, Slovenci pa so svoje stopničke izgubili po tretji skupini. Zajc takrat ni bil tako razpoložen kot v prvem skoku, pristal je pri 120,5 metra. Slovenija je tako zdrsnila na četrto mesto z osmimi točkami zaostanka za tretjo Poljsko, tega pa nato ni mogel popraviti niti Prevc s precej boljšim drugim skokom (128 m).</p>
      <p>Poljaki so ubranili prednost pred Slovenci, niso pa bili dovolj dobri, da bi obenem premagali še Norvežane, za drugo mesto jim je zmanjkalo pet točk. Na prvem so bili na koncu z dokaj zanesljivo prednostjo Avstrijci.</p>
      <p>“Danes sem kar zadovoljen. Prvi skok je bil kar dober, drugi ni bil tako napačen, a razmere so se spreminjale, moral si imeti tudi srečo, nam je je malo zmanjkalo,” je nastop ocenil Zajc.</p>
      <p>Mešane občutke je imel Prevc, ki je bil nezadovoljen zaradi slabega prvega skoka. “Na koncu sem kar malo razočaran. Moj prvi skok je bil slab in nas je stal uvrstitve na zmagovalni oder. Drugi skok je majhna tolažilna nagrada, a rajši vidiš, da se ti to zgodi na posamični kot na ekipni tekmi, ker na posamični potegneš navzdol samo sebe, na ekipni pa še tri druge.”</p>
      <p>Prvo zmago v sezoni so si priskakali <b>Philipp Aschenwald</b> (121/133 m), <b>Daniel Huber</b> (125/134), <b>Jan Hörl</b> (130/114) in <b>Stefan Kraft</b> (127,5/125). Drugi so bili <b>Daniel Andre Tande</b> (123/128,5), <b>Thomas Aasen Markeng</b> (120/118,5), <b>Marius Lindvik</b> (121/128) in <b>Robert Johansson</b> (129/130,5), tretji pa <b>Piotr Žyla</b> (131/117),<b> Jakub Wolny</b> (123,5/119), <b>Kamil Stoch</b> (125,5/118) in <b>Dawid Kubacki</b> (126,5/120,5).</p>
      <p>“Osvojili smo sicer zelo dobro, a nehvaležno četrto mesto. Ostaja močan, grenak priokus. Fantje niso izvajali telemarkov, kar nas je veliko stalo. Po naših izračunih vsaj drugega mesta, kar bi bilo odlično. Lanišek je dvakrat opravil izjemno delo, dva zelo dobra skoka z doskokom v telemark. Peter je imel malo ponesrečen prvi skok, drugi je bil zelo dober. Timi je bil v prvo zelo dober, v drugo malce slabše. Semenič je obakrat skočil solidno,” je prvi nastop ocenil glavni trener <b>Gorazd Bertoncelj</b>.</p>
      <p>V nedeljo bo v Wisli še prva posamična tekma nove sezone, v prvi seriji ob 11.30 bodo nastopili tudiPeter Prevc,<b> Timi Zajc, Rok Justin, </b>Anže Lanišek,<b> Domen Prevc</b> in <b>Tilen Bartol.</b></p>
    </article>
  </body>
</html>