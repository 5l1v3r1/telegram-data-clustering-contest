<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23509859-locuitorii-din-sectoarele-1-5-nu-vor-avea-caldura-apa-calda-aceasta-noapte-avarie-elcen-cet-grozavesi.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T21:46:00+00:00"/>
    <meta property="og:title" content="Locuitorii din sectoarele 1 și 5 fără căldură și apă caldă. Avarie la CET Grozăvești"/>
    <meta property="og:description" content="RADET nu va putea furniza apă caldă de consum și căldură la parametrii contractuali pentru consumatorii din sectoarele 1 și 5 ca urmare a unei avarii la ELCEN - CET Grozăvești, entitate în"/>
  </head>
  <body>
    <article>
      <h1>Locuitorii din sectoarele 1 și 5 fără căldură și apă caldă. Avarie la CET Grozăvești</h1>
      <address><time datetime="2019-11-23T21:46:00+00:00">23 Nov 2019, 21:46</time> by <a rel="author">Clarice Dinu</a></address>
      <p><b>​RADET nu va putea furniza apă caldă de consum și căldură la parametrii contractuali pentru consumatorii din sectoarele 1 și 5 ca urmare a unei avarii la ELCEN - CET Grozăvești, entitate în subordinea Ministerului Economiei. </b><br/><br/>„În momentul de față facem toate manevrele necesare în sistem pentru că aria de alimentarea a CET – Grozăvești să fie preluată de celelalte CET-uri de pe rază Municipiului București, în limita posibilităților tehnice proiectate, astfel încât disconfortul resimțit de clienții RADET să fie cât mai redus. Odată cu furnizarea sub parametri din acest CET suntem obligați să asigurăm agentul termic din doar trei CET-uri pentru tot Bucureștiul. Termenul estimat de remediere a avariei dat de ELCEN București este de 24– 48 ore”, anunță RADET, într-un comunicat de presă. <br/><br/>Sistemul de termoficare a fost proiectat inițial cu șase CET-uri mari, însă CET Titan și CET Pipera au fost închise, acum mulți ani de zile, de aici pornind și dificultățile în furnizarea agentului termic în sectoarele 2 și 3 ale Capitalei. <br/><br/>„Din cauza acestei avarii suntem nevoiți să furnizăm agent termic primit de la trei CET-uri mari, și nu din cele șase inițiale, în condițiile în care numărul consumatorilor a rămas relativ același. Precizăm că RADET București administrează doar rețeaua de termoficare, practic transportul furnizarea și distribuția agentului termic, CET-urile mari, producătoare de agent termic, fiind în administrarea ELCEN București, în subordinea ministerului de resort”, se mai arată în comunicat.</p>
    </article>
  </body>
</html>