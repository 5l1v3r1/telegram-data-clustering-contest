<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/hyller-fansen/71854085"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T21:01:41+00:00"/>
    <meta property="og:title" content="Hyller fansen"/>
    <meta property="og:description" content="Over 5000 tilskuere møtte opp på cupfinalen. Det gleder LSK-helter."/>
  </head>
  <body>
    <article>
      <h1>Hyller fansen</h1>
      <h2>Over 5000 tilskuere møtte opp på cupfinalen. Det gleder LSK-helter.</h2>
      <address><time datetime="2019-11-23T21:01:41+00:00">23 Nov 2019, 21:01</time> by <a rel="author">Mathias Hagen</a></address>
      <ul>
        <li>
          <b>LSK Kvinner - Vålerenga Fotball 5-1</b>
        </li>
      </ul>
      <p>TELENOR ARENA (Dagbladet): LSK sjokkerte sin rival Vålerenga da de vant cupfinalen 5-1. Med en ledelse på 4-0 til pause var det egentlig aldri noen tvil om hvem som skulle til slutt løfte trofeet.</p>
      <p>Ei som skal ha en del av æren for målfesten er Emilie Nautnes. Hun satte to scoringer for gultrøyene, og vinner dermed ligagull og cupgull i sin første sesong som LSK-spiller.</p>
      <h3>- Helt fantastisk</h3>
      <p>Det var en strålende fornøyd finalehelt etter kampen.</p>
      <p>- Det føles helt fantastisk. Det var veldig artig å ro seieren i land, sier hun til Dagbladet.</p>
      <p>Seieren smakte nok ekstra godt når det var erkerival Vålerenga som sto på motsatt banehalvdel.</p>
      <p>Og Nautnes hyller fansen som møtte opp på Telenor Arena for å støtte laget.</p>
      <p>
        <b>- Jeg synes det var deilig å ha dem i ryggen i dag. Det var herlig å høre at de ropte hele kampen, i tillegg til at Vålerenga-fansen var helt stille i forhold, sier 20-åringen.</b>
      </p>
      <p>Hun sier videre at hun har et håp om at interessen for fotball på kvinnesiden tar seg opp etter en slik kamp.</p>
      <p>- Ja, jeg håper det. Det var skikkelig bra støtte fra tribunen, sier Nautnes.</p>
      <p>Hege Riise, som har ledet LSK siden 2017, var meget stolt over fansen som møtte opp lørdag ettermiddag.</p>
      <p>- Det er gøy, da. Det var morsomt å se at mye av stadion var gult og svart, og jeg hørte mye til kanarifansen underveis i kampen. Det gir en ekstra motivasjon, forteller hun til Dagbladet.</p>
      <p>Tilskuertallet var på over 5000 på årets cupfinale, noe som å sies å være et fint tall.</p>
      <h3>Plantet LSK-flagg</h3>
      <p>Hun tror på ei lysere framtid for kvinnefotballen.</p>
      <p>- Ja, det gjør jeg. Det med Vålerenga og LSK sitt «rivaleri» er skikkelig gøy. Det er viktig for å løfte produktet - også på TV, sier Riise.</p>
      <p>Etter at kampen var ferdig og lagene hadde fått sine pokaler, ble et LSK-flagg plantet på midtsirkelen på kunstgresset. Både Naustnes og Riise smiler av episoden.</p>
      <p>
        <b>- Det var skikkelig kult. Rett og slett veldig bra, sier Naustnes.</b>
      </p>
      <p>- Telenor Arena var en nøytral grunn helt til vi plantet flagget, smiler Riise.</p>
      <p>Vålerenga har på sin side hatt en god sesong. De endte med å ta sølv i Toppserien, og nå ble det altså sølv i cupen også.</p>
      <p>Likevel fikk de juling av sine rivaler. LSK ledet 4-0 til pause, noe som overrasket Riise.</p>
      <p>- Vi hadde aldri drømt om det. Jeg tenkte det skulle være en tett kamp hele veien. Jeg trodde de skulle stå høyere, men det gjorde de ikke. Vi leverte fantastisk angrepsfotball, der vi står bra etter og har mange folk i boks, sier den tidligere landslagsspilleren.</p>
    </article>
  </body>
</html>