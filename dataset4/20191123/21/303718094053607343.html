<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/verzwakt-donar-wint-toch-van-leiden/"/>
    <meta property="og:site_name" content="OOG"/>
    <meta property="article:published_time" content="2019-11-23T21:42:00+00:00"/>
    <meta property="og:title" content="Verzwakt Donar wint toch van Leiden"/>
    <meta property="og:description" content="Donar heeft zaterdagavond in Leiden gewonnen van ZZ Leiden. Het werd 72-80.Donar speelde zonder Jason Dourisseau en Matt Williams. Jason raakte afgelopen woensdag geblesseerd in de wedstrijd in de"/>
  </head>
  <body>
    <article>
      <h1>Verzwakt Donar wint toch van Leiden</h1>
      <address><time datetime="2019-11-23T21:42:00+00:00">23 Nov 2019, 21:42</time> by <a rel="author">redactie</a></address>
      <p>
        <b>Donar heeft zaterdagavond in Leiden gewonnen van ZZ Leiden. Het werd 72-80.</b>
      </p>
      <p>Donar speelde zonder Jason Dourisseau en Matt Williams. Jason raakte afgelopen woensdag geblesseerd in de wedstrijd in de FIBA Europe Cup en is daarvan nog niet hersteld, en Matt Williams kampt met een schouderblessure. Desondanks gingen de Groningers voortvarend van start. Met onder andere drie dunks liep Donar uit naar 13-27. De ploeg scoorde vooral van dichtbij, terwijl Leiden inzette op de driepunter. Die tactiek lukte aan het eind van het eerste kwart steeds beter, zodat het verschil aan het eind van het eerste kwart nog 10 punten was: 19-29.</p>
      <p>Aan het begin van het tweede kwart kwam de thuisploeg al snel tot op 2 punten. De rest van het kwart ging gelijk op, en bij rust was de stand 43-43. In het derde kwart waren het vooral Shane Hammink en Carrington Love die voor de productie zorgden, met samen 5 driepunters en 17 punten. Het kwart eindigde bij 60-64. Het laatste kwart was lange tijd spannend, maar Donar won uiteindelijk toch nog gemakkelijk.</p>
      <p>Topscorers bij Donar waren Carrington Love met 19 punten, Shane Hammink en Donte Thomas (+13 rebounds) met beiden 15 punten, en Thomas Koenis met 13 punten.</p>
      <p>Donar is gestegen naar de tweede plaats in de Dutch Basketball League en heeft 14 punten uit 9 wedstrijden.</p>
    </article>
  </body>
</html>