<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012832/%DA%86%D8%B1%D8%A7-%D8%AD%D8%A7%D9%84-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AE%D9%88%D8%A8-%D9%86%DB%8C%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T21:28:30+00:00"/>
    <meta property="og:title" content="چرا حال پرسپولیس خوب نیست؟"/>
    <meta property="og:description" content="سرخ پوشان پایتخت که سال‌ها به واسطه موفقیت‌هایشان دور از انتقادات بودند، این روزها با انتقادات گسترده هواداران و پیشکسوتان خود مواجه هستند."/>
  </head>
  <body>
    <article>
      <h1>چرا حال پرسپولیس خوب نیست؟</h1>
      <address>
        <time datetime="2019-11-23T21:28:30+00:00">23 Nov 2019, 21:28</time>
      </address>
      <p>
        <i>سرخ پوشان پایتخت که سال‌ها به واسطه موفقیت‌هایشان دور از انتقادات بودند، این روزها با انتقادات گسترده هواداران و پیشکسوتان خود مواجه هستند.</i>
      </p>
      <p><b>به گزارش مشرق، </b>روزی که <b>برانکو ایوانکوویچ </b>از پرسپولیس جدا شد، خیلی از هواداران این تیم بابت آینده نگران بودند و اعتراض‌های زیادی به عملکرد مدیران وقت این باشگاه مطرح کردند. آن‌ها معتقد بودند که مدیران آن روزهای پرسپولیس نگران وضعیت تیم نیستند. حالا اما با گذشت ١١ هفته از لیگ برتر ، مشخص شده چرا در ابتدای فصل هوادارن پرسپولیس از جدایی برانکو ناراحت بودند. به طور مشخص پرسپولیس طراوت سه فصل اخیر را ندارد.</p>
      <p><b>پرسپولیس </b>تحت هدایت برانکو سه فصل پیاپی قهرمان لیگ برتر شد و یک قهرمانی در جام حذفی و نایب قهرمانی آسیا و لیگ برتر را نیز به نام خود ثبت کرد اما همین تیم، حالا با کادر فنی جدیدش روزهای خوبی را در لیگ برتر تجربه نمی‌کند و در چهار دیدار از یازده بازی خود شکست خورده است. این درحالی است که پرسپولیس در فصل گذشته تنها یک بار طعم شکست را چشید. روند نتایج پرسپولیس و شیوه بازی این تیم کار را به جایی رسانده که حالا پیشکسوتان این تیم هم لب به انتقاد گشوده‌اند و سعی دارند با نقطه نظرات خود ضعف تیم را بیش از پیش بررسی کنند. اما به راستی چرا حال پرسپولیس خوب نیست؟ ایراد کار کجاست که تیم قهرمان سه فصل اخیر، حالا در ورزشگاه خانگی خود زورش به رقبا نمی‌رسد؟</p>
      <p>
        <b>کالدرون توانایی فنی بازیکنانش را می‌شناسد؟</b>
      </p>
      <p>روزهایی که مرد کروات سرمربی پرسپولیس بود، این تیم عملکرد فوق العاده‌ای در خط حمله داشت. پرسپولیس برانکو طی سه فصل عنوان بهترین خط حمله لیگ را به خود اختصاص داد و در آخرین فصل نیز فقط سه تیم بیشتر از شاگردان برانکو در لیگ گلزنی کردند. اما حالا پرسپولیس کالدرون روزهای خوبی را در خط حمله پشت سر نمی‌گذارد و با ١١ گل از یازده بازی که انجام داده عملکرد ضعیفی را از این حیث به نام خود ثبت کرده‌اند. البته در این میان کالدرون بارها درباره نبود مهاجم خارجی تاپ، صحبت کرده و ضعف گلزنی پرسپولیس را همین مسأله اعلام کرده است اما بررسی ترکیب پرسپولیس و تغییر پست بازیکنان طی ١١ هفته اخیر نشان می‌دهد، مربی آرژانتینی هنوز به توانایی فنی و خصوصیات برخی بازیکنانش پی نبرده و در نتیجه، نتوانسته ترکیب مشخصی برای تیمش پیدا کند.</p>
      <p>
        <b>سید جلال حسینی تیم را عقب نگه می‌دارد؟</b>
      </p>
      <p>پرسپولیس برای دفاع میانی تیمش، سه بازیکن در اختیار دارد که هریک از آنها توانایی فنی خاص به خود را دارند. کالدرون هفته‌های ابتدایی را با زوج شجاع خلیل‌زاده و محمد حسین کنعانی زادگان تمیش را به میدان فرستاد و حتی گاهی که خلیل‌زاده نمی‌توانست تیمش را همراهی کند باز هم به سید جلال حسینی بازی نمی‌داد و در کنار کنعانی‌زادگان، محمد انصاری را قرار می‌داد. مربی آرژانتینی معتقد بود سید جلال حسینی به خاطر شیوه بازی‌اش، تیم را عقب نگه می‌دارد و اجازه نمی‌دهد مدافعان کناری در کار هجوم شرکت کنند. با این حال پس از چند بازی‌ باز هم شاهد تغییر نفرات در دفاع میانی پرسپولیس بودیم چراکه با گذشت ٩ هفته، سید جلال حسینی به خط دفاع پرسپولیس پرسپولیس اضافه شد. نکته مهمتر در خط دفاع پرسپولیس، تغییرات زیاد در دفاع راست و چپ این تیم بود. با وجود اینکه مهدی شیری به عنوان مدافع راست به پرسپولیس آمده، اما با نظر کالدرون میبینیم گاهی از سیامک نعمتی که صرفا یک هافبک نفوذی است، در پست دفاع راست استفاده می‌شود. همین وضعیت هم تقریبا در سمت چپ پرسپولیس حکم فرماست و هر از گاهی بازیکنان مختلفی از جمله محمد انصاری و یا محمد نادری در این پست بازی می‌کنند.</p>
      <p>
        <b>انتقاد پیشکسوتان از ترکیب تیم!</b>
      </p>
      <p>بیشتر پیشکسوتان پرسپولیس بر این باورند که سرمربی آرژانتینی، بازیکنان را در پست‌های تخصصی خود به کار نمی‌گیرد و همین امر هم روند نا هماهنگی را در شیوه بازی پرسپولیس ایجاد کرده است. البته جدایی از تغییرات زیاد، نبود یک هافبک بازی‌ساز بیش از همیشه در شیوه بازی پرسپولیس به چشم می‌آید. اینکه علی علیپور روزهای خوبی را در خط حمله پرسپولیس پشت سر نمی‌گذارد، امری است که باید بیشتر دلایل آن بررسی شود اما در این میان نبود یک هافبک بازیساز بیشتر مورد توجه پیشکسوتان پرسپولیس قرار گرفته است.</p>
      <p>
        <b>تغییرات زیاد در خط هافبک</b>
      </p>
      <p>خط هافبک پرسپولیس هم با تغییرات زیادی همراه بوده است. فصل گذشته کمال کامیابی‌نیا بازیکن ثابت خط هافبک پرسپولیس بود اما از ابتدای فصل جدید که این بازیکن به دلیل مصدومیت از ترکیب تیم کنار رفت، کالدرون بازیکنان مختلفی را برای خط هافبک تیمش مورد آزمایش قرار داد. در این میان احمد نوراللهی ، مهدی ترابی و وحید امیری جز نفراتی بودند که در همه بازی‌ها حضوری ثابت داشتند اما در کنار آن‌ها شاهد بودیم گاهی امید عالیشاه و بشار رسن به میدان رفتند و گاهی هم سیامک نعمتی و فرشاد احمدزاده بازی می‌کردند.</p>
      <p>
        <b>نقش کریم باقری چیست؟</b>
      </p>
      <p>درباره ترکیب پرسپولیس شاید بتوان مطالب زیادی نوشت ‌اما به طور مشخص کالدرون هنوز ترکیب تیمش را پیدا نکرده است. همین امر را می‌توان به عنوان تفاوت تیم برانکو و کالدرون شناخت. مربی کروات در طول هر فصل ترکیب ثابت تیمش را می‌شناخت و به ندرت تیمش را دچار تغییرات می‌کرد و با همین رمز هم سه جام لیگ برتر به هواداران پرسپولیس هدیه کرد اما در مقابل کالدرون به ندرت تیمش در دو بازی با یک ترکیب به میدان می‌رود. شاید بتوان در  این میان نقش مهمی برای کریم باقری متصور شد. او که سه فصل در کنار کادر فنی کروات در پرسپولیس حضور داشت، حالا می‌تواند نقش کلیدی در شناخت کادر فنی جدید با خصوصیات فنی بازیکنان ایفا کند تا پرسپولیس با تغییرات کمتری روانه بازی‌ها شود. کالدرون برای حل مشکلات فنی تیمش نفراتی را در اختیار دارد که اگر با کمک کریم باقری به توانایی فنی آن‌ها بیش از همیشه توجه شود، قطعا روزهای خوب این تیم دوباره از راه خواهد رسید.</p>
      <p>منبع: ایسنا</p>
    </article>
  </body>
</html>