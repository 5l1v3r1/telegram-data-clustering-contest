<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/un-start-up-din-finlanda-vrea-sa-produca-hidrocarburi-folosind-energii-regenerabile-18592691"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-23T21:01:00+00:00"/>
    <meta property="og:title" content="Un start-up din Finlanda vrea să producă hidrocarburi folosind energii regenerabile"/>
    <meta property="og:description" content="O companie finlandeză lucrează la un proces de creştere a calităţii aerului în interiorul clădirilor şi de generare a unui produs secundar sub formă de hidrocarburi, potrivit CNBC."/>
  </head>
  <body>
    <article>
      <h1>Un start-up din Finlanda vrea să producă hidrocarburi folosind energii regenerabile</h1>
      <address><time datetime="2019-11-23T21:01:00+00:00">23 Nov 2019, 21:01</time> by <a rel="author" href="https://www.zf.ro/autor/eduard-ivanovici" target="_blank">Eduard Ivanovici</a></address>
      <p>O companie finlandeză lucrează la un proces de creştere a calităţii aerului în interiorul clădirilor şi de generare a unui produs secundar sub formă de hidrocarburi, potrivit CNBC.</p>
      <p>Poluarea aerului este o problemă majoră în multe oraşe şi metropole de pe glob. De la autobuze cu emisii reduse şi ziduri verzi (pereţi vii), la folosirea algelor pentru a reduce emisiile de CO2, o serie de tehnologii şi idei sunt dezvoltate pentru a îmbunătăţi calitatea aerului în mediul urban.</p>
      <p>Sistemul companiei finlandeze Soletair Power conţine mai mulţi paşi, însă ideea de bază este alimentarea prin intermediul energiei regenerabile. Un electrolizor produce hidrogen din apă, în timp ce un „modul de captare directă a aerului” colectează dioxidul de carbon din atmosferă sau din sistemul de ventilaţie al unei clădiri. Hidrogenul şi dioxidul de carbon reacţionează unul asupra celuilalt, producând hidrocarburi, printre care şi combustibili.</p>
      <p>Soletair Power îşi va integra sistemul în clădiri. Petri Laakso, director executiv al firmei, a declarat că aerul dintr-un oraş poate fi filtrat printr-o unitate de ventilaţie şi o unitate de captare a carbonului, rezultând într-o cantinate mult mai mică de dioxid de carbon în interiorul clădirilor. Unităţile de electroliză şi sinteză ar fi folosite, aşadar, pentru a produce hidrocarburi.</p>
      <p>În cazul în care clădirile ar fi conectate la o reţea de gaz, „am putea produce metan sintetic, ce poate fi pompat în reţeaua de gaz. Reţeaua ar putea fi folosită pentru a stoca energie sau ca staţie de alimentare pentru automobile”, a declarat Laakso.</p>
      <p>În aprilie 2019, directorul executiv declara că firma a fost finanţată de Wärtsilä Corporation – companie finlandeză valorificată la 6,1 miliarde de dolari – pentru a-şi dezvolta şi comercializa conceptul de îmbunătăţire a aerului din interiorul clădirilor prin captarea şi conversia dioxidului de carbon în „combustibil sintetic regenerabil”.</p>
      <p> Wärtsilä declara atunci că vede potenţial în conceptul inventat de Soletair Power şi că va continua să „asigure suport la nivel global în dezvoltarea şi comercializarea tehnologiei de acest fel”.</p>
    </article>
  </body>
</html>