<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/les-bases-del-psoe-avalen-per-una-amplia-majoria-lacord-de-govern-amb-podem/noticia/2965599/"/>
    <meta property="og:site_name" content="CCMA"/>
    <meta property="article:published_time" content="2019-11-23T21:16:00+00:00"/>
    <meta property="og:title" content="Les bases del PSOE donen un ampli suport a l'acord de govern amb Podem"/>
    <meta property="og:description" content="Un 92% dels militants que han participat en la consulta l'avalen amb una participació que ha estat del 63%"/>
  </head>
  <body>
    <article>
      <h1>Les bases del PSOE donen un ampli suport a l'acord de govern amb Podem</h1>
      <h2>Un 92% dels militants que han participat en la consulta l'avalen amb una participació que ha estat del 63%</h2>
      <address><time datetime="2019-11-23T21:16:00+00:00">23 Nov 2019, 21:16</time> by <a rel="author">Redacció 324</a></address>
      <figure>
        <img src="https://statics.ccma.cat/multimedia/jpg/5/2/1574543895825.jpg"/>
        <figcaption>La vicesecretaria general del PSOE, Adriana Lastra, vota amb l'exalcalde d'Oviedo (EFE/ J. L. Cereijido)</figcaption>
      </figure>
      <p>Les bases del PSOE han donat el sí a l'<a href="http://www.ccma.cat/324/pedro-sanchez-i-pablo-iglesias-es-reuneixen-per-enllestir-un-preacord-dinvestidura/noticia/2962765/">acord d'un govern de coalició </a>pactat entre Pedro Sánchez i Pablo Iglesias el 12 de novembre. <b>El 92% dels afiliats</b> que han votat ho han fet a favor en la consulta que han fet els socialistes.</p>
      <p>Els militants, més de 178.000 a tot l'estat, han pogut votar fins a les nou del vespre. <b>Les dades de participació han estat altes: un 63%</b>. En total han votat prop de 104.000 afiliats i més 95.000 han votat a favor.</p>
      <p>En les grans ciutats hi ha hagut una participació del 72% i en les més petites, del 52%. La mitjana és superior a l'última consulta socialista per un pacte de govern. Va ser el 2017 per l'acord amb Ciutadans. Llavors van votar el 51,7% i el 71% ho van fer a favor.</p>
      <p>
        <b>93% a Catalunya</b>
      </p>
      <p>A Catalunya, <b>la militància del PSC</b> també ha ratificat l'acord entre el PSOE i Podem. El Sí ha obtingut el 93,6% dels vots. A la consulta entre els socialistes catalans hi han votat més de 6.400 militants dels 14.200 que hi podien participar, un 44% del cens. S'han registrat un 1,09% de vots en blanc i un 0,05% de vots nuls.</p>
      <p> </p>
      <figure>
        <img src="https://www.ccma.cat/multimedia/jpg/2/1/1574543897412.jpg"/>
      </figure>
      <p> </p>
      <p>
        <b>Unides Podem, dimarts</b>
      </p>
      <p>També Unides Podem ha començat avui la consulta als seus militants, com ja estan fent el<b>s socis de Catalunya en Comú</b> des de dijous. Igual que els socialistes, es dona per fet el suport dels afiliats a un govern de coalició.</p>
      <p>En la consulta, Podem<b> pregunta específicament pels 10 punts </b>dels que consta l'acord de govern firmat per Sánchez i Iglesias.</p>
      <p>La direcció espera que hi participin uns 200.000 inscrits que poden votar fins dimecres al matí, tot i que els resultats es podrien saber ja dimarts.</p>
      <p> </p>
      <p>
        <b>Esquerra, dilluns</b>
      </p>
      <p>Dilluns, Esquerra també consultarà els seus militants sobre si el partit hauria de facilitar la investidura de Pedro Sánchez. Fins que no se sàpiga el resultat, els republicans no es reuniran amb els socialistes, a qui ja han deixat clar que per abstenir-se en una possible investidura <a href="https://www.ccma.cat/324/erc-condiciona-la-investidura-de-sanchez-a-una-taula-de-negociacio-entre-governs/noticia/2965479/">només acceptaran una taula de diàleg de govern a govern</a>.</p>
      <p>A més de govern a govern, Esquerra també reclama <b>que el diàleg es faci sense condicions</b>, que es fixi un calendari per evitar que les negociacions s'allarguin indefinidament i que es facin amb garanties, és a dir, que hi hagi mecanismes per controlar el compliment dels acords.</p>
      <p>Des del PSOE diuen que, per ara, no hi ha convocada cap reunió amb Esquerra. Tot i això, Ciutadans ja ha criticat les negociacions. Qualifiquen de surrealista i indignant que un dels negociadors de cara a desbloquejar la investidura <a href="https://www.ccma.cat/324/rufian-lastra-vilalta-illa-i-un-ministre-socialista-la-mesa-negociadora-erc-psoe/noticia/2965404/">pugui ser el republicà Josep Maria Jové</a>, president del Consell Nacional del partit i investigat per l'organització de l'1 d'octubre.</p>
    </article>
  </body>
</html>