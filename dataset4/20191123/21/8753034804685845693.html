<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/Vbr1W3/warholm-hadde-en-forrykende-sesong-det-holdt-ikke-til-prestisjetung-pris"/>
    <meta property="og:site_name" content="Aftenbladet"/>
    <meta property="article:published_time" content="2019-11-23T21:17:23+00:00"/>
    <meta property="og:title" content="Warholm og Ingebrigtsen nominert til gjeve priser. Begge gikk tomhendte hjem."/>
    <meta property="og:description" content="Både Karsten Warholm (23) og Jakob Ingebrigtsen (19) var nominert til priser under IAAFs galla lørdag, men begge måtte se seg slått."/>
  </head>
  <body>
    <article>
      <h1>Warholm og Ingebrigtsen nominert til gjeve priser. Begge gikk tomhendte hjem.</h1>
      <h2>Både Karsten Warholm (23) og Jakob Ingebrigtsen (19) var nominert til priser under IAAFs galla lørdag, men begge måtte se seg slått.</h2>
      <address><time datetime="2019-11-23T21:17:23+00:00">23 Nov 2019, 21:17</time> by <a rel="author">Marius Dahl</a></address>
      <p>Karsten Warholm kronet i oktober en fenomenal sesong med å bli verdensmester i Doha. Ingen klarte å slå Warholm i det som ble en festsesong for ham.</p>
      <p>Nordmannen var nominert til prisen som årets mannlige utøver i verden, men måtte se seg slått av maratonløperen Eliud Kipchoge fra Kenya, som lørdag kveld mottok prisen under Det internasjonale friidrettsforbundets (IAAF) galla i Monaco.</p>
      <p>Kenyaneren ble i oktober førstemann til å løpe et maraton under to timer.</p>
      <ul>
        <li>
          <b>Leste du denne? <a href="https://www.aftenbladet.no/article/sa-9verkd.html">OL-gull teller mer enn verdensrekord for Warholm</a></b>
        </li>
      </ul>
      <p>De andre nominerte til den prestisjetunge prisen var stavhopper Sam Kendricks, 10.000-metervinneren Joshua Cheptegei, og 200-meterløper Noah Lyles.</p>
      <p>Jakob Ingebrigtsen kunne også blitt årets gjennombrudd, eller «Rising star», men den prisen tok sølvvinneren fra 5000-meteren, 19 år gamle Selemon Barega fra Etiopia.</p>
      <p>IAAF-avstemmingen ble gjort via en kombinasjon av eksperter og friidrettsfans verden rundt.</p>
    </article>
  </body>
</html>