<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Liberec-Zastupci-zakovskych-parlamentu-besedovali-v-knihovne-s-Janem-Solcem-604453"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T21:38:00+00:00"/>
    <meta property="og:title" content="Liberec: Zástupci žákovských parlamentů besedovali v knihovně s Janem Šolcem"/>
    <meta property="og:description" content="Krátce po 17. listopadu a oslavách 30. výročí svobody se v Krajské vědecké knihovně sešli zástupci žákovských parlamentů libereckých základních škol a besedovali na téma Svoboda a demokracie."/>
  </head>
  <body>
    <article>
      <h1>Liberec: Zástupci žákovských parlamentů besedovali v knihovně s Janem Šolcem</h1>
      <address>
        <time datetime="2019-11-23T21:38:00+00:00">23 Nov 2019, 21:38</time>
      </address>
      <p>
        <b>Krátce po 17. listopadu a oslavách 30. výročí svobody se v Krajské vědecké knihovně sešli zástupci žákovských parlamentů libereckých základních škol a besedovali na téma Svoboda a demokracie.</b>
      </p>
      <p>Ústředním aktérem besedy, kterou moderoval Antonín Ferdan, nebyl nikdo jiný než někdejší poradce Václava Havla, zakladatel Etického fóra ČR a čestný občan Liberce Jan Šolc. Akce se uskutečnila v rámci projektu Princezna Julie, který zaštiťuje náměstek primátora Ivan Langr.</p>
      <p>Po úvodním představení Jana Šolce došlo na živou diskuzi. Žáci se se zájmem ptali jak na osobnost Jana Šolce a jeho životní zážitky a zkušenosti, tak na jeho názory. Hlavními tématy byly milníky v dějinách Československa i samotného Liberce, konkrétně 17. listopad 1939 a především 21. srpen 1968 a 17. listopad 1989. Žáci se například dověděli, že zatímco sametovou revoluci Jan Šolc v Liberci neprožil, tak okupaci sovětských vojsk ano. A přímo na náměstí, kudy projížděli tanky okupačních vojsk.</p>
      <p>„Živě si pamatuji chvíli, kdy někdo z davu sebral ze země kus dřeva a hodil ho po kulometčíkovi. Nikdy nezapomenu to bělmo v kulometčíkových očích, když se lekl. Následně sklopil kulomet a začal pálit mezi nás. Poprvé v životě jsem viděl, jak to vypadá, když devět set lidí leží na dlažbě. Na náměstí, které jsme všichni znali. Až později jsme se dozvěděli, že kulometčík tehdy střílel slepými,“ vylíčil Jan Šolc, který se tehdy na náměstí seznámil s Václavem Havlem nebo hercem Janem Třískou.</p>
      <p>Další z otázek se týkala toho, jaký Václav Havel byl. „Především byl obrovský demokrat. Já jsem si ho tak strašně vážil, že když mi od něj přišla nabídka, abych mu dělal jednoho z poradců, tak jsem si říkal, jestli se nespletl. Když měl nějaký problém, tak svolal nás čtyři poradce, aby zjistil náš názor, přičemž si ani nedělal poznámky a jen přikyvoval. My jsme pak seděli doma u televizorů a čekali, jestli naše názory v jeho projevu zazní nebo ne,“ vzpomínal Jan Šolc.</p>
      <p>Na otázku, co bylo na komunismu dobře, pak odvětil: „Nic nebylo dobře, protože byla nesvoboda, diktatura. Nemohli jsme vycestovat, objednat si noviny z ciziny, četli jsme jen komunistické ‚nalejvárny‘. Možná je můj názor nespravedlivý, ale já se snažím být spravedlivý a celý ten systém byl zgruntu špatně, když sedmnáct chlapů v Kremlu rozhodovalo, jaké to bude v Československu,“ poznamenal Jan Šolc.</p>
      <p>K současné politice pak žákům řekl: „Prý jsme sedmý stát v Evropě, kde jsou lidé nejvíc spokojení. To je úžasné. Ale není to všechno. Mám velké výhrady k premiérovi a mám velké výhrady k prezidentovi, přestože Miloš Zeman je můj přítel. Zůstávám občanem, který uznává rozhodnutí většiny ve volbách, ale je mý právem říct, koho uznávám a koho ne. A to samé se očekává i od vás,“ uzavřel čestný občan Liberce.</p>
      <p>Besedu v Krajské vědecké knihovně si nenechal ujít ani náměstek primátora pro kulturu, školství, sociální věci a cestovní ruch Ivan Langr. „Hlavním smyslem setkání žáků s Janem Šolcem bylo identifikovat děti naživo s mimořádně pozitivním vzorem a čestným člověkem, který má co sdělit a čím inspirovat. Na pozadí konkrétního tématu – listopadu 1989 a proměny současné společnosti – se tak reflektovaly skutečné hodnoty, jako je úcta a přátelství, respekt, tolerance k názoru druhého apod., které v dnešní společnosti asi nejen já postrádám. A to je vlastně samotný ideový základ projektu prevence šikany na základních školách Princezna Julie,“ komentoval náměstek Ivan Langr.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Liberec-Predstavitele-mesta-v-ramci-30-vyroci-sametove-revoluce-odhalili-novy-pamatnik-603809"/>
        <a href="https://www.parlamentnilisty.cz/politika/obce-volicum/Pro-liberecky-advent-chystaji-umelci-unikatni-Rybovku-603595"/>
        <a href="https://www.parlamentnilisty.cz/politika/obce-volicum/Liberec-Medaili-mesta-prevzali-uznavany-veterinar-a-exprimator-603236"/>
        <a href="https://www.parlamentnilisty.cz/politika/obce-volicum/Liberec-Pohlednice-i-odevy-zrestauruje-Severoceske-muzeum-i-diky-evropskym-penezum-603155"/>
      </related>
    </article>
  </body>
</html>