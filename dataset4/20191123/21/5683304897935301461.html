<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/23/fadnavis-takes-oath-as-cm.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T21:40:00+00:00"/>
    <meta property="og:title" content="എൻസിപി യോഗത്തിനെത്താതെ അജിത് പവാർ; നിയമസഭാകക്ഷി നേതൃസ്ഥാനം പോയി"/>
    <meta property="og:description" content="മുംബൈ∙ എന്‍സിപിയുടെ നിയമസഭാ കക്ഷി നേതാവ് സ്ഥാനത്തുനിന്നും അജിത് പവാറിനെ നീക്കി. മുംബൈയിലെ വൈ.ബി. ചവാൻ സെന്ററിൽ ചേർ‌ന്ന എൻസിപി നിയമസഭാകക്ഷി.Bjp. Mahasrashtra. Maharashtra Government. Manorama News. Manorama Online. malayalam News. Rss.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>എൻസിപി യോഗത്തിനെത്താതെ അജിത് പവാർ; നിയമസഭാകക്ഷി നേതൃസ്ഥാനം പോയി</h1>
      <address><time datetime="2019-11-23T21:40:00+00:00">23 Nov 2019, 21:40</time> by <a rel="author">മനോരമ ലേഖകർ</a></address>
      <p>മുംബൈ∙ എന്‍സിപിയുടെ നിയമസഭാ കക്ഷി നേതാവ് സ്ഥാനത്തുനിന്നും അജിത് പവാറിനെ നീക്കി. മുംബൈയിലെ വൈ.ബി. ചവാൻ സെന്ററിൽ ചേർ‌ന്ന എൻസിപി നിയമസഭാകക്ഷി യോഗത്തിലാണു തീരുമാനം. ജയന്ത് പാട്ടീലിനാണു ചുമതല. പാർട്ടിയുടെ 50 എംഎൽഎമാരാണു യോഗത്തിൽ‌ പങ്കെടുത്തത്. അജിത് പവാറുൾപ്പെടെ 4 എൻസിപി എംഎൽഎമാർ യോഗത്തിൽ പങ്കെടുത്തില്ല. നിയമസഭാംഗങ്ങളെയെല്ലാം മുംബൈയിലെ ഹോട്ടലിൽ‌ തന്നെ താമസിപ്പിക്കാനാണു തീരുമാനം. അതേസമയം 35 എംഎല്‍എമാർ തനിക്കൊപ്പമുണ്ടെന്ന് അജിത് പവാർ അവകാശപ്പെട്ടു. ബിജെപിയെ പിന്തുണയ്ക്കുന്ന ഒൻപ‌ത് എൻസിപി എംഎൽഎമാരെ ഡൽഹിയിലേക്കു മാറ്റുമെന്നാണു വിവരം. വിശ്വാസ വോട്ടെടുപ്പു പരിഗണിച്ച് കോൺഗ്രസ് നിയമസഭാംഗങ്ങളെയും റിസോർട്ടുകളിലേക്കു മാറ്റും. മധ്യപ്രദേശിലേക്കാണ് കോൺഗ്രസ് എംഎല്‍എമാരെ കൊണ്ടുപോകുക. അതേസമയം ബിജെപിയു‌‌ടെ നടപടിക്കെതിരെ രൂക്ഷ വിമർശനവുമായി കോണ്‍ഗ്രസ് രംഗത്തെത്തി. മഹാരാഷ്ട്രയിലെ കറുത്ത ദിനമാണ് ഇതെന്നും നടപടിയെ രാഷ്ട്രീയമായും നിയമപരമായും നേരിടുമെന്നും കോൺഗ്രസ് നേതാവ് അഹമ്മദ് പട്ടേൽ പ്രതികരിച്ചു. അതിരാവിലെ എല്ലാം പെട്ടെന്നു ചെയ്തുകൂട്ടുകയായിരുന്നു. എവിടെയോ എന്തൊക്കെയോ ശരിയല്ല. ഇതിനേക്കാൾ ലജ്ജാകരമായി മറ്റൊന്നുമില്ല. വിശ്വാസവോട്ടെടുപ്പിൽ ബിജെപിയെ പരാജയപ്പെടുത്തുമെന്ന ഉത്തമവിശ്വാസമുണ്ടെന്നും അഹമ്മദ് പട്ടേല്‍ വ്യക്തമാക്കി.</p>
      <p>എൻസിപിക്കും ശിവസേനയ്ക്കും മഹാരാഷ്ട്രയിൽ സർക്കാരുണ്ടാക്കാൻ അംഗബലമുണ്ടെന്ന് എൻസിപി അധ്യക്ഷൻ ശരദ് പവാർ പ്രതികരിച്ചു. 170 എംഎൽഎമാർ ഒപ്പമുണ്ടെന്നും ശിവസേന അധ്യക്ഷൻ ഉദ്ധവ് താക്കറെയുടെ ഒപ്പം ചേർന്നു നടത്തിയ സംയുക്ത വാർത്താസമ്മേളനത്തിൽ പവാർ വ്യക്തമാക്കി. ഇന്നത്തെ സംഭവങ്ങൾ അദ്ഭുതപ്പെടുത്തി. ഈ സർക്കാരിനെ ഞങ്ങൾ പിന്തുണയ്ക്കുന്നില്ല. അജിത് പവാറിനെതിരെ നടപടിയുണ്ടാകും. അജിത്തിനൊപ്പം 10–11 എംഎൽഎമാർ ഉണ്ടെന്നാണു മനസ്സിലാകുന്നത്. ഇവർ ആരൊക്കെയാണെന്ന് അന്വേഷിച്ചു കൊണ്ടിരിക്കുകയാണ്. കൂറുമാറ്റ നിരോധന നിയമം ഉണ്ടെന്ന കാര്യം ഇവർ മറക്കരുത്. ശരിയായ എൻസിപി പ്രവർത്തകൻ ബിജെപിയുമായി കൈകോർക്കില്ല– പവാർ വ്യക്തമാക്കി. ഇന്നു രാവിലെയാണ് ബിജെപിയുടെ ദേവേന്ദ്ര ഫഡ്‌നാവിസ് മുഖ്യമന്ത്രിയായി സത്യപ്രതിജ്ഞ ചെയ്തത്. എൻസിപിയുടെ അജിത് പവാർ ഉപമുഖ്യമന്ത്രിയായും ചുമതലയേറ്റു. ബിജെപി ഇതര സര്‍ക്കാര്‍ രൂപീകരിക്കാന്‍ ശിവസേനയും കോണ്‍ഗ്രസും എന്‍സിപിയും തമ്മില്‍ ധാരണയിലെത്തിയതിനു തൊട്ടുപിന്നാലെയാണ് അപ്രതീക്ഷിതമായി ദേവേന്ദ്ര ഫഡ്‌നാവിസ് മുഖ്യമന്ത്രിയായി സത്യപ്രതിജ്ഞ ചെയ്തത്.</p>
    </article>
  </body>
</html>