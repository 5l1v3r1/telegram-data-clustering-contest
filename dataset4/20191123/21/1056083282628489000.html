<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301075/%D9%86%D9%88%D8%A8%D8%AE%D8%AA-%D9%87%D8%B1-%D9%85%D8%A7%D9%87-%D8%B3%D9%87-%D9%86%D9%88%D8%A8%D8%AA-%D8%A8%D9%87-%D9%85%D8%B1%D8%AF%D9%85-%D9%BE%D8%B1%D8%AF%D8%A7%D8%AE%D8%AA%DB%8C-%D8%AE%D9%88%D8%A7%D9%87%DB%8C%D9%85-%D8%AF%D8%A7%D8%B4%D8%AA-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T21:05:14+00:00"/>
    <meta property="og:title" content="نوبخت: هر ماه سه نوبت به مردم پرداختی خواهیم داشت/ جاماندگان بسته معیشتی ثبت‌نام کنند"/>
    <meta property="og:description" content="رییس سازمان برنامه و بودجه اعلام کرد که 24 آذر درباره سهمیه بندی بنزین و بازگشت درآمد حاصل از آن به مردم، گزارش خواهد داد."/>
  </head>
  <body>
    <article>
      <h1>نوبخت: هر ماه سه نوبت به مردم پرداختی خواهیم داشت/ جاماندگان بسته معیشتی ثبت‌نام کنند</h1>
      <address><time datetime="2019-11-23T21:05:14+00:00">23 Nov 2019, 21:05</time> by <a rel="author">مجید انتظاری</a></address>
      <p>رییس سازمان برنامه و بودجه اعلام کرد که 24 آذر درباره سهمیه بندی بنزین و بازگشت درآمد حاصل از آن به مردم، گزارش خواهد داد.</p>
      <p>به گزارش ایسنا، محمدباقر نوبخت، رییس سازمان برنامه و بودجه که در برنامه نگاه یک سخن می‌گفت، در این باره گفت: ۲۴ آذر بنده به طور دقیق و شفاف به مردم اعلام خواهم کرد که از سهمیه بندی بنزین و افزایش قیمت آن دولت چقدر درآمد کسب کرده و چه میزان آن به مردم بازگشت داده شده و چقدر در میزان مصرف بنزین صرفه‌جویی یا از قاچاق بنزین کاسته شده است.</p>
      <p>نوبخت ادامه داد: حتی درآمد حاصل از صادرات بنزینی که در مصرف مردم صرفه‌جویی یا از قاچاق کاسته می‌شود نیز به مردم بازگشت داده می‌شود و هیچ درآمدی از افزایش قیمت یا صادرات بنزین به جیب دولت نمی‌رود.</p>
      <p>وی گفت: کسانی که بسته معیشتی را دریافت نکرده‌اند و جزو 60 میلیون نفر نبوده‌اند، می‌توانند درخواست خود را اعلام کنند و درخواست آنها از سوی وزارت رفاه پیگیری می‌شود.</p>
      <p>رییس سازمان برنامه و بودجه گفت: در نظر داریم هر ماه در سه نوبت ده‌روزه به مردم پرداختی داشته باشیم، یکی از این مراحل کمک معیشتی، مرحله دوم پرداخت یارانه‌ها و مرحله سوم پرداخت حقوق است که آنها را در بازه زمانی دقیق مشخص و در آینده نزدیک طی یک اطلاعیه اعلام می‌کنیم.</p>
      <p>وی افزود: پرداختی به خانواده های تحت پوشش کمیته امداد و بهزیستی از 3 به 6 برابر افزایش یافته است.</p>
      <p>نوبخت با اشاره به اجرای طرح اصلاح قیمت بنزین در سال جاری گفت: مصرف بنزین در کشور تصاعدی رو به افزایش بود و با تداوم افزایش مصرف، کشور نیاز به واردات پیدا می‌کرد. به دلیل شرایط تحریمی، سال 97 زمان مناسبی برای اصلاح قیمت بنزین نبود.</p>
      <p>انتهای پیام</p>
    </article>
  </body>
</html>