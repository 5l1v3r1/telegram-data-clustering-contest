<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/papiez-odwiedzi-nagasaki-i-hiroszime/"/>
    <meta property="og:site_name" content="Polsat News"/>
    <meta property="article:published_time" content="2019-11-23T21:09:00+00:00"/>
    <meta property="og:title" content="Papież odwiedzi Nagasaki i Hiroszimę"/>
    <meta property="og:description" content="Niedziela jest najważniejszym dniem wizyty papieża Franciszka w Japonii. Odwiedzi Nagasaki i Hiroszimę, na które USA w 1945 r. zrzuciły bomby atomowe."/>
  </head>
  <body>
    <article>
      <h1>Papież odwiedzi Nagasaki i Hiroszimę</h1>
      <address>
        <time datetime="2019-11-23T21:09:00+00:00">23 Nov 2019, 21:09</time>
      </address>
      <p>
        <b>Niedziela jest najważniejszym dniem wizyty papieża Franciszka w Japonii. Odwiedzi Nagasaki i Hiroszimę, na które USA w 1945 r. zrzuciły bomby atomowe.</b>
      </p>
      <related>
        <a href="https://www.polsatnews.pl/wiadomosc/2019-11-09/iran-ostrzega-ze-moze-produkowac-dowolny-uran-takze-ten-do-glowic/"/>
      </related>
      <p>Papież Franciszek  przybył do Japonii w sobotę 23 listopada. Jego wizyta potrwa do 26 listopada, a najważniejszym punktem będą odwiedziny miast Nagasaki i Hiroszima.    </p>
      <p>W Nagasaki papież odda hołd japońskim męczennikom, ofiarom prześladowań chrześcijan przed wiekami.</p>
      <p>Będzie to dla niego - zauważają obserwatorzy - dzień wielkich przeżyć i osobistych emocji; także powrót do czasów młodości, gdy jego marzeniem było to, by pojechać na misję do Japonii. Jej historią jest zafascynowany od zawsze. Wiele razy w ciągu swego pontyfikatu mówił o nadzwyczajnym świadectwie wiary w Japonii, która przetrwała przekazywana w rodzinach przez ponad dwa wieku prześladowań i nieobecności Kościoła w czasach, gdy chrześcijaństwo było zakazane.</p>
      <p>
        <a href="https://www.polsatnews.pl/wiadomosc/2019-09-13/franciszek-bedzie-drugim-papiezem-skladajacym-wizyte-w-japonii-wizyta-jest-planowana-na-listopad/">
          <b>ZOBACZ: Franciszek będzie drugim papieżem składającym wizytę w Japonii. Odwiedzi Azję w listopadzie</b>
        </a>
      </p>
      <p>
        <b>Orędzie na temat broni nuklearnej</b>
      </p>
      <p>Również z Nagasaki, centralnego punktu niedzielnej pielgrzymki, papież wystosuje do świata orędzie na temat broni nuklearnej.</p>
      <p>Miasto to jest też szczególnie ważne dla historii polskiego Kościoła. To tam na misję przybył w latach 30. ubiegłego wieku ojciec Maksymilian Kolbe. Założył tam na zboczu góry klasztor franciszkanów, nazwany japońskim Niepokalanowem. Jego budynek ocalał w chwili wybuchu bomby atomowej dzięki swej lokalizacji, na którą nalegał przyszły święty.</p>
      <p>Miejsce to odwiedził w 1981 roku św. Jan Paweł II.</p>
      <p>W Hiroszimie, która w niedzielę będzie drugim etapem podróży Franciszka, odda on hołd ofiarom bomby atomowej i spotka się z grupą ocalałych.</p>
      <p>Franciszek jest drugim papieżem składającym wizytę w Japonii. Katolicy w tym liczącym 127 milionów mieszkańców kraju stanowią 2 proc. ludności. Tajlandię w 1984 roku odwiedził polski papież. Wśród 69-milionowej ludności, gdzie dominują buddyści, katolików jest 300 tysięcy.</p>
      <p>Jest to 32. podróż 82-letniego Franciszka od początku jego pontyfikatu. Tajlandia i Japonia są 50. i 51. odwiedzonymi przez niego krajami.</p>
      <p>
        <a href="https://www.polsatnews.pl/wideo/szczeniak-z-ogonem-na-czole-setki-chetnych-do-adopcji_6759737/">WIDEO - Szczeniak z "ogonem"... na czole. Setki chętnych do adopcji</a>
      </p>
      <figure>
        <img src="https://r.dcs.redcdn.pl/http/o2/redefine/cp/g9/g9zukwmdzyjor8o6h857rp935bj4mxsz.jpg"/>
      </figure>
    </article>
  </body>
</html>