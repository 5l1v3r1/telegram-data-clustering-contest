<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474387-jaki-trzaskowski-nie-dotrzymal-obietnic"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T21:58:07+00:00"/>
    <meta property="og:title" content="Patryk Jaki: Na 59 obietnic, które da się zweryfikować, Trzaskowski nie dotrzymał aż 55. Warszawa wplątana jest w wojnę ideologiczną"/>
    <meta property="og:description" content="&quot;Jest próba przemianowania miasta, które przecież słynęło z Powstania Warszawskiego i jest próba przemianowania flagi biało-czerwonej na flagę tęczową&quot;."/>
  </head>
  <body>
    <article>
      <h1>Patryk Jaki: Na 59 obietnic, które da się zweryfikować, Trzaskowski nie dotrzymał aż 55. Warszawa wplątana jest w wojnę ideologiczną</h1>
      <address><time datetime="2019-11-23T21:58:07+00:00">23 Nov 2019, 21:58</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>
        <b>Okazało się, że na 59 obietnic, które da się zweryfikować, Rafał Trzaskowski nie dotrzymał aż 55. My dokładnie spisaliśmy wszystkie cytaty z kampanii wyborczej</b>
      </blockquote>
      <p>— powiedział Patryk Jaki w rozmowie z Radiem Maryja.</p>
      <p>Europoseł PiS i jego współpracownicy powołali stronę internetową trzaskowskiwatch.com, na której można sprawdzić wyborcze obietnice obecnego prezydenta Warszawy.</p>
      <blockquote>Warszawa dalej jest przeżarta korupcją, co ostatnio mogliśmy zobaczyć przy aresztowaniu jednego z burmistrzów rekomendowanych przez Platformę Obywatelską. Dodatkowo jest tak, że obiecywano, że Warszawa będzie zarządzana w sposób profesjonalny, a okazuje się, że zamiast ambitnych projektów, mamy wydawanie pieniędzy na jakieś wojny ideologiczne – tramwaje różnorodności, realizację karty LGBT</blockquote>
      <p>— mówił Jaki.</p>
      <blockquote>Obiecywano uporządkowanie problemu śmieci w Warszawie, a zamiast tego nie dość, że mamy kompletny bałagan, to dodatkowo okazuje się, że ceny za wywóz śmieci wzrosną nawet o 200 proc. w Warszawie, mimo że miało być zupełnie inaczej. Dodatkowo obiecano, że zacznie się walka ze smogiem i będą wymienione wszystkie kopciuchy w Warszawie, tymczasem wymieniono niewiele kopciuchów i nie poradzono sobie z najprostszą sprawą, jaką są kopciuchy miejskie, które powinny być podstawowym zadaniem miasta stołecznego Warszawy. Najśmieszniejszą puentą tego wątku związanego ze środowiskiem jest to, że Trzaskowski i Platforma obiecywali, że do 2022 roku zasadzą milion drzew. Okazało się, że nikt tych drzew nie widział ani o nich nie słyszał</blockquote>
      <p>— dodał.</p>
      <p>
        <b>Polityk PiS zwrócił też uwagę na ideologiczne zaangażowanie władz stolicy.</b>
      </p>
      <blockquote>Warszawa jest zarządzana w jeszcze gorszy sposób niż była. Jest wplątana w jakąś wojnę ideologiczną. Jest próba przemianowania miasta, które przecież słynęło z Powstania Warszawskiego i jest próba przemianowania flagi biało-czerwonej na flagę tęczową</blockquote>
      <p>— powiedział Patryk Jaki.</p>
      <p>mly/radiomaryja.pl</p>
    </article>
  </body>
</html>