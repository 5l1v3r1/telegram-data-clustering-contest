<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/sassari-provincia/2019/11/23/rifiuti-nell-agro-multa-da-6-500-euro-per-una-ditta-a-porto-torre-136-956293.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-23T21:29:32+00:00"/>
    <meta property="og:title" content="Rifiuti nell'agro, multa da 6.500 euro per una ditta a Porto Torres"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Ponti Pizzinnu</h6>
      <h1>Rifiuti nell'agro, multa da 6.500 euro per una ditta a Porto Torres</h1>
      <h2>La compagnia barracellare è riuscita a risalire ai responsabili dei rifiuti abbandonati</h2>
      <address><time datetime="2019-11-23T21:29:32+00:00">23 Nov 2019, 21:29</time> by <a rel="author" href="https://www.unionesarda.it/autore/mariangela_pala/10493" target="_blank">Mariangela Pala</a></address>
      <p>Sanzione salata per un’azienda di Porto Torres, ritenuta responsabile dell’abbandono di rifiuti di ogni genere in zone non consentite, con conferimenti che non rispettano la normativa.</p>
      <p>Grazie alla segnalazione della compagnia barracellare al comando di Valentina Magnani, la squadra che opera giornalmente nelle zone dell’agro a stretto contatto con la Polizia Locale, è riuscita a individuare la ditta e a imporgli una sanzione da 6.500 euro, risalendo ai responsabili dei rifiuti abbandonati a Ponti Pizzinnu, una zona spesso presa di mira dagli incivili.</p>
      <p>Impegnati nella campagna antincendi dal 1 giugno al 31 ottobre, gli uomini della compagnia barracellare prestano servizio dalle 8 del mattino alle 14 del pomeriggio, e poi con un secondo turno fino alle 20, nelle campagne e aree verdi, compresi i parchi, con attività di prevenzione dell’abigeato e contro i nemici dell’indifferenziata.</p>
      <p>“Una serie di controlli anche notturni dalle 21 all’una di notte, - spiega la comandante dei barracelli, Valentina Magnani - per tenere sotto controllo il Rio Mannu e le sue possibili esondazioni. Questo è un periodo a rischio e ci teniamo sempre in allerta pronti a intervenire”.</p>
      <p>Nell’ultimo periodo sono state elevate quattro sanzioni da oltre 600 euro l'una sul conferimento errato dei rifiuti, in particolare nell'agro e nella zona critica di Funtana Cherchi, un’attività che ha consentito di risalire ai responsabili delle infrazioni.</p>
    </article>
  </body>
</html>