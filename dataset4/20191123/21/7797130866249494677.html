<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546488/Kompanija-Kapa-star-Spremni-smo-da-budemo-manjinski-akcionar-Krasa.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T21:30:00+00:00"/>
    <meta property="og:title" content="Kompanija Kapa star: Spremni smo da budemo manjinski akcionar Kraša"/>
    <meta property="og:description" content="Kompanija Kapa star (Kappa star) u valsništvu srpskog biznismena Nebojše Šaranovića, saopštila je da je spremna da..."/>
  </head>
  <body>
    <article>
      <h1>Kompanija Kapa star: Spremni smo da budemo manjinski akcionar Kraša</h1>
      <address>
        <time datetime="2019-11-23T21:30:00+00:00">23 Nov 2019, 21:30</time>
      </address>
      <p>Kompanija Kapa star (Kappa star) u valsništvu srpskog biznismena Nebojše Šaranovića, saopštila je da je spremna da bude manjinski akcionar hrvatskog Kraša, "čije će delovanje biti usmereno na dobrobit kompanije i radnika".</p>
      <p>Kapa star u Krašu ima vlasnički udeo od 25,7 odsto koji je plaćen više od 45 miliona evra.</p>
      <p>Skupština Kraš Esopa je sve svoje akcije "Kraša" prodala Mesnoj industriji braće Pivac, preneli su hrvatski mediji, čime je sprečeno da kompaniju preuzme Šaranović.</p>
      <p>Mesna industrija braće Pivac će sada imati 49,18 odsto vlasništva u Krašu.</p>
      <p>"Od početka su nas upozoravali na sinhronizovano delovanje Mesne industrije Pivac i Kraš Esopa, tako da ovaj razvoj događaja u potpunosti potvrđuje takve spekulacije. To sinhronizovano delovanje je i formalno potvrđeno potpisom ugovora", navodi se u saopštenju kompanije Kapa star.</p>
      <h3>Pivac: Radnici Kraša nisu pogriješili kad su izabrali našu ponudu</h3>
      <p>Predsednik uprave Mesne industrije Braća Pivac, Ivica Pivac, izjavio je kako radnici Kraša nisu pogrešili kada su izabrali ponudu te kompanije i prodali joj svoje deonice.</p>
      <p>"Zahvalio bih radnicima koji su u Pivcima prepoznali strateškog partnera i mislim da nisu pogrešili", rekao je Ivica Pivac i dodao kako će poštovati sva prava iz ugovora i uraditi sve da Kraš postane još bolji.</p>
      <p>"To možemo da garantujemo iz onoga što smo do sada radili - svaka kompanija koju smo preuzeli postala je bolja nego pre našeg preuzimanja", rekao je.</p>
      <p>Ponovio je kako misli da je to najbolja odluka koju je ESOP mogao doneti.</p>
      <p>"Mi smo u Krašu već deset godina i sve ovo što se sada dogodilo je finalizacija nečega što dugo pregovaramo. Događanja poslednja dva meseca samo su ubrzala razmišljanja zaposlenih Kraša da se odluče za Pivac“, rekao je.</p>
    </article>
  </body>
</html>