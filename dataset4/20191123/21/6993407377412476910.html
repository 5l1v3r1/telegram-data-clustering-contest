<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-holodomor-vshanuvannia/30288482.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T21:22:28+00:00"/>
    <meta property="og:title" content="На Заході разом із Україною вшанували роковини Голодомору"/>
    <meta property="og:description" content="У 2006 році парламент України визнала Голодомор 1932–1933 років геноцидом українського народ"/>
  </head>
  <body>
    <article>
      <h1>На Заході разом із Україною вшанували роковини Голодомору</h1>
      <address>
        <time datetime="2019-11-23T21:22:28+00:00">23 Nov 2019, 21:22</time>
      </address>
      <p>У низці країн Заходу разом із Україною вшанували День пам’яті жертв Голодомору в Україні – з заявами виступили чільні посадовці й дипломати цих країн.</p>
      <p>«Ми разом із народом України з сумом згадуємо всіх, хто втратив життя під час трагічного періоду Голодомору 1932–33 років», – заявив, зокрема, тимчасовий повірений у справах США в Україні Вільям Тейлор. «Це була трагедія, це був злочин. Ухвалювалися закони, які посилювали голод. Один з них – «закон про п’ять колосків». Ці колоски пшениці нагадують нам про загиблих. Ми ніколи не забудемо Голодомор, його жертв і злочин проти людяності. Ми з Україною», – сказав він.</p>
      <figure>
        <iframe data-src="https://twitter.com/1/status/1198137857442893824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>А у Вашингтоні з заявою про вшанування пам’яті мільйонів українців, які загинули 86 років тому під час Голодомору, виступив Державний департамент США. «Ми разом з усім світом пам’ятаємо про невинні жертви часів Голодомору і запевняємо у своїй підтримці демократичної, заможної та суверенної України», – заявила речниця Держдепартаменту Морґан Ортаґус.</p>
      <figure>
        <iframe data-src="https://twitter.com/1/status/1198230670058950656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>У Канаді з заявою з нагоди Дня пам’яті жертв Голодомору виступив прем’єр-міністр Джастін Трюдо. Він, зокрема, заявив: «Із 1932 по 1933 рік тоталітарний радянський режим влаштував кампанію голоду по всій Україні. Мільйони загинули, ще незліченна кількість людей була арештована, депортована або страчена в перебігу геноциду, що мав на меті зламати їхню волю. Перед обличчям цих жахів народ України пережив усі ці жахи і вистояв, захистив свою мову, культуру і свою національну тотожність… Занадто багато років винуватці Голодомору заперечували його існування і приховували весь обсяг невимовних страждань від міжнародної спільноти. Кожному з нас належить робити все, щоб їхні історії ніколи не були стерті. Тільки пам’ятаючи про жінок, чоловіків та дітей, які загинули, ми можемо запобігти майбутнім злодійствам і захищати права людини скрізь, де вони опиняються під загрозою».</p>
      <p>«Сьогодні і щодня Канада непохитна в нашій підтримці народу і уряду України, її суверенітету і територіальної цілісності, а також їхній роботі для побудови світлого і квітучого майбутнього», – додав Трюдо.</p>
      <figure>
        <iframe data-src="https://twitter.com/1/status/1198241551740231680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Посольство Франції в Україні, зі свого боку, заявило: «Франція разом з українським народом вшановує пам’ять жертв Голодомору. Ніколи не забудемо цю величезну трагедію, яка глибоко травмувала Україну та всю Європу».</p>
      <figure>
        <iframe data-src="https://twitter.com/1/status/1198250535150870529?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Зі схожою заявою виступило посольство Австралії в Україні. «Сьогодні ми згадуємо пам’ять мільйонів невинних українців, які загинули під час свідомо влаштованого голоду 1932–33 років. Запалюємо свічку і пам’ятаємо про Голодомор», – заявили в посольстві.</p>
      <figure>
        <iframe data-src="https://twitter.com/1/status/1198144524679335936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Міністр закордонних справ Литви Лінас Лінкявічус зі своєю заявою виступив іще напередодні, 22 листопада, коли він зустрічався у Вільнюсі з віцепрем’єр-міністром України Дмитром Кулебою. «Ми вшановуємо пам’ять жертв Голодомору, геноциду українського народу, який здійснив жорстокий сталінський режим 86 років тому. Ніколи не можна забувати злочини проти людяності, скоєні тоталітарними режимами», – заявив він.</p>
      <figure>
        <iframe data-src="https://twitter.com/1/status/1197729979045470209?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>У четверту суботу листопада – цього року 23 листопада – в Україні і світі <a href="https://www.radiosvoboda.org/a/news-ukraina-den-pamyati-zhertv-holodomoru/30287891.html">вшановують пам’ять загиблих під час Голодомору</a> 1932–1933 років. Цього дня, зокрема, о 16-й годині також влаштовують акцію «Запали свічку пам’яті» – щоб долучитися, досить запалити свічку на своєму вікні.</p>
      <p>У листопаді 2006 року Верховна Рада України визнала Голодомор 1932–1933 років <a href="https://www.radiosvoboda.org/a/holodomor-henotsyd-korotke-poyasnennia/29613422.html">геноцидом</a> українського народу.</p>
      <p>У перебігу судового процесу в Україні в 2009–2010 роках над організаторами Голодомору було, зокрема, встановлено, що кількість людських втрат від Голодомору 1932–1933 років становить 3 мільйони 941 тисячу осіб. Крім того, за даними Служби безпеки України, втрати українців у частині ненароджених через Голодомор становлять 6 мільйонів 122 тисячі осіб.</p>
    </article>
  </body>
</html>