<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kipchoge-je-opet-atletem-roku-mezi-zenami-vyhrala-muhammadova/1824529?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T21:46:00+00:00"/>
    <meta property="og:title" content="Kipchoge je opět atletem roku, mezi ženami vyhrála Muhammadová"/>
    <meta property="og:description" content="Monte Carlo - Keňský maratonec Eliud Kipchoge je podruhé za sebou nejlepším světovým atletem roku. Mezi ženami zvítězila mistryně světa a světová rekordmanka v běhu na 400 metrů překážek Dalilah Muhammadová z USA. Výsledky tradiční ankety dnes vedení světové atletiky vyhlásilo v Monaku."/>
  </head>
  <body>
    <article>
      <h1>Kipchoge je opět atletem roku, mezi ženami vyhrála Muhammadová</h1>
      <address><time datetime="2019-11-23T21:46:00+00:00">23 Nov 2019, 21:46</time> by <a rel="author" href="http://www.ctk.cz/" target="_blank">ČTK</a></address>
      <p>Monte Carlo - Keňský maratonec Eliud Kipchoge je podruhé za sebou nejlepším světovým atletem roku. Mezi ženami zvítězila mistryně světa a světová rekordmanka v běhu na 400 metrů překážek Dalilah Muhammadová z USA. Výsledky tradiční ankety dnes vedení světové atletiky vyhlásilo v Monaku.</p>
      <p>Nejlepší maratonec současnosti Kipchoge navázal na loňský triumf, ke kterému mu pomohl světový rekord z Berlína. Tentokrát historické tabulky oficiálně nepřepsal, ale v říjnu ve Vídni jako první uběhl maraton pod dvě hodiny. V nestandardních podmínkách zdolal trať za 1:59:40. V anketě předčil například evropského rekordmana na 400 metrů překážek Karstena Warholma nebo vítěze Diamantové ligy na 100 i 200 metrů a mistra světa na dvoustovce Noaha Lylese. Poprvé se světovou atletkou roku stala devětadvacetiletá Američanka Muhammadová. Konkurentka nejlepší české atletky Zuzany Hejnové dvakrát v sezoně překonala světový rekord. Nejprve šestnáct let staré maximum vylepšila na národním šampionátu na 52,20 a pak rekord ve finále mistrovství světa stlačila na 52,16 a získala svůj první světový titul. V anketě nechala za sebou například světovou rekordmanku v maratonu Brigid Kosgeiovou nebo nizozemskou běžkyni Sifan Hassanovou, která zaběhla světový rekord na míli a na MS získala nezvyklý double na tratích 10.000 a 1500 metrů. Vycházející hvězdou se stal devatenáctiletý Etiopan Selemon Barega, vicemistr světa v běhu na 5000 metrů z Dauhá. Mezi ženami tutéž kategorii ovládla osmnáctiletá ukrajinská výškařka Jaroslava Mahučichová, která na MS svedla velký souboj s favorizovanou Marií Lasickeneovou. Získala stříbro v novém juniorském světovém rekordu 204 centimetrů. Trenérskou cenu získal irský průkopník v Keni Colm O'Connell. Do nyní velmi známého střediska v Itenu přišel v roce 1976 a postupně měl v péči pětadvacet mistrů světa včetně světových rekordmanů na 800 metrů Wilsona Kipketera a Davida Rudishy. Cenu za čin fair play dostal Braima Suncar Dabó z Guiney-Bissau, který v rozběhu na 5000 metrů v Dauhá pomohl vyčerpanému Jonathanu Busbymu z Aruby. Když ho v posledním kole míjel, nepředběhl ho, ale půl kola ho podpíral až do cíle. Dnes se na pódiu znovu setkali oba.</p>
    </article>
  </body>
</html>