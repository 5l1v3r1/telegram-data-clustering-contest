<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/fermo/cronaca/giovanni-battista-cascone-operaio-morto-cause-1.4901253"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-23T06:24:30+00:00"/>
    <meta property="og:title" content="Tragedia a Monte Urano, l'operaio è morto per l’aria compressa della sua bombola"/>
    <meta property="og:description" content="Esplosione al distributore, il 29enne falconarese sarebbe rimasto vittima di un malfunzionamento della sua dotazione di manutenzione"/>
  </head>
  <body>
    <article>
      <h1>Tragedia a Monte Urano, l'operaio è morto per l’aria compressa della sua bombola</h1>
      <h2>Esplosione al distributore, il 29enne falconarese sarebbe rimasto vittima di un malfunzionamento della sua dotazione di manutenzione</h2>
      <address><time datetime="2019-11-23T06:24:30+00:00">23 Nov 2019, 06:24</time> by <a rel="author">FABIO CASTORI</a></address>
      <p>Monte Urano (fermo), 23 novembre 2019 - <b>Colpo di scena nelle indagini</b> sulla tragica esplosione consumatasi nell'<a href="https://www.ilrestodelcarlino.it/fermo/cronaca/esplosione-morto-monte-urano-1.4895933"><b>area di servizio </b></a><b> Esso di Monte Urano</b>, in cui ha perso la vita il<b> 29enne falconarese <a href="https://www.ilrestodelcarlino.it/fermo/cronaca/giovanni-battista-cascone-1.4898339">Giovanni Battista Cascone</a>. </b>La deflagrazione non è stata provocata da una perdita di gas, ma <b>dall’aria compressa immessa nella cisterna </b>del sistema antincendio situato nella cabina dove l’operaio stava effettuando la manutenzione. Una novità che cambia radicalmente il corso dell’inchiesta e che potrebbe far finire nel registro degli indagati i responsabili della Mds Srl, la ditta di Falconara Marittima per cui lavorava la vittima.</p>
      <figure>
        <img src="https://cdn.quotidiano.net/polopoly_fs/1.4898337!/httpImage/image.JPG_gen/derivatives/wide_325/image.JPG"/>
        <figcaption>Giovanni Battista Cascone aveva 29 anni ed era operaio dell&amp;#39;azienda Mds srl</figcaption>
      </figure>
      <p>
        <b>Leggi anche <a href="https://www.ilrestodelcarlino.it/fermo/cronaca/giovanni-battista-cascone-1.4898339">Chi era la vittima dell'esplosione al distributore di benzina</a></b>
      </p>
      <p>Ieri mattina gli specialisti dell’Ufficio sicurezza sul lavoro dell’Asur e i vigili del fuoco hanno effettuato un nuovo <b>sopralluogo, </b>in cui hanno raccolto ulteriori elementi che confermano la ricostruzione dei fatti. Quel maledetto martedì 19 novembre il gestore dell’area di servizio aveva notato una perdita d’acqua a ridosso dell’impianto antincendio e aveva allertato la ditta<b> Goldengas spa di Senigallia</b> proprietaria del distributore. A sua volta la Goldengas aveva chiamato la<b> Mds, la ditta responsabile della manutenzione</b>, che aveva inviato sul posto Cascone.</p>
      <p>
        <b>Leggi anche <a href="https://www.ilrestodelcarlino.it/fermo/cronaca/esplosione-distributore-benzina-1.4897587">Esplosione al distributore di benzina, inchiesta per omicidio</a></b>
      </p>
      <p>L’operaio aveva attivato, come da prassi, le procedure<b> per mettere in pressione la cisterna </b>e quindi individuare la perdita. Poi qualcosa, però, era andato storto e<b> la cisterna era esplosa senza lasciare scampo al 29enne</b>. Secondo gli accertamenti fatti dagli inquirenti, la deflagrazione sarebbe da attribuire al malfunzionamento delle attrezzature in dotazione all’operaio ritenute non idonee a quel tipo di operazione. Un’ipotesi, che se confermata, potrebbe far partire diversi avvisi di garanzia per omicidio colposo, anche se attualmente il fascicolo aperto dalla Procura di Fermo è ancora a carico di ignoti. Sempre ieri, intanto, è stata effettuata l’autopsia sulla salma della vittima che ha confermato le cause del decesso ipotizzate dalla prima ispezione cadaverica: arresto cardiaco per politrauma da esplosione.<br/>In soldoni lo sbalzo causato dalla<b> deflagrazione e componenti dell’impianto antincendio </b>che hanno travolto Cascone, hanno provocato i traumi che hanno condotto al decesso immediato.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/fermo/cronaca/giovanni-battista-cascone-1.4898339"/>
        <a href="https://www.ilrestodelcarlino.it/fermo/cronaca/esplosione-distributore-benzina-1.4897587"/>
        <a href="https://www.ilrestodelcarlino.it/fermo/cronaca/esplosione-morto-monte-urano-1.4895933"/>
      </related>
    </article>
  </body>
</html>