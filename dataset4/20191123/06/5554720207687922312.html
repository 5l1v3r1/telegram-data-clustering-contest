<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/sharad-pawars-daughter-supriya-sule-latest-whatsapp-status/273433/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-23T06:25:35+00:00"/>
    <meta property="og:title" content="महाराष्ट्र: BJP के साथ अजित पवार ने बनाई सरकार, सुप्रिया सुले ने वाट्सएप स्टेटस में लिखा- पार्टी और परिवार हुए अलग"/>
    <meta property="og:description" content="महाराष्ट्र में आए सियासी भूचाल के बाद राष्ट्रवादी कांग्रेस पार्टी (एनसीपी) के अध्यक्ष शरद पवार की बेटी सुप्रिया सुले ने बड़ा बयान दिया है।"/>
  </head>
  <body>
    <article>
      <h1>महाराष्ट्र: BJP के साथ अजित पवार ने बनाई सरकार, सुप्रिया सुले ने वाट्सएप स्टेटस में लिखा- पार्टी और परिवार हुए अलग</h1>
      <address><time datetime="2019-11-23T06:25:35+00:00">23 Nov 2019, 06:25</time> by <a rel="author">JKR Staff</a></address>
      <p>महाराष्ट्र में आए सियासी भूचाल के बाद राष्ट्रवादी कांग्रेस पार्टी (एनसीपी) के अध्यक्ष शरद पवार की बेटी सुप्रिया सुले ने बड़ा बयान दिया है। उन्होंने कहा है कि पार्टी और परिवार में टूट हो गई है। बता दें कि, तमाम अटकलों के बीच महाराष्ट्र में अजित पवार ने भाजपा के साथ मिलकर सरकार बना ली है।</p>
      <figure>
        <img src="http://www.jantakareporter.com/wp-content/uploads/2019/11/Supriya-Sule.png"/>
        <figcaption>फाइल फोटो</figcaption>
      </figure>
      <p>महाराष्ट्र में नई सरकार के गठन के बाद सुप्रिया सुले ने वाट्सअप पर ऐसा स्टेटस डाला है जिससे लग रहा है कि परिवार दो हिस्सों में बंट गया है। उन्होंने अपने वाट्सअप स्टेटस में लिखा, ‘परिवार और पार्टी अलग हो गए हैं’। समाचार एजेंसी ANI के मुताबिक, उनके इस बयान की पुष्टि उनके कार्यालय ने भी की है।</p>
      <figure>
        <iframe data-src="https://twitter.com/ANI/status/1198112339226021889?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>राकांपा अध्यक्ष शरद पवार ने कहा कि महाराष्ट्र में भाजपा को समर्थन देना अजित पवार का निजी फैसला है, न कि राष्ट्रवादी कांग्रेस पार्टी का। महाराष्ट्र में नाटकीय घटनाक्रम के तहत देवेंद्र फड़णवीस के मुख्यमंत्री और अजित पवार के उपमुख्यमंत्री के तौर पर शपथ लेने पर राकांपा अध्यक्ष शरद पवार ने कहा कि यह अजित पवार का निजी फैसला है, न कि राष्ट्रवादी कांग्रेस पार्टी का।</p>
      <p>शरद पवार ने ट्वीट कर कहा, “अजित पवार का भाजपा को सरकार बनाने के लिए समर्थन देने का फैसला उनका निजी फैसला है, नैशनलिस्‍ट कांग्रेस पार्टी (राकांपा) का इससे कोई संबंध नहीं है। हम आधिकारिक रूप से यह कहना चाहते हैं कि हम उनके (अजित पवार) इस फैसले का न तो समर्थन करते हैं और न ही सहमति देते हैं।”</p>
      <figure>
        <iframe data-src="https://twitter.com/PawarSpeaks/status/1198088033150500865?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>उधर, शिवसेना ने भी कहा कि अजित पवार ने शरद पवार को धोखा दिया है। शिवसेना प्रवक्‍ता संजय राउत ने कहा कि जेल जाने से बचने के लिए अजित पवार भाजपा के साथ आए हैं। इस बीच, कांग्रेस ने शरद पवार पर धोखा देने का आरोप लगाया है।</p>
      <p>बता दें कि, महाराष्ट्र में रातोंरात बड़ा उलटफेर हो गया। शुक्रवार शाम तक कांग्रेस और शिवसेना के साथ सरकार गठन का दावा करने वाली शरद पवार की पार्टी एनसीपी ने भाजपा से गठबंधन कर लिया। कई दिनों से जारी सियासी घमासान के बीच शनिवार सुबह भाजपा ने एनसीपी के साथ मिलकर राज्य में सरकार बना ली। सुबह करीब 8 बजे देवेंद्र फडणवीस ने दोबारा महाराष्ट्र के सीएम पद की शपथ ली। तो वहीं, एनसीपी नेता अजित पवार ने डिप्टी सीएम पद की शपथ ली है।</p>
    </article>
  </body>
</html>