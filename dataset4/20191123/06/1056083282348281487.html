<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200412/%D8%A7%D9%82%D8%AF%D8%A7%D9%85%D8%A7%D8%AA-%D9%88%D8%B2%D8%A7%D8%B1%D8%AA-%D8%AF%D9%81%D8%A7%D8%B9-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T06:12:31+00:00"/>
    <meta property="og:title" content="اقدامات وزارت دفاع در مناطق زلزله زده آذربایجان شرقی"/>
    <meta property="og:description" content="معاون مهندسی و پدافند غیر عامل وزارت دفاع گفت: تا پایان عملیات عمرانی و خدماتی و عادی شدن وضعیت و زندگی جاری مردم عزیز، در کنار آنان بوده و همراه باسایر دستگاه‌ها و سازمان‌ها در مناطق زلزله‌زده، فعال و به تامین امکانات و نیازمندی‌ها خواهیم پرداخت."/>
  </head>
  <body>
    <article>
      <h6 class="kicker">معاون مهندسی و پدافند غیرعامل وزارت دفاع تشریح کرد</h6>
      <h1>اقدامات وزارت دفاع در مناطق زلزله زده آذربایجان شرقی</h1>
      <address>
        <time datetime="2019-11-23T06:12:31+00:00">23 Nov 2019, 06:12</time>
      </address>
      <p>معاون مهندسی و پدافند غیر عامل وزارت دفاع گفت: تا پایان عملیات عمرانی و خدماتی و عادی شدن وضعیت و زندگی جاری مردم عزیز، در کنار آنان بوده و همراه باسایر دستگاه‌ها و سازمان‌ها در مناطق زلزله‌زده، فعال و به تامین امکانات و نیازمندی‌ها خواهیم پرداخت.</p>
      <p>به گزارش ایسنا به نقل از وزارت دفاع، در پی وقوع زلزله ۵.۹ ریشتری در شهرستان میانه و خسارت به 66 روستای این شهرستان وزیر دفاع و پشتیبانی نیروهای مسلح با دستور گسیل امکانات به مناطق زلزله زده خواستار خدمات رسانی  به مردم غیور و ولایتمدار استان آذربایجان شرقی  شد.</p>
      <p>مهندس اکبر سلیمانی معاون مهندسی و پدافند غیر عامل وزارت دفاع در این خصوص اظهار کرد: با تشکیل قرارگاه مردم یاری در منطقه زلزله زده استان برای مدیریت، ساماندهی و سرعت بخشی به عملیات امداد و خدمت رسانی وزارت دفاع  به زلزله‌زدگان، وزیر دفاع و پشتیبانی نیروهای مسلح طی ابلاغی به معاون مهندسی و پدافند غیر عامل وزارت دفاع، دستور داد مجموعه سازمان های وزارت دفاع با نقش‌آفرینی گسترده، به گسیل امکانات لازم برای سرعت بخشیدن به عملیات امدادی و خدماتی و رسیدگی به وضعیت آسیب دیدگان و رفع نیازهای ضروری زلزله‌زدگان عزیز از جمله اسکان موقت، تغذیه و خدمات عمرانی و بهداشتی اقدام نمایند.</p>
      <p>مهندس سلیمانی در همین موضوع  از  اعزام 10ها دستگاه کمپرسی، بیل مکانیکی، لودر، جرثقیل، باب کت به منظور آواربرداری از مناطق زلزله زده خبر داد و گفت:   مقرر شد تعداد 100 کانتینر 40 فوت جهت اسکان موقت و انبار اثاثیه مردم آسیب دیده که از تهران اعزام شده است، با هماهنگی فرمانداری شهرستان میانه بین واجدین توزیع شود.</p>
      <p>اکبر سلیمانی افزود: مجموعه معاونت مهندسی و پدافند غیر عامل وزارت دفاع تا پایان عملیات عمرانی و خدماتی و عادی شدن وضعیت و زندگی جاری مردم عزیز، در کنار آنان بوده و همراه باسایر دستگاه‌ها و سازمان‌ها در مناطق زلزله‌زده فعال و به تامین امکانات و نیازمندی‌ها خواهد پرداخت.</p>
      <p>انتهای پیام</p>
    </article>
  </body>
</html>