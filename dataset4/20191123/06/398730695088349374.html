<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/bougainville-kan-bli-varldens-nyaste-nation/"/>
    <meta property="og:site_name" content="DN.SE"/>
    <meta property="article:published_time" content="2019-11-23T06:06:20+00:00"/>
    <meta property="og:title" content="Bougainville kan bli världens nyaste nation"/>
    <meta property="og:description" content="Invånare i Bougainville i Stilla havet folkomröstar om självständighet."/>
  </head>
  <body>
    <article>
      <h1>Bougainville kan bli världens nyaste nation</h1>
      <address><time datetime="2019-11-23T06:06:20+00:00">23 Nov 2019, 06:06</time> by <a rel="author" href="https://www.dn.se/av/tt-afp/" target="_blank">TT-AFP</a></address>
      <p>
        <b>Invånare i Bougainville i Stilla havet folkomröstar om självständighet.<br/>Men det kan ta flera år innan ögruppen är en egen nation, även om självständighetsalternativet vinner.</b>
      </p>
      <p>Invånarna i Bougainville, som i dag är en autonom del av Papua Nya Guinea, röstar om antingen självständighet eller att fortsatt tillhöra Papua Nya Guinea, men med mer omfattande autonomi.</p>
      <p>Omkring 207.000 personer, av omkring 250.000 invånare, har registrerat sig till folkomröstningen som inleddes på lördagsmorgonen lokal tid och pågår i två veckor.</p>
      <p><b>Folkomröstningen är en hörnsten</b> i det fredsavtal från 2001 som slöts efter ett blodigt inbördeskrig som varade i över tio år och krävde nära 20.000 människoliv.</p>
      <p>Det finns få pålitliga opinionsundersökningar, så båda utgångar är möjliga, men de som hoppas på självständighet är ändå segervissa. Resultatet ska presenteras den 15 december.</p>
      <p><b>Om självständighetssidan</b> vinner måste beslutet ratificeras av Papua Nya Guineas parlament. Det finns oro i landet att en självständighet för Bougainville kan trigga liknande självständighetsrörelser i andra delar av önationen med drygt 8,2 miljoner invånare. Samtidigt skulle ett avslag åter kunna tända oroligheterna i Bougainville.</p>
      <p>Bougainvilles regionala president John Momis uppmanar invånarna att ha tålamod och poängterar att folkomröstningen bara är ett första steg i en lång process. Han säger att det kan dröja flera år tills allt är klart.</p>
      <p><a href="https://www.dn.se/nyheter/varlden/bougainville-fran-koloni-och-krig-till-egen-nation/">Läs också: Från koloni och krig till kamp om egen nation</a> </p>
    </article>
  </body>
</html>