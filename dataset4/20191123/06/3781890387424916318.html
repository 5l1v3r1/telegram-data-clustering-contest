<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743185"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T06:57:00+00:00"/>
    <meta property="og:title" content="&quot;กฟผ.&quot;ชวนเที่ยวแม่เมาะรับลมหนาว"/>
    <meta property="og:description" content="นักท่องเที่ยวทั่วไทยหลั่งไหลสัมผัสอากาศบริสุทธิ์ และบรรยากาศสุดพิเศษท่ามกลางลมหนาว ในเทศกาลท่องเที่ยวแม่เมาะ ครั้งที่ 15"/>
  </head>
  <body>
    <article>
      <h1>"กฟผ."ชวนเที่ยวแม่เมาะรับลมหนาว</h1>
      <address>
        <time datetime="2019-11-23T06:57:00+00:00">23 Nov 2019, 06:57</time>
      </address>
      <p>
        <b>นักท่องเที่ยวทั่วไทยหลั่งไหลสัมผัสอากาศบริสุทธิ์ และบรรยากาศสุดพิเศษท่ามกลางลมหนาว ในเทศกาลท่องเที่ยวแม่เมาะ ครั้งที่ 15</b>
      </p>
      <p>นายสนธิรัตน์ สนธิจิรวงศ์ รมว.พลังงาน เปิดเผยภายหลังจากเปิดงานเทศกาลท่องเที่ยวแม่เมาะ ครั้งที่ 15 ประจำปี 62 ซึ่งจังหวัดลำปาง ร่วมกับการไฟฟ้าฝ่ายผลิตแห่งประเทศไทย (กฟผ.) และการท่องเที่ยวแห่งประเทศไทย (ททท.) จัดขึ้นตั้งแต่วันที่ 22 – 24 พ.ย.62 โดยมีนายณรงค์ศักดิ์ โอสถธนากร ผู้ว่าราชการจังหวัดลำปาง และนายวิบูลย์ ฤกษ์ศิระทัย ผู้ว่าการ กฟผ. ร่วมพิธีว่า อ.แม่เมาะ จ.ลำปางว่า พื้นที่แม่เมาะ ถือเป็นพื้นที่ที่มีความสำคัญทางด้านพลังงานเป็นอย่างยิ่ง เพราะเป็นที่ตั้งของ กฟผ.แม่เมาะ และมีเหมืองถ่านหินลิกไนต์ที่ใหญ่ที่สุดในประเทศไทย และเป็นเชื้อเพลิงหลักในการผลิตกระแสไฟฟ้าให้กับโรงไฟฟ้าแม่เมาะ  สำหรับผลิตและ  ส่งจ่ายไฟฟ้าให้กับพื้นที่ภาคเหนือ และบริเวณใกล้เคียง</p>
      <figure>
        <img src="https://www.dailynews.co.th/admin/upload/20191123/news_ONuDTdTBzo141718_533.jpg?v=20191124091?v=6867"/>
      </figure>
      <p>ทั้งนี้กฟผ.ได้ปรับสภาพภูมิทัศน์ให้เป็นพื้นที่สีเขียว เพื่อเป็นแหล่งท่องเที่ยว สร้างรายได้และขับเคลื่อนเศรษฐกิจให้กับจังหวัดลำปาง ผ่านงานเทศกาลท่องเที่ยว  แม่เมาะอย่างต่อเนื่องเป็นครั้งที่ 15 ซึ่งในแต่ละครั้งมีส่วนช่วยสร้างมูลค่าทางเศรษฐกิจและเงินหมุนเวียนภายในจังหวัดลำปางเกือบ 200 ล้านบาท </p>
      <figure>
        <img src="https://www.dailynews.co.th/admin/upload/20191123/news_MgormfkvQU141744_533.jpg?v=20191124091?v=9494"/>
      </figure>
      <p>สำหรับเทศกาลท่องเที่ยวแม่เมาะ ครั้งที่ 15 จัดขึ้นภายใต้แนวคิด GREENOVATION in the PARK สะท้อนความมุ่งมั่นในการนำเทคโนโลยีและนวัตกรรมการผลิตไฟฟ้าที่ทันสมัยมาใช้ภายในกระบวนการผลิตไฟฟ้าและการฟื้นฟูสภาพเหมืองให้เป็นพื้นที่สีเขียวจนกลายเป็นแหล่งท่องเที่ยว ด้วยความใส่ใจและคำนึงถึงการดูแลรักษาสิ่งแวดล้อม สะท้อนความเป็น GREENOVATION ในการสร้างความสุขและยกระดับคุณภาพชีวิตของคนไทยอย่างยั่งยืน จึงทำให้ กฟผ.แม่เมาะ มีชื่อเสียงด้านความสวยงามของธรรมชาติและอากาศบริสุทธิ์ รวมถึงในช่วงเดือนพฤศจิกายนถึงธันวาคมของทุกปียังมีทุ่งดอกบัวตองที่สวยงาม</p>
      <figure>
        <img src="https://www.dailynews.co.th/admin/upload/20191123/news_odLtzNnIDw141704_533.jpg?v=20191124091?v=7453"/>
      </figure>
      <p>อย่างไรก็ตามปีนี้ได้จัดเตรียมความพิเศษสำหรับต้อนรับนักท่องเที่ยวไว้มากมาย อาทิ การแสดงบนเวที ด้วยระบบแสง สี เสียงสุดอลังการ พร้อมคอนเสิร์ตเต็มรูปแบบจากทัพศิลปิน ดารา และนักร้อง ชื่อดัง อาทิ ญาญ่า อุรัสยา ณเดช คูกิมิยะ เจมส์ จิรายุ แต้ว ณฐพร ใบเฟิร์น พิมพ์ชนก ดีเจพุฒ วง Bodyslam และอีกมากมาย พร้อมช้อปเพลินไปกับบูธจำหน่ายอาหารและสินค้าชุมชนกว่า 500 ร้านค้า และการแข่งขันวงดนตรี Folk Song Dancing Contest การแข่งขันสไลด์เดอร์บนเนินดินธรรมชาติ รถดอยท้าซิ่ง วิหคสายฟ้า โซนเครื่องเล่น Fun Park และการแสดงสุดพิเศษฟ้อนร่ำเปิงลำปาง และแอโรบิกแดนซ์ Line Dance จากชุมชนในพื้นที่ รวมถึงกิจกรรมอื่นๆ จัดเต็มตลอดการจัดงานทั้ง 3 วัน</p>
      <figure>
        <img src="https://www.dailynews.co.th/admin/upload/20191123/news_FmClbsBiSH141655_533.jpg?v=20191124091?v=9480"/>
      </figure>
    </article>
  </body>
</html>