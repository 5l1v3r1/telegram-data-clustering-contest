<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/plebiscyt/dawid-kubacki-sylwetka-nominowanego-do-85-plebiscytu-ps-na-najlepszego-sportowca/q178tb3"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:25:00+00:00"/>
    <meta property="og:title" content="Dawid Kubacki – oto jest mistrz!"/>
    <meta property="og:description" content="Za Dawidem Kubackim najlepsze miesiące w karierze. A to nie koniec, bo wciąż jest mocny."/>
  </head>
  <body>
    <article>
      <h1>Dawid Kubacki – oto jest mistrz!</h1>
      <address><time datetime="2019-11-23T06:25:00+00:00">23 Nov 2019, 06:25</time> by <a rel="author" href="https://www.przegladsportowy.pl/autorzy/michal-chmielewski" target="_blank">Michał Chmielewski</a></address>
      <p>
        <b>
          <b>Za Dawidem Kubackim najlepsze miesiące w karierze. A to nie koniec, bo wciąż jest mocny.</b>
        </b>
      </p>
      <p>
        <a href="https://plebiscyt.przegladsportowy.pl/">Kamil Stoch czy Dawid Kubacki? Głosuj na swojego faworyta w 85. Plebiscycie „Przeglądu Sportowego” &gt;&gt;</a>
      </p>
      <p>Jeszcze kilka lat temu koledzy z kadry żartowali z niego, że nie potrafi rozpoznać największych gwiazd swojej dyscypliny sportu. Mówił zresztą, że bardziej lubi skakać niż oglądać innych, choćby legendarnych zawodników. Dzisiaj sam pisze wielką historię i to jego znają wszyscy. Dawid Kubacki w 2019 roku został mistrzem świata po konkursie, jakiego nie było nigdy wcześniej, sześć razy wszedł na podium po konkursach Pucharu Świata, a w Predazzo nawet wygrał. Zresztą jako jeden z nielicznych w sezonie 2018/19 pokonał Ryoyu Kobayashiego. Stał się wielkim skoczkiem, którego u progu nowego cyklu PŚ wielu wymieniało wśród głównych kandydatów do sięgnięcia po Kryształową Kulę. I nie ma w tych typowaniach nic na wyrost.</p>
      <p>
        <b>Doczekał się sukcesów</b>
      </p>
      <p>Kubacki mógłby służyć za żywą reklamę cierpliwości. W Pucharze Świata zadebiutował w styczniu 2009 roku, ale na pierwsze punkty czekał aż do grudnia 2012. Na podium – prawie do końca 2017 roku. Wielu z tych, z którymi zaczynał przygodę ze skokami, dawno dało sobie spokój, ale Dawid jest uparty. Wycisza się w modelarni, gdzie skleja małe samoloty, i podczas lotów szybowcem. Na skoczni nie potrzebuje skrzydeł, bo wystarczają mu narty.</p>
      <p>Na początku marca w Seefeld, gdzie trwały mistrzostwa świata, wszyscy eksperci typowali, że Polak będzie na podium na normalnej skoczni. Po pierwszej serii był jednak dopiero 27. (Kamil Stoch zajmował 18. pozycję). Konkurs odbywał się w ekstremalnie zmiennych warunkach. Kubacki trafił na takie, w których nic nie mógł zrobić. Przed finałową serią o medalu oczywiście nie było mowy. Trener Stefan Horngacher wściekł się, bo nie tylko Dawid, ale i inni stracili szansę na dobre wyniki. A później... zdarzył się cud. Tym razem to Kubacki i Stoch mieli dobre warunki. Skończyli ze złotem i srebrem.</p>
      <related>
        <a href="http://onet.tv/s/przegladsportowy/85-plebiscyt-ps-czworka-podwojna-kobiet/4dlxg4"/>
      </related>
      <p>
        <b>Za nim świetny rok</b>
      </p>
      <p>– Nie wierzyłem w to, co widziałem. Żeby tak awansować?! Coś niewiarygodnego – kręcił z niedowierzaniem głową Horngacher. – Wydawało się, że jest pozamiatane. Do końca nie wierzyłem. Kiedy na górze zostało trzech skoczków, a ja nadal byłem liderem, myślałem: „Mają dużą przewagę i dolecą, a ja komuś oddam to miejsce”. Dalej jednak wszystko działo się bardzo szybko. Najpierw okazało się, że mam medal, za chwilę, że na podium wejdę ja i Kamil, a na koniec wiedzieliśmy, że to złoto i srebro – opowiadał później Kubacki. Latem błyszczał też w cyklu LGP, bo choć startował tylko w czterech konkursach, to triumfował w klasyfikacji generalnej. Krótko mówiąc, w 2019 roku zapracował na to, aby wyrosnąć na poważnego kandydata do miejsca w czołówce Plebiscytu „Przeglądu Sportowego”. Tym bardziej że rok wciąż trwa, a nasz skoczek właśnie zaczął kolejny sezon. I powinien być mocny!</p>
    </article>
  </body>
</html>