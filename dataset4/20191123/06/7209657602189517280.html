<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/aggressione-miramare-1.4901244"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-23T06:30:53+00:00"/>
    <meta property="og:title" content="Rimini, donna pestata da due sconosciuti. &quot;Massacrata per 20 euro&quot;"/>
    <meta property="og:description" content="Polacca aggredita a Miramare alle 7 di mattina da due ragazzi che volevano derubarla. &quot;Ho avuto paura di morire. Mi sono salvata correndo&quot;"/>
  </head>
  <body>
    <article>
      <h1>Rimini, donna pestata da due sconosciuti. "Massacrata per 20 euro"</h1>
      <h2>Polacca aggredita a Miramare alle 7 di mattina da due ragazzi che volevano derubarla. "Ho avuto paura di morire. Mi sono salvata correndo"</h2>
      <address><time datetime="2019-11-23T06:30:53+00:00">23 Nov 2019, 06:30</time> by <a rel="author">MARIO GRADARA</a></address>
      <p>Rimini, 23 novembre 2019 - Pestata<b> </b>a sangue per rapinarla. Ma lei è riuscita a scappare, col volto sanguinante. <b>Due uomini hanno prima tentato di estorcele soldi,</b> poi di strapparle la borsa, infine<b> l’hanno presa a pugni facendola crollare</b> sul selciato. Brutta avventura quella in cui è incorsa, nei giorni scorsi, una<b> quarantenne polacca</b> arrivata in riviera in cerca di un lavoro nel settore turistico. Aggredita e picchiata da due giovani nordafricani, a Miramare.</p>
      <p><b>«Mi sono</b><b> salvata </b>– racconta con il viso ancora tumefatto <b>Violetta Maria Dziedzc,</b> originaria di una regione della Polonia ai confini con la Slovacchia – solo perché dopo che quei due mi hanno colpita, nonostante sanguinassi e provassi molto dolore, ho trovato la forza di rialzarmi e mettermi a correre, scappando più velocemente possibile, senza mai neanche guardare indietro, nella speranza che i miei aggressori non mi inseguissero. Ho temuto per la mia vita».<br/>Violetta è ancora molto provata. Ieri è stata raggiunta in riviera da un amico, residente a Torino, dove ha lavorato, come in altre città, compresa la riviera, negli ultimi vent’anni, «da quando sono venuta in Italia. Ho fatto anche la badante».</p>
      <p><b>L’aggressione.</b> «Ero <b>appena uscita dall’albergo</b> dove avevo alloggiato nella notte – continua Violetta –, <b>per cominciare a girare le strutture aperte per chiedere se avessero bisogno di personale</b>. Erano circa le sette della mattina. Appena ho messo piede sul marciapiede mi si sono avvicinati due ragazzi di colore, credo fossero nordafricani, molto giovani, sui venti o venticinque anni al massimo». «Inizialmente – continua la donna – mi hanno chiesto dei soldi, parlavano italiano. Minacciando: ’non vogliamo monete, dacci venti o cinquanta euro, con fare aggressivo, senza nessuna spiegazione riguardo al motivo per il quale glieli avrei dovuti dare. Io ho risposto ’non li ho’. A quel punto uno dei due ha iniziato a strattonarmi la borsa per cercare di portarmela via. Ma ho resistito, e sono riuiscita a divincolarmi.<b> All’improvviso mi hanno dato due o tre cazzotti sul volto e in testa, colpendomi con violenza</b>, senza pietà. Ho avuta molta paura, e provato un dolore fortissimo».</p>
      <p><b>«Sono</b> <b>crollata in terra</b> – prosegue –. Ero frastornata, ma per fortuna sono stata in grado di rialzarmi e mettermi a correre. Ho corso tantissimo, non so neanche dire per quanto, sperando che non mi inseguissero per picchiarmi ancora e rapinarmi». La donna è stata poi medicata al pronto soccorso dell’ospedale ‘Infermi’. <b>«Ci ho passato tutta la giornata, fino alle sei del pomeriggio</b> – racconta –, mi hanno fatto anche una tac alla testa, e una visita ginecologica. Ma non ho subìto violenza sessuale». La donna ha sporto denuncia alle forze dell’ordine. «La scorsa estate – prosegue – ho fatto la stagionale a Rimini, e sto cercando lavoro, e un posto dove alloggiare. Ho fatto anche la badante in passato». Violetta Maria Dziedzc rivolge un appello a chi possa offrirle un’occupazione. «In Polonia ho marito e due figli, ho raccontato loro quello che mi è successo».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>