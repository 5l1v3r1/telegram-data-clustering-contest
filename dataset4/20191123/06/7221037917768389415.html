<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/yilmaz-ozdilden-kilicdarogluna-bestepe-tepkisi/927506"/>
    <meta property="og:site_name" content="medya faresi"/>
    <meta property="article:published_time" content="2019-11-23T06:14:00+00:00"/>
    <meta property="og:title" content="Yılmaz Özdil’den Kılıçdaroğlu’na Beştepe tepkisi"/>
    <meta property="og:description" content="Sözcü yazarı Yılmaz Özdil, köşe komşusu Rahmi Turan’ın, Beştepe’ye giden CHP’li ismi açıklamasının ardından kaleme aldığı yazısında, iddialara ilişkin olarak, CHP Genel Başkanı Kemal Kılıçdaroğlu’nun açıklamalarına tepki gösterdi."/>
  </head>
  <body>
    <article>
      <h1>Yılmaz Özdil’den Kılıçdaroğlu’na Beştepe tepkisi</h1>
      <h2>Sözcü yazarı Yılmaz Özdil, köşe komşusu Rahmi Turan’ın, Beştepe’ye giden CHP’li ismi açıklamasının ardından kaleme aldığı yazısında, iddialara ilişkin olarak, CHP Genel Başkanı Kemal Kılıçdaroğlu’nun açıklamalarına tepki gösterdi.</h2>
      <address>
        <time datetime="2019-11-23T06:14:00+00:00">23 Nov 2019, 06:14</time>
      </address>
      <p>Özdil, “Yok öyle! O kişiyi bildiği halde disipline vermemesi, partiden atmaması, partide barındırması, suçtur. Parti suçudur” diyerek ismin Kılıçdaroğlu tarafından açıklanmasını istedi. </p>
      <p>Öte yandan Kılıçdaroğlu’na CHP eleştirisi getiren Özdil, "CHP'yi bu zihniyet yönetirken, CHP'ye zarar vermek için AKP'ye gerek var mı?" diye sordu.</p>
      <p>Özdil, "<i><b><a href="https://www.sozcu.com.tr/2019/yazarlar/yilmaz-ozdil/saraya-giden-chpli-5467733/">Saraya giden CHP'li</a></b></i>" başlığıyla yayımlanan yazısında şunları kaleme aldı:</p>
      <p>Atatürkçü ve yurtsever kimliğiyle tanınan CHP'lileri partiden kovarken… “Kefere Kemal” diyenleri, yetmez ama evet diyenleri, aslında CHP'li değilim diyenleri, CHP'ye geçerek partimi değiştirdim ama çizgimi değiştirmedim diyenleri, ulusalcılar CHP'den giderse CHP güçlenir diyenleri, altı ok'un sorunlu olduğunu söyleyenleri, özerklik modeli önerenleri, Türk milleti yerine Türkiyeli denmesi gerektiğini anlatanları CHP'de kim milletvekili yaptı?</p>
      <p>Tayyip Erdoğan mı?</p>
      <p>CHP'yi yuvası olarak benimseyenleri, çocukluğundan beri CHP için mücadele verenleri kapının önüne koyarken, en sevilen, en çalışkan, en başarılı CHP milletvekillerini, milletvekili listesinden silerken… PKK avukatlığı yapanları, Anayasal vatandaşlık tanımı değiştirilmeli diyenleri, tekke ve zaviyelerin yeniden açılmasını önerenleri, said-i nursi şakşakçılarını, FETO'ya saygılar sunmamızı isteyenleri, Kıbrıs'a Rum gözlüğüyle bakanları, HDP'ye oy isteyenleri, 1915 olaylarını soykırım olarak nitelendirenleri, Atatürk posterine tahammül edemeyenleri, “Mustafa Kemal'in askerleriyiz” diyemeyen ikinci cumhuriyetçileri, CHP'ye kim monte etti?</p>
      <p>Devletin kilit noktaları mı?</p>
      <p>Kadınlara seçme ve seçilme hakkını sağlayan, Türkiye'nin kurucu partisiyken… Kadınları parti yönetiminden uzaklaştırarak, bıyıklı siyasal dincileri kadın kontenjanından parti yönetimine sokan kim?</p>
      <p>CHP'yi dağıtmak için parayla adam tutanlar mı?</p>
      <p>CHP'ye oy veren insanlar, Atatürk Türkiyesi ve devrimlerini korumak için çırpınırken… 27 yaşına kadar Türkiye'ye ayak bile basmamış olan, Arap kültürüyle büyümüş, Arap okullarında yetişmiş ekmeleddin efendiyi, memlekette adam kalmamış gibi teee Mısır'dan getirip, CHP'nin cumhurbaşkanı adayı olarak dayatan, Mustafa Kemal Atatürk'ün koltuğuna aday gösteren kim?</p>
      <p>Saray mı?</p>
      <p>CHP'yi bu zihniyet yönetirken, CHP'ye zarar vermek için AKP'ye gerek var mı?</p>
    </article>
  </body>
</html>