<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/laliga/real-madryt/luka-modric-wydal-swoja-autobiografie/8cxjdj2"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:21:00+00:00"/>
    <meta property="og:title" content="Moda na Lukę. Modrić wydał swoją autobiografię"/>
    <meta property="og:description" content="Luka Modrić zdobył wicemistrzostwo świata, po czym uznał, że czas na autobiografię, którą napisał wspólnie z chorwackim dziennikarzem."/>
  </head>
  <body>
    <article>
      <h1>Moda na Lukę. Modrić wydał swoją autobiografię</h1>
      <address><time datetime="2019-11-23T06:21:00+00:00">23 Nov 2019, 06:21</time> by <a rel="author" href="https://www.przegladsportowy.pl/autorzy/mateusz-janiak" target="_blank">Mateusz Janiak</a></address>
      <p>
        <b>
          <b>Luka Modrić zdobył wicemistrzostwo świata, po czym uznał, że czas na autobiografię, którą napisał wspólnie z chorwackim dziennikarzem.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>
        <b>
          <i>Korespondencja z Zagrzebia</i>
        </b>
      </p>
      <p>Gdyby jakimś cudem Luka Modrić nie był pewien, czy osiągnął w życiu sukces, od ostatniej niedzieli już nie ma wątpliwości. Musiał je stracić, kiedy punktualnie o godzinie 18.30 wszedł do sali konferencyjnej hotelu Esplanade w Zagrzebiu. Kilka ekip telewizyjnych, pewnie ponad setka gości. W pierwszych rzędach dawne gwiazdy futbolu, jak Davor Šuker, Zvonimir Boban czy Emilio Butragueno, oraz obecne, by wymienić tylko Marcelo, Ivana Perišicia czy Mateo Kovačicia. Najważniejsi selekcjonerzy w krótkich dziejach Chorwacji – Miroslav „Ciro” Blažević i Zlatko Dalić. Wszyscy czekali na Modricia i na prezentację autobiografii napisanej wspólnie z Roberto Matteonim, dziennikarzem „Sporstke Novosti”. Tytuł: „Moja igra”, czyli po polsku: „Moja gra”.</p>
      <p>
        <b>Od hotelu do hotelu</b>
      </p>
      <p>Mniej więcej trzy dekady wcześniej Modrić kopał piłkę między autami na parkingu obskurnego hotelu w Zadarze, do którego uciekli z rodzicami przed wojną domową. W pokojach nie było prądu i bieżącej wody. Wtedy nikt na niego nie czekał. Pewnie wręcz odwrotnie, dla wielu był niemile widziany. W niedzielę niczego nie brakowało, Esplanade to jedno z tych miejsc, w których powinno być wszystko. Wybudowany w 1925 roku dla pasażerów sławnego Orient Expressu, pociągu relacji Paryż – Stambuł, położony w dolnym mieście, nie dalej niż 100 metrów od dworca kolejowego. Wciąż jest uważany za najbardziej luksusowy hotel stolicy. Historia Modricia zatoczyła koło. Od zapuszczonych, zimnych pomieszczeń w Zadarze do marmurowego holu z wielkimi lustrami w złoconych oprawach w Zagrzebiu.</p>
      <figure>
        <img src="https://ocdn.eu/pulscms-transforms/1/4Qok9kqTURBXy84OWU2YjhlYTgwZWZiNzFjMjg0YTQwNzI1Zjg2YTA3ZS5qcGVnkpUCzQMUAMLDlQIAzQL4wsOBoTAB"/>
        <figcaption>W Zagrzebiu trudno nie zauważyć, że Luka Modrić właśnie wydał swoją autobiografię.<cite>Foto: Mateusz Janiak / Przegląd Sportowy</cite></figcaption>
      </figure>
      <p>Choć tak naprawdę tych zatoczonych kół można wskazać więcej. Ot, dla przykładu obecność Marcelo i Butragueno, którzy pojawili się jako reprezentanci Realu Madryt (Brazylijczyk do tego jako dobry kolega). Przecież kiedy na początku lat 90. trener NK Zadar Miodrag Paunović powiedział, że Luka kiedyś zagra dla Królewskich, wielu kumpli z drużyny śmiało się pod nosem. Kto, ten chuderlak?! Nie ma szans... Tym bardziej że wokoło wybuchały bomby i dożycie jutra było wyzwaniem. Ale Modrić dotrwał i faktycznie gra dla ekipy z Madrytu. I to jak! Czterokrotnie triumfował w Lidze Mistrzów, z czego trzy razy z rzędu w latach 2015–18.</p>
      <related>
        <a href="http://onet.tv/s/przegladsportowy/luis-enrique-wraca-do-pracy-z-wizerunkowego-punktu-widzenia-nie-dalo-sie-gorzej/dbwwh9"/>
      </related>
      <p>
        <b>Duma rodaków</b>
      </p>
      <p>Także Zagrzeb, jako miejsce premiery autobiografii, można potraktować symbolicznie. Oczywiście wybrano je ze względu na to, że jest stolicą, że wygodnie tam dotrzeć, że łatwiej znaleźć odpowiednie miejsce do zorganizowania promocji. Ale przecież to właśnie tu, w miejscowym Dinamie poznano się na talencie Modricia, a na południu w Hajduku Split już nie. Według trenerów był za mały, za chudy. No, nie nadawał się.</p>
      <p>Dzisiaj większość rodaków kocha 34-latka. Wystarczy chwilę pospacerować po placu bana Josipa Jelačicia, centralnym miejscu miasta, by natknąć się na duże zdjęcie wicemistrza świata z 2018 roku. Naprawdę trudno nie dowiedzieć się, że wydał książkę...</p>
      <p>Modrić w tej chwili to narodowa duma, może nawet równie ważna, co biało-czerwona szachownica. W każdym sklepie z pamiątkami obok magnesów czy pocztówek wiszą koszulki reprezentacji Chorwacji. Nie markowe, a najczęściej imitacje oryginałów. Jednak zawsze na widoku musi być ta z numerem 10 i nazwiskiem: „Modrić”. No chyba, że akurat zabrakło... To jedyne wytłumaczenie trykotu innego piłkarza.</p>
      <p>Moda na Lukę trwa i pewnie nie zniknie. Autobiografia „Moja igra” ją podtrzyma.</p>
      <p>– Osiągnąłem więcej niż kiedykolwiek, odważyłem się marzyć. Decyzję o napisaniu książki podjąłem zaraz po mistrzostwach świata w Rosji – powiedział Modrić.</p>
      <figure>
        <img src="https://ocdn.eu/pulscms-transforms/1/8Mek9kpTURBXy80NWMyZGVjZTdjMzA0YjcxNmQwNDU0N2E5ZjhkMzllZi5qcGeSlQLNAxQAwsOVAgDNAvjCw4GhMAE"/>
        <figcaption>Okładka polskiej edycji autobiografii Luki Modricia pt. "Moja gra".<cite>Foto: MJ / Przegląd Sportowy</cite></figcaption>
      </figure>
      <p>W Polsce autobiografia piłkarza ma zostać wydana w czerwcu przyszłego roku nakładem wydawnictwa Znak (pod tym linkiem będzie można składać zamówienia – <a href="https://www.znak.com.pl/ksiazka/moja-gra-autobiografia-luka-modric-i-robert-matteoni-163405">https://www.znak.com.pl/ksiazka/moja-gra-autobiografia-luka-modric-i-robert-matteoni-163405</a>).</p>
    </article>
  </body>
</html>