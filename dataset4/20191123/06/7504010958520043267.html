<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/gadget/videogiochi/2019/11/23/15-anni-di-world-of-warcraft/"/>
    <meta property="og:site_name" content="Wired"/>
    <meta property="article:published_time" content="2019-11-23T06:34:41+00:00"/>
    <meta property="og:title" content="15 anni di World of Warcraft, storia di un successo clamoroso"/>
    <meta property="og:description" content="Tra record milionari e citazioni nelle serie tv, i primi 15 anni del videogame online di culto"/>
  </head>
  <body>
    <article>
      <h1>15 anni di World of Warcraft, storia di un successo clamoroso</h1>
      <address><time datetime="2019-11-23T06:34:41+00:00">23 Nov 2019, 06:34</time> by <a rel="author" href="https://www.wired.it/author/espagnuolo/" target="_blank">Eugenio Spagnuolo</a></address>
      <h3>Tra record milionari e citazioni nelle serie tv, i primi 15 anni del videogame online di culto</h3>
      <p>Il <b>23 novembre 2004</b> veniva rilasciato negli Usa <i><b>World of Warcraft (WoW)</b></i>, il videogioco che avrebbe venduto milioni di copie e vinto centinaia di premi, conquistando sul campo il titolo di re dei <b>MMORPG</b>, i giochi di ruolo partecipati via internet da più persone (<a href="https://www.gamesindustry.biz/articles/blizzard-entertainment-announces-world-of-warcraft-street-date-november-23-2004">qui il comunicato stampa del lancio</a>). Un podio che, nonostante i <b>15 anni</b> sulle spalle, conserva ancora oggi: con l’uscita la scorsa estate di <i><b>World of Warcraft Classic</b></i>, quasi un ritorno alle origini, <i>WoW</i> ha infatti dimostrato di poter contare ancora su una fiorente fanbase di milioni di giocatori.</p>
      <h4>Gli inizi</h4>
      <p>L’idea vincente degli sviluppatori della <b>Blizzard Entertainment</b> fu quella di trasportare i giocatori in un mondo pieno di eroi, dei e mostri, combinato con un’esperienza che era molto più amichevole rispetto ai videogame in voga al tempo come <i><b>Mafia</b></i> o <i><b>Everquest</b></i>. Ma <i>World of Warcraft</i> non spuntava dal nulla: era piuttosto il frutto di un percorso cominciato ben 10 anni prima con <i><b>Warcraft: Orcs &amp; Humans</b></i> e da cui nel 2002, era venuto fuori anche <i><b>Warcraft 3: Reign of Chaos</b></i>.</p>
      <p>Rispetto ai suoi predecessori però <i>WoW</i> si allontanava dal genere strategico per proporsi come <b>gioco di ruolo online multiplayer</b> di massa, con tanto di canone di abbonamento da pagare per giocare. Inoltre molti dei meccanismi di <i>World of Warcraft</i> erano ispirati a giochi concorrenti, come <i>Everquest</i>, di cui rappresentavano un miglioramento. Una combinazione vincente, che in pochi anni portò <i>WoW</i>  a superare i 100 milioni di utenti e gli regalò un posto di tutto rispetto nella cultura popolare.</p>
      <h4>Pop of Warcraft</h4>
      <p><i>World of Warcraft</i> sin dal principio è stato qualcosa più che un videogame. Lo provano tanto le inchieste del <i><b>New York Times</b></i> sul sordido mondo del <b>gold farming</b> in Cina, il cui core business era proprio la ricerca dei tesori di <i>WoW</i> per rivenderli su eBay, quanto le numerose citazioni in serie tv come <i><b>How I Met Your Mother</b></i> e <i><b>The Big Bang Theory</b></i>, due delle sitcom più amate di sempre. Ma le impronte di <i>World of Warcraft</i> nella cultura pop sono tantissime, come rivela l’informatissimo<a href="https://wow.gamepedia.com/List_of_Warcraft_references_in_pop_culture#Games"> Gamepedia</a>, tra film, serie tv, libri e persino canzoni. Per non tacer della parodia che nel 2006 ne fece il cartoon <i><b>South Park</b></i> con l’episodio <i><b>Make Love, Not Warcraft</b></i>, considerato uno dei migliori della serie animata, al punto da vincere un <b>Emmy</b>. Onore all’autore <b>Trey Parker</b> ma anche ai creativi della Blizzard che, senza timore di essere messi alla berlina, collaborarono con la produzione del cartoon per creare la computer grafica dell’episodio e progettare i personaggi e le animazioni. Che avessero capito già allora che il vero successo di un videogame si misura proprio dalla sua vita lontano dai joystick?</p>
    </article>
  </body>
</html>