<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Manzelky-velvyslancu-usporadaji-charitativni-vanocni-trh-604386"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T06:32:00+00:00"/>
    <meta property="og:title" content="Manželky velvyslanců uspořádají charitativní vánoční trh"/>
    <meta property="og:description" content="První adventní neděli opět manželky velvyslanců sloužících v České republice uspořádají charitativní vánoční trh. Lidé na něm budou moct nakoupit dárky pocházející ze zúčastněných států i od českých charitativních organizací. Veškerý výtěžek z akce bude věnován na charitu. Vstupné v předprodeji bude stát 100 korun, na místě 150 korun, řekla ČTK mluvčí Mezinárodního vánočního festivalu Veronika Blažková. Trh zahájí Iva Petříčková, manželka českého ministra zahraničí Tomáše Petříčka, záštitu nad ním převzala první dáma Ivana Zemanová."/>
  </head>
  <body>
    <article>
      <h1>Manželky velvyslanců uspořádají charitativní vánoční trh</h1>
      <address>
        <time datetime="2019-11-23T06:32:00+00:00">23 Nov 2019, 06:32</time>
      </address>
      <p>
        <b>První adventní neděli opět manželky velvyslanců sloužících v České republice uspořádají charitativní vánoční trh. Lidé na něm budou moct nakoupit dárky pocházející ze zúčastněných států i od českých charitativních organizací. Veškerý výtěžek z akce bude věnován na charitu. Vstupné v předprodeji bude stát 100 korun, na místě 150 korun, řekla ČTK mluvčí Mezinárodního vánočního festivalu Veronika Blažková. Trh zahájí Iva Petříčková, manželka českého ministra zahraničí Tomáše Petříčka, záštitu nad ním převzala první dáma Ivana Zemanová.</b>
      </p>
      <p>Vánoční festival se bude konat první adventní neděli 1. prosince v hotelu Hilton od 10:00 do 16:00. Blažková akci označila za adventní trh, na kterém lze pořídit tradiční i ty nejoriginálnější dárky z celého světa. Výtěžek ze vstupného i z prodeje je určen českým charitativním organizacím. Od roku 1997 mezi ně Asociace diplomatického sboru, která festival pořádá, rozdělila asi 70 milionů korun.</p>
      <p>Peníze tentokrát podle Blažkové dostane 25 českých neziskových organizací. Vybrány budou tak, aby pokryly péči o děti, seniory, zvířata i fyzicky či mentálně postižené. Organizace budou zapojené i přímo do vánočního trhu, kdy například Světluška, Pohoda nebo Elpida nabídnou své výrobky v rámci prezentace  „českého stolu“.</p>
      <p>Vstupenky si lidé mohou zakoupit v předprodeji na www.ticketstream.cz. „Tuto první adventní neděli bychom měli více než jindy otevřít oči a hlavně srdce, abychom viděli ty, kterým můžeme pomoci, a abychom nezůstali jen u té hezké myšlenky a opravdu podali pomocnou ruku tomu, kdo ji skutečně potřebuje,“ uvedla k charitativnímu trhu prezidentka pořádající asociace, manželka albánského velvyslance Nevila Kukaová.</p>
      <p>Lidé na festivalu najdou výrobky z 51 zemí světa. Akci doprovodí kulturní program, manželky velvyslanců budou oblečeny do tradičních národních oděvů.</p>
      <related>
        <h4>Psali jsme:</h4>
        <a href="https://www.parlamentnilisty.cz/zpravy/tiskovezpravy/Hrad-Prezident-republiky-prijme-nove-velvyslance-604078"/>
        <a href="https://www.parlamentnilisty.cz/arena/monitor/Prezident-Zeman-dnes-pogratuloval-diplomatum-v-Praze-ze-byli-vyslani-do-uspesne-zeme-601157"/>
        <a href="https://www.parlamentnilisty.cz/arena/monitor/Sirit-povest-Ceska-za-hranicemi-budou-Vyslanci-dobre-vule-596764"/>
        <a href="https://www.parlamentnilisty.cz/arena/monitor/Zeman-prevezme-poverovaci-listiny-ctyr-novych-velvyslancu-596532"/>
      </related>
    </article>
  </body>
</html>