<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/life-style/article/1625859/%E0%A6%97%E0%A6%B0%E0%A7%8D%E0%A6%AD%E0%A7%87%E0%A6%B0-%E0%A6%B6%E0%A6%BF%E0%A6%B6%E0%A7%81%E0%A6%B0-%E0%A6%AE%E0%A6%B8%E0%A7%8D%E0%A6%A4%E0%A6%BF%E0%A6%B7%E0%A7%8D%E0%A6%95%E0%A7%87%E0%A6%B0-%E0%A6%AC%E0%A6%BF%E0%A6%95%E0%A6%BE%E0%A6%B6%E0%A7%87-%E0%A6%AE%E0%A6%BE%E0%A7%9F%E0%A7%87%E0%A6%B0-%E0%A6%96%E0%A6%BE%E0%A6%AC%E0%A6%BE%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T06:34:00+00:00"/>
    <meta property="og:title" content="গর্ভের শিশুর মস্তিষ্কের বিকাশে মায়ের খাবার"/>
    <meta property="og:description" content="সন্তানের মস্তিষ্কের বিকাশ মায়ের গর্ভাবস্থায়ই শুরু হয়। সে জন্য এ সময় দরকার মায়ের বাড়তি যত্ন। খাদ্যতালিকায় কিছু বিশেষ খাবার থাকলে গর্ভস্থ শিশুটির মস্তিষ্কের বিকাশ সঠিকভাবে হয়। আসুন জেনে নিই সেসব খাবার সম্পর্কে।"/>
  </head>
  <body>
    <article>
      <h1>গর্ভের শিশুর মস্তিষ্কের বিকাশে মায়ের খাবার</h1>
      <address><time datetime="2019-11-23T06:34:00+00:00">23 Nov 2019, 06:34</time> by <a rel="author">উম্মে সালমা তামান্না</a></address>
      <p>সন্তানের মস্তিষ্কের বিকাশ মায়ের গর্ভাবস্থায়ই শুরু হয়। সে জন্য এ সময় দরকার মায়ের বাড়তি যত্ন। খাদ্যতালিকায় কিছু বিশেষ খাবার থাকলে গর্ভস্থ শিশুটির মস্তিষ্কের বিকাশ সঠিকভাবে হয়। আসুন জেনে নিই সেসব খাবার সম্পর্কে।</p>
      <p>
        <b>প্রোটিনযুক্ত খাবার</b>
      </p>
      <p>গর্ভাবস্থায় প্রোটিনযুক্ত খাবার যেমন ডিম, মাংস, মাছ, বিনস, পাঁচমিশালি ডাল, সিড নিয়মিত খেলে শিশুর মস্তিষ্কের বিকাশ ভালো হয়।</p>
      <p>
        <b>আয়রন ও ফলিক অ্যাসিড</b>
      </p>
      <p>কলা, শুকনো ফল, পুদিনাপাতা, সবুজ শাকসবজিতে আয়রন ও ফলিক অ্যাসিড আছে, যা গর্ভস্থ শিশুর মস্তিষ্ক বিকাশে, বুদ্ধিমত্তা বাড়াতে সাহায্য করে। এ ছাড়া গর্ভধারণের আগে থেকেই ফলিক অ্যাসিড সেবন অনাগত সন্তানের জন্মগত ত্রুটি প্রতিরোধে সাহায্য করে।</p>
      <p>
        <b>ওমেগা-৩ যুক্ত খাবার</b>
      </p>
      <p>সাধারণত গর্ভধারণের চতুর্থ মাস থেকে ওমেগা-৩ ফ্যাটি অ্যাসিডযুক্ত খাবার খাদ্যতালিকায় বেশি রাখতে হবে। কুমড়ার বিচি বা সূর্যমুখীর বিচি, সামুদ্রিক মাছ যেমন স্যালমন, টুনা, ম্যাকেরেল ও কড লিভার ওয়েলে প্রচুর ওমেগা-৩ থাকে। সামুদ্রিক মাছে ডিএইচএ এবং ইপিএ থাকে, যা পরবর্তী সময়ে শিশুর বুদ্ধিমত্তার বিকাশ ঘটাতে সাহায্য করে।</p>
      <p>
        <b>খাবার খাওয়ার পাশাপাশি নিয়মিত সূর্যের আলোয়ও কিছু সময় করে থাকতে হবে</b>
        <br/>
        <b>খাদ্যতালিকায় দুধ বা দইও রাখতে হবে</b>
      </p>
      <p>
        <b>কোলিনযুক্ত খাবার</b>
      </p>
      <p>ডিমের কুসুমে প্রচুর কোলিন রয়েছে। গর্ভস্থ শিশুর মস্তিষ্ক বিকাশে এবং স্মৃতিশক্তি বাড়াতে কোলিনের বিকল্প নেই।</p>
      <p>
        <b>অ্যান্টি-অক্সিডেন্টসমৃদ্ধ খাবার</b>
      </p>
      <p>সবুজ শাকসবজি বিশেষ করে পালংশাক, বাঁধাকপি, ব্রকলি, গাজর, টমেটো, বিনস দৈনন্দিন খাবারের তালিকায় রাখতে হবে। এগুলোয় লুটেইন নামে অ্যান্টি-অক্সিডেন্ট থাকে, যা মস্তিষ্কের কার্যক্ষমতা বৃদ্ধিতে সাহায্য করে। বাদাম, কালোজামও খেতে পারেন গর্ভাবস্থায়। এগুলোয় বিদ্যমান ভিটামিন ই এবং অ্যান্টি-অক্সিডেন্ট শিশুর স্মৃতিশক্তি বাড়ায়।</p>
      <p>
        <b>ভিটামিন ডিযুক্ত খাবার</b>
      </p>
      <p>পনির, গরুর মাংস, কলিজা—এই জাতীয় খাবারে প্রচুর ভিটামিন ডি থাকে। গর্ভাবস্থায় মায়ের শরীরে ভিটামিন ডির অভাব হলে শিশুর মস্তিষ্কের বিকাশ সঠিকভাবে হয় না। এ জন্য গর্ভবতী মাকে ভিটামিন ডি যুক্ত খাবার খাওয়ার পাশাপাশি নিয়মিত সূর্যের আলোয়ও কিছু সময় করে থাকতে হবে। খাদ্যতালিকায় দুধ বা দইও রাখতে হবে।</p>
      <p>
        <b>কপার ও জিঙ্ক</b>
      </p>
      <p>খাদ্যতালিকায় কপারসমৃদ্ধ খাবার যেমন কাজুবাদাম, অ্যাভোকেডো, মটরশুঁটি, বিনস, বিট ও জিঙ্কসমৃদ্ধ খাবার যেমন শস্যজাতীয় খাবার, ছোলা, গরুর মাংস পরিমাণমতো রাখতে হবে। এতে গর্ভস্থ শিশুর মস্তিষ্কের কোষ সঠিকভাবে বাড়ে।</p>
      <p>
        <b>আয়োডিনসমৃদ্ধ খাবার</b>
      </p>
      <p>সন্তানের বুদ্ধিমত্তার বিকাশে আয়োডিন খুবই জরুরি। এ জন্য খাবারের তালিকায় প্রতিদিন আয়োডিনযুক্ত লবণ রাখতে হবে। সামুদ্রিক মাছ, ডিম, কলিজা, গলদা চিংড়ি, ভুট্টা খেতে পারেন।</p>
      <p>
        <i>
          <b>পুষ্টি বিশেষজ্ঞ, মেডিনোভা মেডিকেল, মালিবাগ</b>
        </i>
      </p>
      <p>
        <b>প্রশ্নোত্তর:</b>
      </p>
      <p><b>প্রশ্ন:</b> আমার বয়স ২৩ বছর। দাড়ি গজিয়েছে, তবে খুবই অল্প পরিমাণে। এ ক্ষেত্রে কী করলে দাড়ির ঘনত্ব বাড়বে?</p>
      <p><b>উত্তর:</b> এন্ড্রোজেন হরমোনের ঘাটতির কারণে এ সমস্যা হতে পারে। আপনি একজন হরমোন বিশেষজ্ঞের পরামর্শ নিন।</p>
      <p>
        <b>ডা. শাহজাদা সেলিম, হরমোন বিশেষজ্ঞ</b>
      </p>
    </article>
  </body>
</html>