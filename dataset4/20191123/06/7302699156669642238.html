<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000112459"/>
    <meta property="og:site_name" content="MGR Online"/>
    <meta property="article:published_time" content="2019-11-23T06:03:00+00:00"/>
    <meta property="og:title" content="“หมอวรงค์” เข้าซบ รปช.ตลอดชีพ ลั่นมาเพื่อสู้ลัทธิชังชาติ “เทือก-หม่อมเต่า” ร่วมต้อนรับ"/>
    <meta property="og:description" content="“นพ.รวงค์” สมัครเป็นสมาชิก รปช.แบบตลอดชีพ “สุเทพ-หม่อมเต่า” ร่วมต้อนรับ ลั่นมาเพื่อสู้กับลัทธิชังชาติ แนวทางพรรคเหมาะกับตน"/>
  </head>
  <body>
    <article>
      <h1>“หมอวรงค์” เข้าซบ รปช.ตลอดชีพ ลั่นมาเพื่อสู้ลัทธิชังชาติ “เทือก-หม่อมเต่า” ร่วมต้อนรับ</h1>
      <address><time datetime="2019-11-23T06:03:00+00:00">23 Nov 2019, 06:03</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011634101.JPEG"/>
      </figure>
      <p><b>“นพ.รวงค์” สมัครเป็นสมาชิก รปช.แบบตลอดชีพ “สุเทพ-หม่อมเต่า” ร่วมต้อนรับ ลั่นมาเพื่อสู้กับลัทธิชังชาติ แนวทางพรรคเหมาะกับตน</b><br/><br/>วันนี้ (23 พ.ย.) เมื่อเวลาประมาณ 10.00 น. ที่ห้องประชุม Pacific Club ชั้น 28 อาคารทูแปซิฟิกเพลส ถนนสุขุมวิท พรรครวมพลังประชาชาติไทย (รปช.) ได้จัดงานต้อนรับ นพ.วรงค์ เดชกิจวิกรม ที่มาสมัครเป็นสมาชิกพรรค รปช.หลังจากลาออกจากการเป็นสมาชิกพรรคประชาธิปัตย์ โดยมี ม.ร.ว.จัตุมงคล โศณกุล หัวหน้าพรรค รปช. รวมทั้งนายสุเทพ เทือกสุบรรณ แกนนำพรรค และนายทวีศักดิ์ ณ ตะกั่วทุ่ง เลขาธิการพรรค มาให้การต้อนรับ <br/><br/>นพ.วรงค์ได้สมัครเป็นสมาชิกพรรค รปช.แบบตลอดชีพโดยจ่ายค่าสมัคร 3,650 บาท หลังจากนั้นมีการสวมเสื้อพรรค รปช.เพื่อแสดงความเป็นสมาชิกอย่างเป็นทางการแล้ว นายสุเทพได้กล่าวแนะนำ นพ.วรงค์ พร้อมระบุว่า พรรค รปช.มีความจำเป็นต้องหาบุคคลมาช่วยงานในพรรค ทันทีที่ทราบข่าวว่า นพ.วรงค์จะลาออกจากพรรคประชาธิปัตย์ จึงได้ทาบทาม นพ.วรงค์มาเข้าพรรค ทั้งนี้ พรรคประชาธิปัตย์เคลื่อนไหวอย่างไรตนทราบตลอด เพราะเคยเป็นเลขาธิการพรรคประชาธิปัตย์ แม้หายใจตนก็ได้ยิน <br/><br/>ด้าน นพ.วรงค์กล่าวถึงสาเหตุที่ลาออกจากพรรคประชาธิปัตย์ว่า การเมืองปัจจุบันเปลี่ยนไปจากเดิมมากแล้ว สมัยก่อนเราสู้กับระบอบทักษิณ สู้กับรัฐบาลยิ่งลักษณ์ โครงการจำนำข้าว เป็นการต่อสู้กันระหว่างพรรคการเมือง 2 พรรคใหญ่ แต่ปัจจุบันมีการปลูกฝังความคิดที่เป็นอันตรายให้กับคนรุ่นใหม่ ที่ขอเรียกว่าลัทธิชังชาติ ตนเห็นปัญหานี้ และทนอยู่ไม่ได้ ตนเคยไปพบกับนายชวน หลีกภัย ประธานสภาผู้แทนราษฎร เพื่อพูดคุยเรื่องนี้ และบอกว่าพรรคประชาธิปัตย์ขณะนี้ทำงานได้ดีมากแล้ว แต่ปัญหาของประเทศมันหลากหลายมาก สไตล์การทำงานของตนไม่เหมาะกับการทำงานแบบนี้ ตนเหมาะกับการออกไปสู้ ไปปราบลัทธิชังชาติ พอดีกับกรรมการบริหาร รปช.มีมติให้ชวนตนมาร่วม และเห็นว่าถ้าตนมาอยู่น่าจะช่วยได้มากในการปราบลัทธิชังชาติ รวมทั้งนายสุเทพก็เป็นนักสู้ ประเทศมีปัญหาเมื่อไหร่ นายสุเทพไม่อยู่เฉยๆ แน่ ตนจึงเห็นว่าพรรคนี้จะเหมาะกับตนมากที่สุด<br/><br/>นพ.รวงค์ยืนยันว่า การมาอยู่ รปช.ไม่มีการต่อรองเรื่องตำแหน่งแต่อย่างใด และไม่มีการขัดแย้งกับพรรคประชาธิปัตย์</p>
      <figure>
        <img src="https://mpics.mgronline.com/pics/Images/562000011634102.JPEG"/>
      </figure>
      <figure>
        <img src="https://mpics.mgronline.com/pics/Images/562000011634103.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/politics/photo-gallery/9620000112459"/>
      </related>
    </article>
  </body>
</html>