<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/delavca-stisnilo-pod-tovorno-vozilo"/>
    <meta property="og:site_name" content="Primorske novice"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Delavca stisnilo pod tovorno vozilo"/>
    <meta property="og:description" content="Pri sanaciji struge potoka Oresovka se je včeraj zjutraj prevrnilo vozilo. Hudo poškodovanega delavca, ki ga je upravljal in je ostal ujet pod njim, so rešili sodelavci."/>
  </head>
  <body>
    <article>
      <h1>Delavca stisnilo pod tovorno vozilo</h1>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author">Sijan Pretnar</a></address>
      <p>
        <b>Pri sanaciji struge potoka Oresovka se je včeraj zjutraj prevrnilo vozilo. Hudo poškodovanega delavca, ki ga je upravljal in je ostal ujet pod njim, so rešili sodelavci.</b>
      </p>
      <figure>
        <img src="https://static.primorske.si/foto/highres/kronika/720941_270-delovna3.jpg"/>
        <figcaption>Na kraju delovne nesreče so posredovali gasilci iz Idrije in Cerknega, ki so pomagali reševalcem, nazadnje pa delovno vozilo ponovno obrnili na kolesa.  Foto: PGD Cerkno</figcaption>
      </figure>
      <p><b>CERKNO</b> &gt; Nesreča se je zgodila nekaj minut po osmi uri ob Gorenjski cesti. Pri betoniranju kanala potoka Oresovka se je huje poškodoval 26-letnik iz Makedonije, delavec gradbenega podjetja. Z manjšim gradbenim tovornjakom (kiperjem) je peljal po dovozni poti, ko se je vozilo prevrnilo.</p>
      <p>Poškodovanega delavca so izpod prevrnjenega vozila potegnili sodelavci, kasneje pa so ga oskrbeli reševalci idrijske ekipe nujne medicinske pomoči. Z reševalnim vozilom so ga s hudimi poškodbami odpeljali na zdravljenje v ljubljanski klinični center. Po prvih podatkih je imel poškodovan prsni koš in nogo. Idrijski policisti so tujo krivdo izključili in bodo z vsemi ugotovitvami seznanili novogoriško tožilstvo. O delovni nezgodi so obvestili tudi delovno inšpekcijo.</p>
      <p>Na kraju nesreče so posredovali tudi gasilci PGD Cerkno in PGD Idrija, ki so pomagali reševalcem, obrnili vozilo na kolesa in kraj nesreče pregledali, da ne bi prišlo do iztekanja goriva.</p>
    </article>
  </body>
</html>