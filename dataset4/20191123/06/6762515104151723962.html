<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/serie-a/serie-a-radja-nainggolan-odrodzil-sie-w-ukochanym-cagliari/6pkq4mg"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:01:00+00:00"/>
    <meta property="og:title" content="Stare szaty króla – Radjy Nainggolana"/>
    <meta property="og:description" content="Serce Radjy Nainggolana latami pompowało krew przepełnioną alkoholem, ale zawsze biło dla Cagliari."/>
  </head>
  <body>
    <article>
      <h1>Stare szaty króla – Radjy Nainggolana</h1>
      <address><time datetime="2019-11-23T06:01:00+00:00">23 Nov 2019, 06:01</time> by <a rel="author" href="https://www.przegladsportowy.pl/autorzy/mateusz-janiak" target="_blank">Mateusz Janiak</a></address>
      <p>
        <b>
          <b>Serce Radjy Nainggolana latami pompowało krew przepełnioną alkoholem, ale zawsze biło dla Cagliari.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Pił, palił, nie żałował. I zupełnie się z tym nie chował. Jako zawodnik AS Roma w sylwestrową noc relacjonował na żywo na Instagramie rozgrywany z grupą znajomych mecz paddle’a. Wyraźnie pijany próbował odbijać piłkę, co jakiś czas wyklinając: „Porco Dio!” (to rodzaj złorzeczenia Bogu). Po transferze do Interu Mediolan jeszcze przed debiutem w Nerazzurich został sfotografowany w dyskotece w Bergamo, by nazajutrz rano przyjechać na trening w tych samych ubraniach, w których bawił się w nocnym klubie.</p>
      <p>Radja Nainggolan. Trudno oprzeć się wrażeniu, że Belg z indonezyjskimi korzeniami pomylił epoki. Że nie pasuje do ery internetu, poprawności i zdrowego odżywiania. Pewnie dlatego tak dobrze czuje się na Sardynii, gdzie czas płynie w innym tempie. Miejscowi nie zwracają uwagi na wskazówki zegarów czy kartki z kalendarza i żyją dłużej niż ludzie w innych częściach świata. Jakby umierali wtedy, gdy akurat przypomną sobie, że w końcu jednak trzeba. A teraz mają kolejny powód, by o tym nie pamiętać. Po pięciu latach do Cagliari wrócił król – Radja.</p>
      <p>
        <b>Powrót dla żony</b>
      </p>
      <p>W języku indonezyjskim imię Nainggolana naprawdę znaczy „król” i w stolicy wyspy faktycznie 31-latek może się tak czuć. Jeszcze nie osiągnął poziomu uwielbienia Gigiego Rivy, mistrza Włoch z Rossoblu z 1970 roku, ale kto wie, może przynajmniej się do niego zbliży? Po pierwsze, Cagliari spisuje się świetnie, w poprzednim sezonie na tym etapie uzbierało 10 punktów mniej niż obecnie. To największy postęp w Serie A. Po drugie, mimo że Nainggolan w przeciwieństwie do Rivy dał się skusić bogaczom z kontynentu, nigdy nie wyrzekł się miłości do Sardynii. Pod getry Romy zakładał ochraniacze, na których wymalowano dwie flagi – Belgii i właśnie drugiej pod względem wielkości wyspy Morza Śródziemnego. Po trzecie, przecież wrócił do Cagliari dla żony. Claudia zachorowała na raka, chciała się leczyć w rodzinnych stronach, ze wsparciem bliskich.</p>
      <p>– Najpierw jestem człowiekiem, potem piłkarzem. Decyzję podjąłem błyskawicznie – tłumaczył w rozmowie z telewizją DAZN.</p>
      <p>Nainggolan z pełną odpowiedzialnością może mówić, że jako człowiekowi nic, co ludzkie, nie jest mu obce.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
      <p>Najszybciej poznał biedę i odrzucenie. Marianus Nainggolan, ojciec zawodnika, jest Indonezyjczykiem. Ożenił się z Belgijką, Lizy Bogaerts, ale po pięciu latach znudziła mu się Europa. Spakował się i wrócił do Azji. Sam, oczywiście. Małżonka została z małymi dziećmi w Antwerpii. Pracowała po 10 godzin dziennie, zdarzało się, że przez miesiąc żyli bez dostępu do prądu. W najlepszym wypadku trzy razy w tygodniu jadali to samo danie.</p>
      <p>To historia bez szczęśliwego zakończenia. Lizy nie dożyła największych sukcesów syna, 18 października 2010 roku poddała się eutanazji. Chorowała na raka, o czym powiedziała Radjy i jego siostrze bliźniaczce trzy miesiące przed śmiercią. Zawodnik spóźnił się na samolot, ale zdążył zobaczyć się z matką.</p>
      <p>– Pamiętam doskonale każde z ostatnich słów mamy. Przykazała mi, bym zaopiekował się siostrą i resztą rodziny. Nie chcę jej zawieść. Wszystko, co robię, czynię z determinacją i poświęceniem. Od zawsze nas tego uczyła. Niemal każdego dnia opłakuję jej śmierć – wspominał Nainggolan. Belg upamiętnił matkę tatuażami na plecach – drewnianym krzyżem, dwoma skrzydłami i datą urodzin oraz śmierci Lizy.</p>
      <p>A ojciec? Kilka lat temu spotkał się z synem na Bali, gdzie Marianus miał... poprosić go o pieniądze. Jak łatwo się domyślić, relacja nie została naprawiona.</p>
      <p>
        <b>Drzwi mają być otwarte</b>
      </p>
      <p>Prawdopodobnie w dużej mierze z powodu takich doświadczeń Nainggolan nie traktuje kariery piłkarza przesadnie poważnie. Ma dobre serce, które bardzo często pompowało krew wypełnioną alkoholem. Powtarza, że futbol to jego hobby, nie obsesja. Dlatego Luciano Spalletti jako trener Romy, by upilnować Belga, kazał mu spać w ośrodku treningowym Trigoria. Sam również tam nocował, a wszystkie drzwi musiały być otwarte. Inaczej Radja zapewne próbowałby się wymknąć. Oczywiście takie zabiegi szkoleniowiec stosował jedynie w wyjątkowych sytuacjach. Przez dłuższy czas to raczej nie byłoby skuteczne...</p>
      <p>
        <a href="https://www.elevensports.pl/">&gt;&gt; Oglądaj mecze Serie A w Eleven Sports</a>
      </p>
      <p>Ale nawet Nainggolan ma granice. W Interze skutkami ubocznymi rozrywkowego trybu życia były kontuzje. Belg przyznał, że musi zmienić niektóre nawyki, że robi się coraz starszy. Później zdiagnozowano chorobę Claudii, co stało się kolejnym powodem do ograniczenia używek. A może nic się nie zmieniło, tylko Sardyńczykom nie przeszkadza zachowanie ich „króla” i po prostu nie wypływają filmy z kolejnych imprez? Zresztą, dla miejscowych cokolwiek Nainggolan by nie robił, niech robi dalej, byle w każdym spotkaniu strzelał gola i miał trzy asysty, jak w ostatniej kolejce z Fiorentiną (5:2).</p>
    </article>
  </body>
</html>