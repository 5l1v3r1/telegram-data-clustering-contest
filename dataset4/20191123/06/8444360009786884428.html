<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/thasos-eikones-apokalypsis-apo-tin-theominia-kyvernitiko-klimakio-stin-perioxi/2921565/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T06:16:54+00:00"/>
    <meta property="og:title" content="Θάσος: Εικόνες αποκάλυψης από την θεομηνία! Κυβερνητικό κλιμάκιο στην περιοχή"/>
    <meta property="og:description" content="Οι δρόμοι στη Θάσο έχουν μετατραπεί σε ορμητικούς χειμάρρους παρασύροντας αυτοκίνητα και ότι άλλο βρεθεί στο διάβα τους. Δραματική κατάσταση στο νησί που βρίσκεται σε κατάσταση έκτακτης ανάγκης. Σήμερα φτάνει σε Θάσο και Χαλκιδική κυβερνητικό κλιμάκιο για την αποτίμηση των ζημιών. Εικόνες βιβλικής καταστροφής στο νησί."/>
  </head>
  <body>
    <article>
      <h1>Θάσος: Εικόνες αποκάλυψης από την θεομηνία! Κυβερνητικό κλιμάκιο στην περιοχή</h1>
      <h2>Οι δρόμοι στη Θάσο έχουν μετατραπεί σε ορμητικούς χειμάρρους παρασύροντας αυτοκίνητα και ότι άλλο βρεθεί στο διάβα τους. Δραματική κατάσταση στο νησί που βρίσκεται σε κατάσταση έκτακτης ανάγκης. Σήμερα φτάνει σε Θάσο και Χαλκιδική κυβερνητικό κλιμάκιο για την αποτίμηση των ζημιών. Εικόνες βιβλικής καταστροφής στο νησί.</h2>
      <address><time datetime="2019-11-23T06:16:54+00:00">23 Nov 2019, 06:16</time> by <a rel="author">Newsit Newsroom</a></address>
      <p>Κυβερνητικό κλιμάκιο βρίσκεται στη Θάσο και στην Χαλκιδικη που δοκιμάζονται από την θεομηνία των προηγούμενων ημερών, με εντολή του πρωθυπουργού Κυριάκου Μητσοτάκη. Επικεφαλής του κλιμακίου είναι ο Υπουργός Εθνικής Άμυνας, Νίκος Παναγιωτόπουλος και ο Υφυπουργός Εσωτερικών, Θεόδωρος Λιβάνιο και  μεταβαίνει στις πληγείσες περιοχές από τα πλημμυρικά φαινόμενα του τελευταίου εικοσιτετραώρου στην Χαλκιδική και στην Θάσο.</p>
      <p>Μαζί τους μεταβαίνουν, ο Γενικός Γραμματέας Πολιτικής Προστασίας, Νίκος Χαρδαλιάς, ο Γενικός Γραμματέας Υποδομών, Γεώργιος Καραγιάννης, ο Γενικός Γραμματέας Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας και ο Υπαρχηγός Επιχειρήσεων του Πυροσβεστικού Σώματος, Αντιστράτηγος Στέφανος Κολοκούρης.</p>
      <p>Η αποστολή θα μεταβεί με ελικόπτερο του Πυροσβεστικού Σώματος και θα προσεγγίσει στις 8.30 την περιοχή Ολυμπιάδα Χαλκιδικής (Δημοτικό Γήπεδο) και στις 10.45 την νήσο Θάσο (Γήπεδο Λιμένα).</p>
      <h3>Δραματική η κατάσταση στη Θάσο</h3>
      <p>Από την ισχυρή βροχόπτωση που επικρατεί τα τελευταία δύο 24ωρα η Θάσος έχει καλυφθεί από το νερό με την κατάσταση να είναι δραματική. Στην Ποταμιά δύο οικογένειες αναγκάστηκαν να εγκαταλείψουν τα σπίτια τους, όταν αυτά πλημμύρισαν. Το κεντρικό ρέμα της περιοχής έχει υπερχειλίσει με αποτέλεσμα το νερό να ρέει ανεξέλεγκτα προς πάσα κατεύθυνση.</p>
      <p>Tο μεσημέρι με απόφαση του Περιφερειάρχη Ανατολικής Μακεδονίας και Θράκης Χρήστου Μέτιου, έξι περιοχές του νησιού κηρύχθηκαν σε κατάσταση έκτακτης ανάγκης, μετά από σχετικό αίτημα που υπέβαλε ο νησιωτικός δήμος.</p>
      <p>Το τελευταίο 24ωρο, δρόμοι έχουν μετατραπεί σε ορμητικούς χειμάρρους παρασύροντας αυτοκίνητα και ότι άλλο βρεθεί στο διάβα τους, ρέματα και αρδευτικά κανάλια έχουν υπερχειλίσει, πολλά σημεία του οδικού δικτύου δεν είναι προσβάσιμα, ενώ χρειάστηκε η συνδρομή της Πυροσβεστικής Υπηρεσίας προκειμένου να απεγκλωβιστούν κάτοικοι σε οικισμούς όπου το νερό μπήκε κυριολεκτικά μέσα στα σπίτια τους και ήταν αδύνατη η μετακίνησή τους.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ffragioglou%2Fvideos%2F2694559767231482%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Πολλές παραλίες θυμίζουν βομβαρδισμένα τοπία, κατολισθήσεις υπάρχουν σε πολλά σημεία του οδικού δικτύου, ενώ τα ορμητικά νερά έχουν προκαλέσει μεγάλες και εκτεταμένες ζημιές σε επιχειρήσεις και κατοικίες. Τις επόμενες ώρες αναμένεται να φτάσουν στο νησί ενισχύσεις από την Καβάλα με άντρες, οχήματα και άλλα μηχανήματα της Πυροσβεστικής Υπηρεσίας σε μια προσπάθεια να αντιμετωπιστούν τα μεγάλα προβλήματα που δημιουργεί η κακοκαιρία στο νησί.</p>
      <related>
        <h4>Click4more: Χαλκιδική:</h4>
        <a href="https://www.newsit.gr/topikes-eidhseis/kentriki-makedonia/xalkidiki-vouliakse-stis-laspes-i-olympiada-dromoi-potamia-spitia-plimmyrismena/2921230/"/>
      </related>
      <p>Για πρωτοφανή βροχή κάνει λόγο ο δήμαρχος Θάσου Λευτέρης Κυριακίδης μιλώντας στο ΑΠΕ – ΜΠΕ, υπογραμμίζοντας ότι αύριο το πρωί αναμένονται και μηχανήματα του Στρατού και της Περιφέρειας Α.Μ.Θ. προκειμένου να ξεκινήσει μια πρώτη προσπάθεια αποκατάστασης των ζημιών.</p>
      <figure>
        <iframe src="https://www.youtube.com/embed/pSd5F8DU61c" width="640" height="480" data-service="Youtube" scrolling="no"/>
      </figure>
      <p>Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού . Ο ίδιος σημείωσε πως το τελευταίο 48ωρο το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <p>Ο κ. Κυριακίδης εκτιμά ότι η μεγάλη φωτιά του 2016 αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος.</p>
      <p>Ο δήμος Θάσου συνιστά αποφυγή μετακινήσεων στο σύνολο του οδικού δικτύου του νησιού και καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου.</p>
      <p>Από το πρωί δεν εκτελούνται τα ακτοπλοϊκά δρομολόγια από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</p>
    </article>
  </body>
</html>