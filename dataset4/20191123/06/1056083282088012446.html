<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200411/%D8%AC%D8%A7%D9%85%D8%B9%D9%87-%D9%85%D8%AF%D8%B1%D8%B3%DB%8C%D9%86-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A2%D8%AA%DB%8C-%D9%82%D9%85-%D9%88%D8%B1%D9%88%D8%AF-%D9%85%D8%B5%D8%AF%D8%A7%D9%82%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T06:11:45+00:00"/>
    <meta property="og:title" content="جامعه مدرسین در انتخابات ‌آتی قم ورود مصداقی ندارد"/>
    <meta property="og:description" content="ایسنا/قم اعضای جامعه مدرسین بر عدم ورود مصداقی به انتخابات یازدهمین دوره مجلس شورای اسلامی قم تاکید کردند."/>
  </head>
  <body>
    <article>
      <h1>جامعه مدرسین در انتخابات ‌آتی قم ورود مصداقی ندارد</h1>
      <address><time datetime="2019-11-23T06:11:45+00:00">23 Nov 2019, 06:11</time> by <a rel="author">محسن عبادی‌پور</a></address>
      <p>ایسنا/قم اعضای جامعه مدرسین بر عدم ورود مصداقی به انتخابات یازدهمین دوره مجلس شورای اسلامی قم تاکید کردند.</p>
      <p>بیست و پنجمین جلسه شورای عالی جامعه مدرسین حوزه علمیه قم در سال 98، شامگاه جمعه با دستور بررسی اهم مسائل جاری کشور و به ریاست آیت‌الله محمد یزدی، رئیس شواری عالی جامعه مدرسین برگزار شد.</p>
      <p>در این جلسه مهم‌ترین مسائل جاری کشور از جمله رویکرد دولت در اجرای طرح اصلاح قیمت بنزین و پیامدهای ناشی از نحوه‌ی اجرای طرح و نقش سرویس‌های خارجی در تخریب منابع ملی و عمومی و آسیب به مردم موردبحث و بررسی قرار گرفت.</p>
      <p>در ادامه مباحث دستور جلسه، انتخابات یازدهمین دوره مجلس شورای اسلامی و اولین میان‌دوره‌ای پنجمین دوره مجلس خبرگان رهبری موردتوجه و تبادل‌نظر واقع شد.</p>
      <p>اعضای جامعه مدرسین در این جلسه کماکان بر لزوم عدم ورود مصداقی جامعه مدرسین در مسئله انتخابات یازدهمین دوره مجلس شورای اسلامی قم تأکید کردند و در پایان مقرر شد، به‌منظور قدردانی از رهبر معظم انقلاب «مدظله‌العالی» و مراجع معظم تقلید «دامت برکاتهم»، مردم رشید کشور و مدافعان امنیت در حوادث اخیر بیانیه‌ای صادر شود و مواضع جامعه مدرسین درباره‌ی آن به اطلاع عموم برسد.</p>
      <p>انتهای پیام</p>
    </article>
  </body>
</html>