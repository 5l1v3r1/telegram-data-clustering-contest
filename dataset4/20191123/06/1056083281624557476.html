<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200408/%D8%A7%D9%81%D8%B2%D8%A7%DB%8C%D8%B4-%D8%BA%D9%84%D8%B8%D8%AA-%D8%A2%D9%84%D8%A7%DB%8C%D9%86%D8%AF%D9%87-%D9%87%D8%A7-%D8%AF%D8%B1-%D8%B4%D9%87%D8%B1%D9%87%D8%A7%DB%8C-%D9%BE%D8%B1%D8%AC%D9%85%D8%B9%DB%8C%D8%AA-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-23T06:09:58+00:00"/>
    <meta property="og:title" content="افزایش غلظت آلاینده‌ها در شهرهای پرجمعیت کشور"/>
    <meta property="og:description" content="مدیر کل پیش بینی و هشدار سریع سازمان هواشناسی گفت: با توجه به سکون نسبی هوا انتظار می‌رود طی روزهای آینده به تدریج بر غلظت آلاینده‌های شهری در شهرهای صنعتی و پرجمعیت کشور افزوده شود."/>
  </head>
  <body>
    <article>
      <h1>افزایش غلظت آلاینده‌ها در شهرهای پرجمعیت کشور</h1>
      <address><time datetime="2019-11-23T06:09:58+00:00">23 Nov 2019, 06:09</time> by <a rel="author">مهشاد کریمی</a></address>
      <p>مدیر کل پیش بینی و هشدار سریع سازمان هواشناسی گفت: با توجه به سکون نسبی هوا انتظار می‌رود طی روزهای آینده به تدریج بر غلظت آلاینده‌های شهری در شهرهای صنعتی و پرجمعیت کشور افزوده شود.</p>
      <p>صادق ضیائیان در گفت‌وگو با ایسنا، اظهار کرد:‌ امروز 2 آذر در سواحل دریای خزر بارش باران و در شمال شرق کشور  و ارتفاعات البرز مرکزی و شرقی ، بارش پراکنده برف پیش بینی می‌شود.</p>
      <p>وی ادامه داد:‌ از امروز تا اواسط هفته با توجه به پایداری و سکون نسبی هوا، انتظار می‌رود به تدریج بر غلظت آلاینده‌های جوی در شهرهای صنعتی و پرجمعیت کشور افزوده شود.</p>
      <p>به گفته‌ مدیر کل پیش بینی  و هشدار سریع سازمان هواشناسی از روز چهارشنبه (6 آذر) سامانه بارشی از غرب و شمال غرب وارد کشور می‌شود و به تدریج بارش در این مناطق آغاز خواهد شد.</p>
      <p>وی در پایان درباره‌ی وضعیت جوی تهران طی دو روز آینده نیز اظهار کرد:‌ آسمان تهران فردا 3 آذر ماه نیمه ابری، همراه با غبار محلی و کاهش ابر و حداقل دمای صفر و حداکثر دمای 6 درجه سانتیگراد و طی روز دوشنبه 4 آذر نیز نیمه ابری و غبار آلود و با حداقل دمای صفر و حداکثر دمای 7 درجه سانتی‌گراد پیش بینی می‌شود.</p>
      <p>انتهای پیام</p>
    </article>
  </body>
</html>