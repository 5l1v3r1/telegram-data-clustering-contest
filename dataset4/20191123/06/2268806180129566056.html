<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/a-group/liderat-ludogorets-priema-vtoriya-v-tablitsata-lokomotiv-pd.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-23T06:11:54+00:00"/>
    <meta property="og:title" content="Лидерът Лудогорец приема втория в таблицата Локомотив (Пд)"/>
    <meta property="og:description" content="Лудогорец приема Локомотив (Пд) в голямото дерби на кръга"/>
  </head>
  <body>
    <article>
      <h1>Лидерът Лудогорец приема втория в таблицата Локомотив (Пд)</h1>
      <address>
        <time datetime="2019-11-23T06:11:54+00:00">23 Nov 2019, 06:11</time>
      </address>
      <p>Отборите на Лудогорец и Локомотив (Пд) се изправят един срещу друг в голямото дерби на кръга. Сблъсъкът им се явява и директен мач между първия и втория във временното класиране. И докато позицията не е нищо ново за "орлите", то представянето на "смърфовете" през кампанията е повече от впечатляващо.</p>
      <p>В лагера на гостите цари страхотна еуфория около този сблъсък, като голяма част от ръководните фактори на тима са на мнение, че точка или три от визитата им в Разград ще ги накара да мечтаят за шампионската титла на България.</p>
      <p>Домакините нямат сериозни проблеми около състава. Единствено Жоржиньо отпадна от сметките заради контузия. Очаква се стартовата единадесеторка да е съставена от Илиев на вратата и карето Сисиньо, Григоре, Форстър и Недялков в отбрана. За последния се смяташе, че ще пропусне дербито, но явно вече е готов за игра. Горалски и Баджи ще са опорните полузащитници, а Марселиньо ще играе в ролята на плеймейкър. Лукоки и Вандерсон ще бъдат на крилата, а в атака ще започне Клаудиу Кешеру.</p>
      <p>В Локо големият отсъстващ ще е централният бранител Стивън Езе. През седмицата около името на нигериеца се завъртя истинска трансферна сага, като многократно беше пращан в чуждестранни тимове и столичните грандове Левски или ЦСКА. Очаква се Бруно Акрапович да заложи на Луков под рамката и Малембана, Петрович и Алмейда в защита. Карагерен и Томашевич ще са халф-бековете, а Умарбаев, Витанов и Георги Илиев е бъдат триото в средата на терена. В атака пък ще се разчита на Ожболт и Димитър Илиев. На резервната скамейка отново ще остане загубилият доверието на треньора Анте Аралица.</p>
      <p>Преди днешната среща Лудогорец води в таблицата с 6 точки пред "Смърфовете". Разградчани все още не познават вкуса на загубата през тази кампания. Среща си дават най-добрата отбрана - тази на домакините, допуснала само 5 гола, и най-доброто нападение. Пловдивчани са реализирали 37 гола до този момент.</p>
      <p>Главен съдия на срещата ще бъде Драгомир Драганов, с помощници Александър Атанасов и Христо Хаджийски. Делегат на БФС е Димитър Петров, а работата на реферите зорко ще следи Петър Петров.</p>
    </article>
  </body>
</html>