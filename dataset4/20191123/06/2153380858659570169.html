<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/dramatiki-i-katastasi-sti-thaso-yperheilise-kentriko-rema-tis-potamias-sygklonistikes"/>
    <meta property="og:site_name" content="The Pressroom"/>
    <meta property="article:published_time" content="2019-11-23T06:36:47+00:00"/>
    <meta property="og:title" content="Δραματική η κατάσταση στη Θάσο: Υπερχείλισε το κεντρικό ρέμα της Ποταμιάς - Συγκλονιστικές εικόνες"/>
    <meta property="og:description" content="Κακοκαιρία: Εικόνες καταστροφής στην Θάσο και τη Χαλκιδική, από την κακοκαιρία και τις παρατεταμένες καταρρακτώδεις βροχές που έπληξαν τις δύο περιοχές την Παρασκευή. Με εντολή του πρωθυπουργού, Κυριάκου Μητσοτάκη, κυβερνητικό κλιμάκιο μεταβαίνει επί τόπου για να καταγράψει την κατάσταση.  Στη Θάσο, τα μεγαλύτερα προβλήματα εντοπίζονται στο νότιο τμήμα του νησιού, όπου έξι περιοχές κηρύχθηκαν σε κατάσταση έκτακτης ανάγκης. Σύμφωνα με τον δήμαρχο Θάσου, Λευτέρη Κυριακίδη, το τελευταίο 48ωρο το νησί έχει συγκεντρώσει το υψηλότερο ποσοστό βροχόπτωσης σε όλη την Ελλάδα."/>
  </head>
  <body>
    <article>
      <h1>Δραματική η κατάσταση στη Θάσο: Υπερχείλισε το κεντρικό ρέμα της Ποταμιάς - Συγκλονιστικές εικόνες</h1>
      <address>
        <time datetime="2019-11-23T06:36:47+00:00">23 Nov 2019, 06:36</time>
      </address>
      <slideshow>
        <figure>
          <img src="https://www.thepressroom.gr/sites/default/files/styles/article/public/2019-11/thasos6.png?itok=7GbTSMPn"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos1.jpg?itok=m-N447W9"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos3.jpg?itok=T6Ks3iNj"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos5.png?itok=bAjlRMSi"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos22.jpg?itok=4mLGhD9F"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos23.jpg?itok=am49Ml_s"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos24.jpg?itok=cO18e2Wk"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/thasos25.jpg?itok=3T4Exqr-"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/xalkidikio2.jpg?itok=M6rK6pOt"/>
        </figure>
      </slideshow>
      <p>
        <b><a href="https://www.thepressroom.gr/tags/kakokairia">Κακοκαιρία</a>: Εικόνες καταστροφής στην <a href="https://www.thepressroom.gr/tags/thasos">Θάσο</a> και τη Χαλκιδική, από την κακοκαιρία και τις παρατεταμένες καταρρακτώδεις βροχές που έπληξαν τις δύο περιοχές την Παρασκευή. Με εντολή του πρωθυπουργού, Κυριάκου Μητσοτάκη, κυβερνητικό κλιμάκιο μεταβαίνει επί τόπου για να καταγράψει την κατάσταση. </b>
      </p>
      <p>Στη Θάσο, τα μεγαλύτερα προβλήματα εντοπίζονται στο νότιο τμήμα του νησιού, όπου<b> έξι περιοχές κηρύχθηκαν σε κατάσταση έκτακτης ανάγκη</b>ς. Σύμφωνα με τον δήμαρχο Θάσου, Λευτέρη Κυριακίδη, <b>το τελευταίο 48ωρο το νησί έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</b></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F1354712171375643%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Το τελευταίο 24ωρο, δρόμοι έχουν μετατραπεί σε ορμητικούς χειμάρρους παρασύροντας αυτοκίνητα και ό,τι άλλο βρεθεί στο διάβα τους, ρέματα και αρδευτικά κανάλια έχουν υπερχειλίσει, πολλά σημεία του οδικού δικτύου δεν είναι προσβάσιμα, ενώ χρειάστηκε η συνδρομή της Πυροσβεστικής Υπηρεσίας προκειμένου να απεγκλωβιστούν κάτοικοι σε οικισμούς όπου το νερό μπήκε κυριολεκτικά μέσα στα σπίτια τους και ήταν αδύνατη η μετακίνησή τους.</p>
      <p>Η κατάσταση έχει ξεφύγει από κάθε έλεγχο και<b> στην Ποταμιά, όπου δύο οικογένειες αναγκάστηκαν να εγκαταλείψουν τα σπίτια τους, </b>όταν πλημμύρισαν ολοσχερώς. Το κεντρικό ρέμα της Ποταμιάς έχει υπερχειλίσει με αποτέλεσμα το νερό να «τρέχει» ανεξέλεγκτο προς οποιαδήποτε κατεύθυνση, όπως αναφέρει το kavalanews.gr.</p>
      <figure>
        <iframe src="https://www.youtube.com/embed/2cXBwNwdLtI" width="854" height="480" data-service="Youtube" scrolling="no"/>
      </figure>
      <p>Πολλές παραλίες θυμίζουν βομβαρδισμένα τοπία, κατολισθήσεις υπάρχουν σε πολλά σημεία του οδικού δικτύου, ενώ τα ορμητικά νερά έχουν προκαλέσει μεγάλες και εκτεταμένες ζημιές σε επιχειρήσεις και κατοικίες. Τις επόμενες ώρες αναμένεται να φτάσουν στο νησί ενισχύσεις από την Καβάλα με άντρες, οχήματα και άλλα μηχανήματα της Πυροσβεστικής Υπηρεσίας σε μια προσπάθεια να αντιμετωπιστούν τα μεγάλα προβλήματα που δημιουργεί η κακοκαιρία στο νησί.</p>
      <p>Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού . Ο ίδιος σημείωσε πως το τελευταίο 48ωρο το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <p>Ο κ. Κυριακίδης εκτιμά ότι η μεγάλη φωτιά του 2016 αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος.</p>
      <p>Ο δήμος Θάσου συνιστά αποφυγή μετακινήσεων στο σύνολο του οδικού δικτύου του νησιού και καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου.</p>
      <p>Από χτες το πρωί δεν εκτελούνται τα ακτοπλοϊκά δρομολόγια από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</p>
      <p>Οι δρόμοι πλημμύρισαν και στην Καβάλα, αφού ξεχείλισε το ποτάμι στο Δάτο.</p>
      <figure>
        <iframe src="https://www.youtube.com/embed/gFcwaRKrt-k" width="480" height="270" data-service="Youtube" scrolling="no"/>
      </figure>
      <p>Παρόμοια κατάσταση επικρατεί και στο Πολύστυλο, αφού το χωριό «πνίγηκε» από τις βροχοπτώσεις.</p>
      <figure>
        <iframe src="https://www.youtube.com/embed/hkGiFMfrDdo" width="480" height="270" data-service="Youtube" scrolling="no"/>
      </figure>
      <h3> Πλημμύρες και στην Χαλκιδική από την κακοκαιρία</h3>
      <p>Παρόμοια είναι η κατάσταση και στην Χαλκιδική, μετά από τις ισχυρές βροχοπτώσεις. Πλημμυρικά φαινόμενα αντιμετώπισε η περιοχή της Ολυμπιάδας </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F574725426671260%2F&amp;show_text=0&amp;width=269" width="269" height="476" data-service="Facebook" scrolling="no"/>
      </figure>
      <h3>Κυβερνητικό κλιμάκιο εκτάκτως σε Χαλκιδική και Θάσο</h3>
      <p>Κυβερνητικό κλιμάκιο με επικεφαλής τον υπουργό Εθνικής 'Αμυνας, Νίκο Παναγιωτόπουλο και τον υφυπουργό Εσωτερικών, Θεόδωρο Λιβάνιο, μεταβαίνει στις πληγείσες περιοχές από τα πλημμυρικά φαινόμενα των τελευταίων ημερών εικοσιτετραώρου στην Χαλκιδική και στην Θάσο, με εντολή του πρωθυπουργού, Κυριάκου Μητσοτάκη.</p>
      <p>Μαζί τους μεταβαίνουν, ο γενικός γραμματέας Πολιτικής Προστασίας, Νίκος Χαρδαλιάς, ο γενικός γραμματέας Υποδομών, Γεώργιος Καραγιάννης, ο γενικός γραμματέας Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας και ο υπαρχηγός Επιχειρήσεων του Πυροσβεστικού Σώματος, αντιστράτηγος Στέφανος Κολοκούρης.</p>
    </article>
  </body>
</html>