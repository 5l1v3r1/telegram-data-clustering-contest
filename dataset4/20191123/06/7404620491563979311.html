<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/organi-prokuraturi-zaporizkoi-oblasti-aktivno-protidijut-mahinacijam-iz-zemelnimi-resursami/"/>
    <meta property="og:site_name" content="МИГ"/>
    <meta property="article:published_time" content="2019-11-23T06:27:16+00:00"/>
    <meta property="og:title" content="Органи прокуратури Запорізької області активно протидіють махінаціям із земельними ресурсами"/>
    <meta property="og:description" content="Понад 80% території Запорізької області – аграрного регіону – займають землі сільськогосподарського призначення, а отже, «інтерес» до національного багатства з боку окремих ділків надзвичайно великий. У зв’язку з цим питання протидії незаконним схемам заволодіння землями державної власності є особли"/>
  </head>
  <body>
    <article>
      <h1>Органи прокуратури Запорізької області активно протидіють махінаціям із земельними ресурсами</h1>
      <address><time datetime="2019-11-23T06:27:16+00:00">23 Nov 2019, 06:27</time> by <a rel="author" href="https://mig.com.ua/author/vlad/" target="_blank">Владимир Шак</a></address>
      <p>Понад 80% території Запорізької області – аграрного регіону – займають землі сільськогосподарського призначення, а отже, «інтерес» до національного багатства з боку окремих ділків надзвичайно великий. У зв’язку з цим питання протидії незаконним схемам заволодіння землями державної власності є особливо актуальним.</p>
      <p>З метою викриття цих схем апаратом прокуратури області ведеться кропітка робота й опрацьовується численні дані Публічної кадастрової карти України та Державного реєстру речових прав на нерухоме майно.</p>
      <p>Конституцією України та Земельним кодексом України кожному громадянину гарантується право на одноразове безкоштовне отримання земельної ділянки у визначених законом розмірах.</p>
      <p>Реалізація цієї норми закону проводиться шляхом подачі особою, яка бажає отримати земельну ділянку у власність, до органу виконавчої влади або місцевого самоврядування клопотання. В ньому заявник підтверджує, що раніше ним земельні ділянки цієї категорії в межах норм безоплатної приватизації не отримувались.</p>
      <p>Однак, як було встановлено, деякі громадяни, зловживаючи своїм конституційним правом, до Головного управління Держгеокадастру в області як розпорядника земель державної власності з клопотаннями про надання дозволу на розроблення проектів землеустрою щодо відведення земельних ділянок та передачі їх у власність звертались неодноразово.</p>
      <p>Так, галузевим відділом прокуратури Запорізької області упродовж поточного року виявлено 9 фактів незаконного отримання у такий спосіб земельних ділянок площею 18 га на території Бердянського, Запорізького, Приазовського, Якимівського та інших районів області.</p>
      <p>Робота на цьому напрямі триває.</p>
      <p>(<i>Прес-служба прокуратури Запорізької області</i>)</p>
    </article>
  </body>
</html>