<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200467/%DB%B4-%D9%85%DB%8C%D9%84%DB%8C%D9%88%D9%86-%D9%88-%DB%B3%DB%B0%DB%B0-%D9%87%D8%B2%D8%A7%D8%B1-%D8%A7%D8%B5%D9%81%D9%87%D8%A7%D9%86%DB%8C-%D9%85%D8%B4%D9%85%D9%88%D9%84-%DA%A9%D9%85%DA%A9-%D8%AD%D9%85%D8%A7%DB%8C%D8%AA%DB%8C-%D8%AF%D9%88%D9%84%D8%AA-%D9%87%D8%B3%D8%AA%D9%86%D8%AF-%DB%B7%D8%AF%D8%B1%D8%B5%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T06:58:53+00:00"/>
    <meta property="og:title" content="۴ میلیون و ۳۰۰ هزار اصفهانی مشمول کمک حمایتی دولت هستند/ ۷درصد کمک نمی گیرد"/>
    <meta property="og:description" content="ایسنا/اصفهان در پی افزایش نرخ بنزین و ایجاد منابع از محل اختلاف قیمت آن، دولت از چهارشنبه هفته گذشته کمک حمایتی به جمعیت ۶۰ میلیونی کشور را طی سه مرحله آغاز کرد که طبق برآوردهای صورت گرفته حدود ۴ میلیون و ۳۰۰ هزار نفر از مردم استان اصفهان مشمول این کمک دولت هستند."/>
  </head>
  <body>
    <article>
      <h6 class="kicker">مدیرکل تعاون، کار و رفاه اجتماعی استان اصفهان:</h6>
      <h1>۴ میلیون و ۳۰۰ هزار اصفهانی مشمول کمک حمایتی دولت هستند/ ۷درصد کمک نمی گیرد</h1>
      <address><time datetime="2019-11-23T06:58:53+00:00">23 Nov 2019, 06:58</time> by <a rel="author">پروانه عبداللهی</a></address>
      <p>ایسنا/اصفهان در پی افزایش نرخ بنزین و ایجاد منابع از محل اختلاف قیمت آن، دولت از چهارشنبه هفته گذشته کمک حمایتی به جمعیت ۶۰ میلیونی کشور را طی سه مرحله آغاز کرد که طبق برآوردهای صورت گرفته حدود ۴ میلیون و ۳۰۰ هزار نفر از مردم استان اصفهان مشمول این کمک دولت هستند.</p>
      <p>مدیرکل تعاون، کار و رفاه اجتماعی استان اصفهان در گفت‌وگو با ایسنا، با اشاره به جمعیتی که پس از افزایش نرخ بنزین در استان اصفهان مشمول کمک های معیشتی دولت هستند، اظهار کرد: آمار دقیقی وجود ندارد، اما طبق برآوردهای صورت گرفته ۹۳ درصد از جمعیت ۵ میلیون و ۱۸۰ هزار نفری استان اصفهان کمک حمایتی دولت را دریافت می کنند.</p>
      <p>محسن نیرومند با بیان اینکه حدود ۴ میلیون و ۳۰۰ هزار نفر از مردم استان اصفهان طی این سه مرحله کمک های معیشیتی دولت را دریافت کرده و یا امشب دریافت می کنند، گفت: حدود هفت درصد جمعیت استان اصفهان مشمول کمک معیشیتی دولت نخواهند بود، اما این جمعیت طی فرایندی می توانند نیاز خود به این کمک را به دولت اعلام کنند.</p>
      <p>وی توضیح داد: جمعیت هفت درصدی استان با شماره همراهی که قبلا در سامانه دریافت یارانه ثبت شده، می توانند از فردا یکشنبه (۳ آذر ماه) با ارسال کدملی سرپرست خانواده به شماره #۶۳۶۹* از دریافت و یا عدم دریافت کمک حمایتی دولت اطمینان حاصل کنند.</p>
      <p>مدیرکل تعاون، کار و رفاه اجتماعی استان اصفهان تاکید کرد: جمعیتی که در استان یارانه دریافت نمی کنند، جزو قشر توانمندی هستند که پیشتر از دریافت یارانه خود انصراف داده بودند.</p>
      <p>وی در خصوص سهم رقمی استان اصفهان از کمک حمایتی دولت، گفت: این رقم هنوز به طور دقیق مشخص نیست، اما به طور متوسط اگر به جمعیت ۴ میلیون و ۳۰۰ هزار استان، نفری ۵۰ هزار تومان واریز شود، این کمک رقمی معادل ۲۱۵.۰۰۰.۰۰۰.۰۰۰ تومان خواهد بود.</p>
      <p>نیرومند با تاکید کرد: با توجه به اینکه کمک معیشتی دولت به حساب یارانه سرپرستان خانوار واریز می شود، به طور قطع تنها افراد یارانه بگیر مشمول این کمک خواهند بود و اگر کسی به هر دلیل یارانه دریافت نمی کند، کمک حمایتی دولت به حساب وی واریز نخواهد شد.</p>
      <p>وی در خصوص اینکه یارانه برخی زوج های جوان هنوز برقرار نشده و یا برخی درخواست برقراری مجدد یارانه شان را دارند، توضیح داد: این موضوع در حوزه وظیفه تعاون، کار و رفاه تامین اجتماعی نیست، اما با توجه به مراجعات بسیار در این باره، مسئله را به ستاد هدفمندی یارانه ها منتقل کرده ایم.</p>
      <p>مدیرکل تعاون، کار و رفاه اجتماعی استان اصفهان تصریح کرد: ستاد هدفمندی یارانه ها به دنبال سازکار و سامانه جدیدی برای این خانواده ها و یا متولدین جدید و افرادی که پیشتر از دریافت یارانه انصراف داده و اکنون خواهان دریافت مجدد آن بوده، است و به طور قطع این موضوع پیگیری خواهد شد.</p>
      <p>نیرومند در خصوص اولویت پرداخت کمک های معیشتی دولت به جمعیت۶۰ میلیونی، گفت: در پرداخت این کمک اولویت خاصی در نظر گرفته نشد و طی سه مرحله کمک دولت پرداخت می شود و اگر سرپرست خانواری مشمول یارانه است، امشب در آخرین نوبت کمک های معیشتی دولت به حساب وی واریز می شود.</p>
      <p>به گزارش ایسنا، به دنبال افزایش نرخ بنزین و افزایش درآمد دولت از این محل، قرار شد طی سه مرحله برای گروه‌های هدف که حدود ۱۹ میلیون خانوار و یا جمعیت ۶۰ میلیون نفری هستند پرداخت نقدی کمک حمایتی دولت انجام شود که از هفته گذشته این کمک برای دو گروه ۲۰ میلیونی در دو مرحله واریز شد و قرار است سومین گروه، امشب (دوم آذرماه) دریافت نقدی داشته باشند که این مبالغ به همان حساب یارانه نقدی آنها واریز می شود.</p>
      <p>طبق اعلام دولت برای خانوارهای تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان واریز می شود.</p>
      <p>همچنین مددجویان کمیته امداد، بهزیستی، زنان سرپرست خانوار، بازنشستگان، مستمری بگیران، معلمان، روستاییان و عشایر، کارگران، کارمندان و اقشار کم درآمد جامعه هدف کمک حمایتی دولت هستند.</p>
      <p>انتهای پیام</p>
    </article>
  </body>
</html>