<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191123_04732344"/>
    <meta property="og:site_name" content="De Standaard"/>
    <meta property="article:published_time" content="2019-11-23T06:51:00+00:00"/>
    <meta property="og:title" content="Dodelijk protest in Colombia loopt uit de hand"/>
    <meta property="og:description" content="In Colombia zijn vrijdag drie politieagenten omgekomen bij een aanslag met gasflessen op een politiekantoor in het Colombiaanse Santander de Quilichao. Nog..."/>
  </head>
  <body>
    <article>
      <h1>Dodelijk protest in Colombia loopt uit de hand</h1>
      <address>
        <time datetime="2019-11-23T06:51:00+00:00">23 Nov 2019, 06:51</time>
      </address>
      <p>
        <b>In Colombia zijn vrijdag drie politieagenten omgekomen bij een aanslag met gasflessen op een politiekantoor in het Colombiaanse Santander de Quilichao. Nog eens zeven anderen raakten gewond.</b>
      </p>
      <p>Onder de zeven gewonden zijn twee in kritieke toestand, meldt de secretaris van het gemeentehuis, Jaime Asprilla. Volgens de autoriteiten is de aanslag gelinkt aan de protesten tegen president Ivan Duque.</p>
      <p>Vrijdag kwamen voor de tweede dag op rij duizenden Colombianen op straat om te protesteren tegen de regering. De onrust startte donderdag toen meer dan 200.000 Colombianen betoogden. In de meeste gevallen ging het om vreedzame protesten, maar op bepaalde plaatsen kwam het tot geweld.</p>
      <p>Het protest brak donderdag uit, toen Colombiaanse vakbonden, studentengroepen, inheemse groepen en andere demonstranten massaal op straat kwamen uit toenemende ontevredenheid over het beleid van president Ivan Duque.</p>
      <p>Honderdduizenden demonstranten vroegen de regering om het minimumloon voor jongeren en het universele recht op pensioen te handhaven. President Duque ontkende al herhaaldelijk dat hij plannen had om daar iets aan te veranderen, maar het is duidelijk dat velen hun president niet vertrouwen.</p>
      <p>Andere demonstranten kloegen onder meer over de nalatigheid van de overheid, die de moord op honderden mensenrechtenactivisten niet had kunnen vermijden, en over de corruptie aan de universiteiten.</p>
      <p>Er klonk ook boosheid over de trage uitvoering van het historische vredesverdrag uit 2016 met de linkse rebellenbeweging FARC (Revolutionary Armed Forces of Colombia). Dat akkoord bracht formeel een einde aan vijf decennia van burgeroorlog waarbij 260.000 mensen werden vermoord en meer dan 7 miljoen Colombianen hun huis moesten ontvluchten.</p>
      <p>De burgemeester van Bogota, Enrique Penalosa, kondigde vrijdag een avondklok af in de Colombiaanse hoofdstad na protesten tegen de regering. Die avondklok ging van start vanaf 21 uur lokale tijd. Oorspronkelijk was de avondklok enkel van kracht in drie buurten waar het tot botsingen kwam tussen politie en manifestanten, maar ze werd uiteindelijk uitgebreid naar de hele stad.<br/><br/>De manifestanten verzetten zich tegen pensioen- en arbeidshervormingen en eisen meer geld voor onderwijs, het einde van de corruptie en een krachtiger optreden tegen de moorden van leiders van gemeenschappen door gewapende groepen.<br/>De regering vreest voor een golf van protesten zoals die waar Bolivia, Chili en Ecuador mee te maken krijgen.<br/> </p>
      <p>
        <b>‘Nationaal gesprek’</b>
      </p>
      <p>De Colombiaanse president Ivan Duque riep op tot een ‘nationaal gesprek’ na twee dagen van massale protesten tegen zijn regering.</p>
      <p>‘Volgende week lanceer ik een nationaal gesprek dat de huidige agenda van het sociaal beleid zal versterken, en dus op een verenigde manier zal werken met een visie voor middellange en lange termijn, waardoor we sociale leemtes kunnen overbruggen’, verklaarde de president in een televisietoespraak.</p>
    </article>
  </body>
</html>