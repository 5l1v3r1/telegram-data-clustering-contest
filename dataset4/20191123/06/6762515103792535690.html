<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/laliga/villarreal-gerard-moreno-w-zyciowej-formie/24ccnb8"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:42:00+00:00"/>
    <meta property="og:title" content="Życiowa forma Gerarda Moreno w Villarrealu"/>
    <meta property="og:description" content="Napastnik Villarrealu w listopadzie zdobył 3 bramki i miał 4 asysty dla reprezentacji Hiszpanii. Gerard Moreno odważnie przedstawia się światu."/>
  </head>
  <body>
    <article>
      <h1>Życiowa forma Gerarda Moreno w Villarrealu</h1>
      <address><time datetime="2019-11-23T06:42:00+00:00">23 Nov 2019, 06:42</time> by <a rel="author" href="https://www.przegladsportowy.pl/autorzy/dominik-piechota" target="_blank">Dominik Piechota</a></address>
      <p>
        <b>
          <b>Napastnik Villarrealu w listopadzie zdobył 3 bramki i miał 4 asysty dla reprezentacji Hiszpanii. Gerard Moreno odważnie przedstawia się światu.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>W lidze więcej bramek od Gerarda Moreno wypracowali tylko Leo Messi i Karim Benzema, gwiazdorzy Barcelony i Realu Madryt. Za ich plecami popisują się jednak utalentowani gracze, tacy jak napastnik Villarrealu. Jego osiem goli wspartych trzema asystami nie umknęły uwadze ekspertów, a przede wszystkim selekcjonera Hiszpanii Roberta Moreno. Życiowa forma chłopaka z Santa Perpetua de Mogoda dała spore korzyści drużynie narodowej.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>
        <b>Wolno dojrzewający</b>
      </p>
      <p>– Przegapiłem naprawdę niewiele meczów kadry. Oczywiście w telewizji. Od dawna marzyłem o byciu w niej, to drużyna z wyraźną tożsamością, więc wiedziałem, czego się spodziewać – mówi Gerard Moreno.</p>
      <p>To kolejny z piłkarzy wolno dojrzewających. Ani razu nie wystąpił w młodzieżowych kadrach, a gdy w październiku dostał szansę debiutu w dorosłej reprezentacji, z miejsca pokazał, że do niej pasuje. Dziś imponuje dorobkiem trzech meczów i trzech goli. Najlepszy był dla niego listopad i zakończenie eliminacji EURO 2020 – z Maltą (7:0) zdobył bramkę, ale przede wszystkim popisał się hat trickiem asyst. Imponował w roli prawoskrzydłowego, który często schodził do środka i stawał się drugim napastnikiem obok Alvaro Moraty. Z Rumunią (5:0) w identycznym układzie strzelił dwa gole i asystował. Pokazał wszechstronność i znakomitą współpracę z klubowym kolegą Santim Cazorlą. Mogą w ciemno dogrywać do siebie piłki, wiedząc, w którym kierunku ruszy partner.</p>
      <p>
        <a href="https://www.elevensports.pl/">&gt;&gt; Oglądaj LaLiga w Eleven Sports</a>
      </p>
      <p>Villarreal tym razem wysłał na zgrupowanie kadry aż czterech piłkarzy: oprócz wyżej wymienionych jeszcze duet środkowych obrońców: doświadczonego Raula Albiola i młodego Pau Torresa. To więcej niż Barcelona (Sergio Busquets), Real (Sergio Ramos i Dani Carvajal) czy Atletico (Morata i Saul).</p>
      <p>
        <b>Odkupili wychowanka</b>
      </p>
      <p>Katalończyk wychowywał się w juniorskich drużynach Villarrealu. Dostał szansę, gdy jeszcze Żółta Łódź Podwodna występowała na zapleczu LaLiga. Zagrał obiecujący sezon po awansie, po czym odszedł do Espanyolu. Tam miał dwa bardzo udane sezony, gdy zdobył 13 i 16 bramek. Dopiero wtedy Villarreal wyłożył na wychowanka 20 milionów euro, mimo że lekką ręką oddał go za 1,5 miliona.</p>
      <p>
        <a href="https://www.elevensports.pl/">&gt;&gt; Oglądaj LaLiga w Eleven Sports</a>
      </p>
      <p>Dziś nikt nie żałuje takiej kwoty, biorąc pod uwagę, że 27-latek z marką reprezentanta kraju będzie wart znacznie więcej w oczach drużyn z Premier League albo gigantów ligi hiszpańskiej. Zdecydowanie przeżywa najlepszy moment w życiu.</p>
      <p>– Myślę, że pasuję do schematu napastnika hiszpańskiej kadry. Lubię być blisko pola karnego, by strzelać gole, bawić się piłką i tworzyć akcje kombinacyjne, a kiedy trzeba, cofać się i dawać nowe rozwiązania kolegom. Odnajduję się w różnych sytuacjach – tłumaczy.</p>
    </article>
  </body>
</html>