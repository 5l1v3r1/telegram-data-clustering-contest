<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/stockholmsforetag-nya-i-science-park-skovde-blir-ett-starkt-komplement/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Stockholmsföretag nya i Science Park Skövde: ”Blir ett starkt komplement”"/>
    <meta property="og:description" content="Ännu ett företag har aviserat ankomst till Science Park Skövde. Den här gången handlar det om Stockholmsföretaget Iver, som nu etablerar sig även i Skövde."/>
  </head>
  <body>
    <article>
      <h1>Stockholmsföretag nya i Science Park Skövde: ”Blir ett starkt komplement”</h1>
      <address>
        <time datetime="2019-11-23T06:00:00+00:00">23 Nov 2019, 06:00</time>
      </address>
      <p>
        <i>Ännu ett företag har aviserat ankomst till Science Park Skövde. Den här gången handlar det om Stockholmsföretaget Iver, som nu etablerar sig även i Skövde.</i>
      </p>
      <p>Ivers etablering i SPS omfattar ett kontor med drygt 20 medarbetare. Företaget utvecklar och levererar tjänster inom IT-drift, högsäkerhetslösningar och applikationsutveckling till medelstora och stora företag och organisationer samt till offentlig sektor.</p>
      <p>Med säte i Stockholm verkar Iver i Sverige och Norge med en agenda att fortsätta sin nordiska expansion. Närheten till kunder och nya medarbetare gör att Iver nu etablerar sig i Science Park Skövde, framgår det av ett pressmeddelande.</p>
      <p>– Vi fortsätter vår tillväxtresa genom att etablera ytterligare ett kontor nära våra kunder och det känns jättebra att vi nu invigt våra nya kontor i Science Park Skövde. Genom nära relationer med våra kunder kan vi få förståelse för kundens verksamhet och genom våra lösningar hjälpa kunden att uppnå sin fulla potential, säger Fredrik Johansson, kontorschef för Ivers etablering i Skövde i pressmeddelandet.</p>
      <figure>
        <img src="https://imengine.hall.infomaker.io/imengine/image.php?uuid=ee4514ed-6e51-5a5f-a6ce-30103810234e&amp;type=preview&amp;source=false&amp;function=hardcrop&amp;width=980&amp;height=653&amp;q=80"/>
        <figcaption>Kenneth Alfelt, etableringsansvarig på Science Park Skövde.</figcaption>
      </figure>
      <p>Kenneth Alfelt är ansvarig för etableringar vid Science Park Skövde AB. Han är också nöjd med att Iver valt Science Park Skövde för sin fortsatta expansion.</p>
      <p>– Iver blir ett intressant komplement till parkens erbjudande genom sina tjänster inom högsäkerhetslösningar och applikationsutveckling. Iver är en starkt kommande spelare på den nordiska IT-driftmarknaden, säger Kenneth Alfelt.</p>
      <p>– Närheten till våra kunder i regionen har varit avgörande för vår etablering i Skövde men vi ser också närheten till högskolan som ett stort plus. Läget i Science Park Skövde ger oss bättre förutsättningar att knyta värdefulla kontakter med framtida medarbetare, säger Fredrik Johansson.</p>
      <related>
        <h4>Relaterat:</h4>
        <a href="https://www.skovdenyheter.se/article/science-park-skovde-vaxer-sa-det-knakar-sa-har-foretagsparken-lyckats/"/>
      </related>
    </article>
  </body>
</html>