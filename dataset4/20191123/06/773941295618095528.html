<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/synedrio-pasok-sti-skia-toy-palioy-toy-eaytoy-kai-me-amfisvitisi-akoma-kai-tis-idias-tis-diadikasias/"/>
    <meta property="og:site_name" content="economico.gr"/>
    <meta property="article:published_time" content="2019-11-23T06:55:15+00:00"/>
    <meta property="og:title" content="Συνέδριο ΠΑΣΟΚ : Στη σκιά του παλιού του εαυτού και με αμφισβήτηση ακόμα και της ίδιας της διαδικασίας"/>
    <meta property="og:description" content="Σε μία ατμόσφαιρα που σε τίποτα δεν θυμίζει την αίγλη παλαιότερων εποχών ξεκινά το απόγευμα στο ΣΕΦ το Συνέδριο του ΠΑΣΟΚ. Η ηγετική ομάδα υπό τη Φώφη Γεννηματά επιδιώκει να νομιμοποιήσει τις αποφάσεις για την τροποποίηση του καταστατικού, οι οποίες θα της δώσουν ουσιαστικά το δικαίωμα να παρατείνει τη θητεία της στο «τιμόνι» του ΠΑΣΟΚ ως το Νοέμβριο του 2021. Όταν, δηλαδή, λήγει και η θητεία της ως επικεφαλής του ΚΙΝΑΛ. Με άλλα λόγια, να θέσει σε «δεύτερο πλάνο» το ΠΑΣΟΚ προκρίνοντας το ΚΙΝΑΛ ως τον βασικό εκφραστή της Κεντροαριστεράς και της σοσιαλδημοκρατίας."/>
  </head>
  <body>
    <article>
      <h1>Συνέδριο ΠΑΣΟΚ : Στη σκιά του παλιού του εαυτού και με αμφισβήτηση ακόμα και της ίδιας της διαδικασίας</h1>
      <address><time datetime="2019-11-23T06:55:15+00:00">23 Nov 2019, 06:55</time> by <a rel="author">Έλλη Τριανταφύλλου</a></address>
      <p>Σε μία ατμόσφαιρα που σε τίποτα δεν θυμίζει την αίγλη παλαιότερων εποχών ξεκινά το απόγευμα στο ΣΕΦ το <b>Συνέδριο του ΠΑΣΟΚ</b>. Η ηγετική ομάδα υπό τη <b>Φώφη Γεννηματά</b> επιδιώκει να νομιμοποιήσει τις αποφάσεις για την τροποποίηση του καταστατικού, οι οποίες θα της δώσουν ουσιαστικά το δικαίωμα να παρατείνει τη θητεία της στο «τιμόνι» του ΠΑΣΟΚ ως το Νοέμβριο του 2021. Όταν, δηλαδή, λήγει και η θητεία της ως επικεφαλής του <b>ΚΙΝΑΛ.</b> Με άλλα λόγια, να θέσει σε «δεύτερο πλάνο» το ΠΑΣΟΚ προκρίνοντας το ΚΙΝΑΛ ως τον βασικό εκφραστή της Κεντροαριστεράς και της σοσιαλδημοκρατίας.</p>
      <p>Στην αντίστροφη μέτρηση για την πραγματοποίησή του και με δεδομένο το κλίμα των προηγούμενων ημερών, μια σειρά κρίσιμα ερωτήματα μένουν να απαντηθούν. Πρώτα απ όλα, πόσοι από 3.500 συνέδρους θα δώσουν τελικώς το παρών, καθώς άλλοι εμφανίζονται απρόθυμοι κι άλλοι δεν επιθυμούν να νομιμοποιήσουν το συνέδριο με την παρουσία τους – συμπεριλαμβανομένου π.χ. του πρώην γραμματέα του ΠΑΣΟΚ, <b>Στέφανου Ξεκαλάκη.</b> Αφετέρου εάν θα δώσει το παρών κάποιος από τους πρώην προέδρους του ΠΑΣΟΚ που έχουν προσκληθεί, με τον<b> Κώστα Σημίτη</b> να είναι ουσιαστικά η μοναδική εκκρεμότητα, καθώς<b> Ευάγγελος Βενιζέλος</b> και <b>Γιώργος Παπανδρέου</b> δεν θ’ ανταποκριθούν στην πρόσκληση Γεννηματά – για διαφορετικούς λόγους καθένας.</p>
      <p>Τις τελευταίες ημέρες, τα φώτα της προσοχής έχουν πέσει στον κ. <b>Παύλο Γερουλάνο</b>, ο οποίος αναδεικνύεται σε κεντρικό πόλο αμφισβήτησης των αποφάσεων της κυρίας Γεννηματά. Η πρωτοβουλία του για τη συλλογή υπογραφών και  ψήφισμα υπέρ ενός ανοιχτού και δημοκρατικού συνεδρίου φαίνεται  να συγκεντρώνει σημαντικά ποσοστά αποδοχής στο εσωτερικό του ΠΑΣΟΚ, όπως και η άποψή του ότι το συνέδριο δεν είναι συμβατό με το  καταστατικό του ΠΑΣΟΚ, αφού οι σύνεδροι δεν είναι εκλεγμένοι και δεν έχει προηγηθεί εσωκομματικός προσυνεδριακός διάλογος.Θέση την οποία προσυπογράφει και ο κ.<b> Νίκος Ανδρουλάκης.</b></p>
      <p>Το δεύτερο και κρισιμότερο ίσως ερώτημα που μένει να απαντηθεί είναι αν η κυρία Γεννηματά θα κατορθώσει να επιβάλει τις απόψεις της δια των επιχειρημάτων ή θα αναγκαστεί να προσφύγει στη μέθοδο των διαγραφών, εξέλιξη που είναι βέβαιο ότι θα ενίσχυε περαιτέρω την εσωστρέφεια στο εσωτερικό του ΠΑΣΟΚ. Προς στιγμήν, το περιβάλλον της ανεβάζει τους τόνους και στέλνει αυστηρά μηνύματα. Είναι ενδεικτικό ότι  ο διευθυντής του πολιτικού της γραφείου, Μανώλης Όθωνας, ένα μόλις 24ωρο πριν το Συνέδριο, πέταξε το γάντι στον κ. Γερουλάνο, τον οποίον χαρακτήρισε guest star και κομπάρσο.</p>
      <p>Μένει να αποδειχθεί πως θα αντιδράσει σήμερα ο κ. Γερουλάνος αλλά και ο κ. Νίκος Ανδρουλάκης, ο οποίος εμφανίζεται έντονα επικριτικός προς τις επιλογές της ηγεσίας, αλλά και αποφασισμένος να μην ανοίξει ζήτημα ηγεσίας.</p>
    </article>
  </body>
</html>