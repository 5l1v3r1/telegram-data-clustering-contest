<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/kosmos/story/1031733/sokaristika-stoixeia-kathimerina-dolofonoyntai-137-gynaikes-ana-ton-kosmo"/>
    <meta property="og:site_name" content="Newsbomb"/>
    <meta property="article:published_time" content="2019-11-23T06:40:53+00:00"/>
    <meta property="og:title" content="Σοκαριστικά στοιχεία: Καθημερινά δολοφονούνται 137 γυναίκες ανά τον κόσμο"/>
    <meta property="og:description" content="Σοκαριστικά είναι τα στοιχεία που έρχονται στο φως για τις γυναικοκτονίες σε ολόκληρο τον κόσμο."/>
  </head>
  <body>
    <article>
      <h1>Σοκαριστικά στοιχεία: Καθημερινά δολοφονούνται 137 γυναίκες ανά τον κόσμο</h1>
      <h2>Σοκαριστικά είναι τα στοιχεία που έρχονται στο φως για τις γυναικοκτονίες σε ολόκληρο τον κόσμο.</h2>
      <address><time datetime="2019-11-23T06:40:53+00:00">23 Nov 2019, 06:40</time> by <a rel="author">Newsroom</a></address>
      <p>Σε παγκόσμια μάστιγα έχουν μετατραπεί <b>οι γυναικοκτονίες και τα στοιχεία που δίνει ο ΟΗΕ στη δημοσιότητα ενόψει της 25ης Νοεμβρίου</b>, η οποία έχει οριστεί από τον Οργανισμό ως η «Παγκόσμια Ημέρα Εξάλειψης της Βίας Κατά των Γυναικών"» προκαλούν ανατριχίλα.</p>
      <p>Σύμφωνα με τον Παγκόσμιο Οργανισμό Υγείας (ΠΟΥ),<b><i> «γυναικοκτονία είναι η ανθρωποκτονία από πρόθεση γυναικών επειδή είναι γυναίκες».</i></b></p>
      <h3>Σοκαριστικά στοιχεία για τις δολοφονίες γυναικών</h3>
      <p>Κατά μέσον όρο, <b>137 γυναίκες ανά τον κόσμο δολοφονούνται καθημερινά</b> από τον σύντροφό τους ή από κάποιον συγγενή τους, σύμφωνα με νέα στοιχεία που δόθηκαν στη δημοσιότητα από την Υπηρεσία των Ηνωμένων Εθνών για τα Ναρκωτικά και το Έγκλημα.</p>
      <p>Σύμφωνα με την ίδια πηγή,<i><b> «το σπίτι είναι το πιθανότερο μέρος διάπραξης εγκλήματος εις βάρος μιας γυναίκας».</b></i></p>
      <p>Περισσότερες από τις μισές από τις 87.000 γυναίκες που δολοφονήθηκαν το 2017 φέρεται ότι <b>έπεσαν νεκρές από τα χέρια των πιο στενών τους ανθρώπων.</b> Από αυτές, σχεδόν 30.000 <b>σκοτώθηκαν από τον σύντροφό τους</b> και άλλες 20.000 από <b>έναν συγγενή τους.</b></p>
      <p>Στην έκθεση σημειώνεται ότι περισσότερα από 8 από τα 10 θύματα ανθρωποκτονιών που διαπράχτηκαν από συντρόφους τους ήταν γυναίκες. <i>«Η βία από κάποιον σύντροφο συνεχίζει να έχει δυσανάλογα βαρύ τίμημα εις βάρος των γυναικών», </i>αναφέρεται στην έκθεση.</p>
      <p>Τα στατιστικά στοιχεία των Ηνωμένων Εθνών συνοψίζουν τις διαπιστώσεις για το 2017 που βασίζονται σε πληροφορίες για ανθρωποκτονίες, τις οποίες παρείχαν κυβερνητικές πηγές.</p>
      <h3>Τι δείχνει η έρευνα του BBC για τις γυναικοκτονίες</h3>
      <p>Το BBC πραγματοποίησε δική του έρευνα καταγράφοντας την κάλυψη από τα μέσα ενημέρωσης των γυναικοκτονιών την 1η Οκτωβρίου του 2018 σε παγκόσμιο επίπεδο. Οι ανταποκριτές του δικτύου σε διάφορα σημεία του κόσμου μέτρησαν ότι τα μίντια ανέφεραν τις δολοφονίες 47 γυναικών, προφανώς για λόγους που συνδέονται με το φύλο τους, σε 21 διαφορετικές χώρες. Οι περισσότερες από αυτές τις δολοφονίες ερευνώνται ακόμη.</p>
      <ul>
        <li>Τον μεγαλύτερο κίνδυνο (69%) να χάσουν τη ζωή τους από τον σύντροφό τους ή από κάποιον συγγενή τους διατρέχουν οι γυναίκες και τα κορίτσια στην Αφρική, σύμφωνα με την έκθεση του ΟΗΕ που κάνει λόγο για 3,1 θανάτους ανά 100.000 ανθρώπους.</li>
        <li>Τον μεγαλύτερο αριθμό γυναικών που δολοφονήθηκαν από τον σύντροφό τους ή από κάποιον συγγενή τους για το 2017 κατέγραψε η Ασία με συνολικά 20.000 γυναικοκτονίες. Ακολουθεί η Αφρική με 19.000, η Βόρεια Αμερική, η Κεντρική και Ανατολική Αμερική (8.000), η Ευρώπη (3.000) και η Ωκεανία (300).</li>
        <li>Το 2017 στο Σαλβαδόρ σημειώθηκαν οι περισσότερες ανθρωποκτονίες από πρόθεση παγκοσμίως: 13,9 στις 100.000 γυναίκες δολοφονήθηκαν σύμφωνα με την Υπηρεσία του ΟΗΕ. Ακολουθεί η Τζαμάικα (11 στις 100.000), η Δημοκρατία της Κεντρικής Αφρικής (9,1 στις 100.000 με στοιχεία του 2011) και η Ονδούρα (8,4 στις 100.000 με βάση στοιχεία του 2017).</li>
        <li>Από τα 5.000 ''εγκλήματα τιμής'' που σημειώνονται κάθε χρόνο περίπου 1.000 σημειώνονται στην Ινδία. Στο Αφγανιστάν, για παράδειγμα, μια βαθιά πατριαρχική κοινωνία, "243 εγκλήματα τιμή σημειώθηκαν από τον Απρίλιο του 2011 ως τον Αύγουστο του 2013".</li>
        <li>Στις εμπόλεμες ζώνες ο βιασμός γυναικών θεωρείται "πολεμικό όπλο" που τρομοκρατεί τον πληθυσμό και καταστρέφει τον κοινωνικό ιστό. Το 2014 το Ισλαμικό Κράτος πραγματοποίησε, σύμφωνα με τον ΟΗΕ, μια εκστρατεία με διαστάσεις γενοκτονίας στο βορειοδυτικό Ιράκ εις βάρος των Γιαζίντι και συνέλαβε ως σκλάβες του σεξ πολλές γυναίκες από αυτή την μειονότητα. Περισσότερες από 6.400 Γιαζίντι υποχρεώθηκαν σε σκλαβιά και μόνο 3.300 διασώθηκαν ή διέφυγαν.</li>
        <li>Στο Κίβου της ΛΔΚονγκό οι γυναίκες και τα κορίτσια πέφτουν συχνά θύματα σεξουαλικής βίας.</li>
      </ul>
      <p>Διαβάστε επίσης:</p>
      <p>
        <a href="https://www.newsbomb.gr/kosmos/story/1031666/prosoxi-ti-synevi-me-ayta-ta-epidomata">Προσοχή: Τι συνέβη με αυτά τα επιδόματα</a>
      </p>
      <related>
        <a href="https://www.newsbomb.gr/bombplus/fun/story/1031666/prosoxi-ti-synevi-me-ayta-ta-epidomata"/>
        <a href="https://www.newsbomb.gr/kairos/story/1031641/kairos-prosoxi-apo-tin-kyriaki-h-enimerosi-toy-saki-arnaoytogloy-gia-ti-nea-kakokairia-video"/>
        <a href="https://www.newsbomb.gr/ellada/paideia/story/1031423/prosoxi-kleista-sxoleia-simera-22-11-logo-kakokairias-deite-tis-perioxes"/>
      </related>
    </article>
  </body>
</html>