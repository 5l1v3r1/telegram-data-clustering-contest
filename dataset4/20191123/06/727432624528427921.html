<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/hva-er-best-billig-eller-dyr-mopp/71845092"/>
    <meta property="og:site_name" content="Dinside"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Hva er best, billig eller dyr mopp?"/>
    <meta property="og:description" content="Er merkevareproduktet bedre? Vi har testet merkevaren Jif mot lavprisbutikkens eget merke."/>
  </head>
  <body>
    <article>
      <h1>Hva er best, billig eller dyr mopp?</h1>
      <h2>Er merkevareproduktet bedre? Vi har testet merkevaren Jif mot lavprisbutikkens eget merke.</h2>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author">Kristin Sørdal</a></address>
      <p>Butikkene selger både merkevarer og egne merkevareprodukter - også kalt «EMV»-produkter. EMV-varene er som oftest billigere enn merkevarene: Ifølge vår nyeste pristest av merkevare mot EMV-varer fant vi <a href="https://www.dinside.no/okonomi/pristest-enormt-mye-a-spare/71772978">prisforskjeller på nesten 500 prosent</a>!</p>
      <related>
        <a href="https://www.dinside.no/bolig/dette-er-en-killer-kombinasjon/61252161"/>
      </related>
      <p>EMV-varer er ofte også produsert av merkevareprodusenter - og <a href="https://www.dinside.no/bolig/test-hvilken-kaviar-er-best/61181403#_ga=2.52429228.584054452.1574057823-1930959837.1465372824">tester har også vist at de faktisk kan være bedre enn merkevarene.</a></p>
      <p>Nå har vi dukket ned i vaskesfæren og testet om en EMV-mopp kan være like bra som merkevaremoppen.</p>
      <h3>Dette har vi testet</h3>
      <p>I denne testen har vi satt den billigere moppen fra Coop på prøve mot merkevaremoppen fra Jif. Vi har valgt de billigste EMV-produktene vi fant butikken, som er både Coop-produkter og X-tra-produkter.</p>
      <figure>
        <img src="https://dbstatic.no/71848345.jpg?imageId=71848345&amp;x=0&amp;y=6.2370062370062&amp;cropw=100&amp;croph=80.24948024948&amp;width=641&amp;height=386"/>
        <figcaption><b>DETTE HAR VI TESTET:</b> Startpakkene er ulike med at det er inkludert mikrofibermopp i Coops pakke mens det kun er to engangs støvmopper i Jif-pakken. I tillegg til mikrofibermopp og engangs tørrmopp har vi også vurdert engangsvåtmoppene. Foto: Kristin Sørdal Vis mer</figcaption>
      </figure>
      <p>Her kan du se hva det koster. Vi har også regnet ut hva det koster med en pakke med nøyaktig likt antall av de ulike produktene, for sammenlikningens skyld, og som du kan se nedenfor er det en prisforskjell på 196 kroner, eller 77 prosent.</p>
      <p>Med andre ord: Det er 44 prosent billigere med vaskeutstyret fra Coop og X-tra, sammenliknet med Jifs produkter.</p>
      <h3>
        <u>Jif:</u>
      </h3>
      <ul>
        <li>Jif mopp startpakke, inkludert mopp og to engangs tørrmopp («støvmagneter»): 169 kroner.</li>
        <li>Jif mikrofibermopp: 129 kroner</li>
        <li>Jif våtmopp, pakke med 10 stk.: 81,90 (8,19 pr. stk.)</li>
        <li>En pakke med engangs tørrmopp, «støvmagneter», (15 stk.) koster 79,90 kroner (5,33 pr. stk.)</li>
        <li><b>Totalt:</b> 459 kroner</li>
        <li>
          <b>Totalt for mopp, mikrofibermopp, 10 våtmopp, 15 tørrmopp: 449 kroner</b>
        </li>
      </ul>
      <h3>
        <u>Coop:</u>
      </h3>
      <ul>
        <li>Coop moppesystem startpakke inkludert mopp og mikrofibermopp: 169 kroner</li>
        <li>Coop våtmopp, 12 stk.: 69,70 kroner (5,81 pr. stk.)</li>
        <li>Coop tørrmopp, 30 stk.: 52,30 kroner (1,74 pr. stk.)</li>
        <li><b>Totalt:</b> 291 kroner</li>
        <li>
          <b>Totalt for mopp, mikrofibermopp, 10 våtmopp, 15 tørrmopp: 253 kroner</b>
        </li>
      </ul>
      <h3>Selve moppen: Hva er forskjellen?</h3>
      <p>i har testet begge moppene på vasking på ulike underlag, både parkett, malte flater, fliser og vinylbelegg. Vi har testet dem i trapper og under skap, senger og sofaer.</p>
      <p>Moppene kan virke ganske like i utgangspunktet, og vi synes ikke det er noen forskjell med tanke på hvordan det er å holde i skaftet på moppen eller å betjene teleskopfunksjonen. Det fungerer fint på begge.</p>
      <p>
        <b>Men det er likevel forskjell på moppene på flere måter:</b>
      </p>
      <ul>
        <li>Skaftet på Jif-moppen er 182 cm, mens Coop-moppen er 160 cm lang i full lengde</li>
        <li>Det er lettere å føre og svinge på moppeplata på Jif-moppen enn Coop-moppen: Den svinger rett og slett mye lettere</li>
        <li>Det er mindre motstand under mopping med Jif-moppen</li>
        <li>Jif-moppen er bedre til å moppe under lave møbler som sofa og hyller, da det er lettere å få svingt på moppeplata når skaftet ligger lavt ned mot gulvet.</li>
        <li>Våtmoppene sitter bedre på moppeplata til Jif sammenliknet med Coop-moppen.</li>
      </ul>
      <p><u><b>Konklusjon selve moppen: </b></u>Vi synes altså det er merkbar forskjell på de to moppene under praktisk bruk. Og Jif er etter vår mening best på dette punktet.</p>
      <h3>Moppeklutene: Her er det også forskjell</h3>
      <p>Vi har moppet med både mikrofibermoppene, tørrmopper og våtmopper fra de ulike produsentene, for å se om det er noen forskjell også der.</p>
      <figure>
        <img src="https://dbstatic.no/71848341.jpg?imageId=71848341&amp;width=1024&amp;height=615"/>
        <figcaption><b>TØRRMOPPENE:</b> Coops tørrmopp øverst. Den er helt glatt, mens den fra Jif har riller. Foto: Kristin Sørdal Vis mer</figcaption>
      </figure>
      <p><b>Engangs tørrmopp: </b>Vi synes «støvmagnet»-moppen fra Jif, altså engangs tørrmopp, er litt bedre enn engangstørrmoppen fra X-tra, fordi vi erfarte at mens X-tramoppen for det meste skjøv støvet rundt og hektet dem til kantene av moppen, så festet mer seg til hele kluten, på støvmagneten fra Jif.</p>
      <figure>
        <img src="https://dbstatic.no/71848343.jpg?imageId=71848343&amp;width=1024&amp;height=615"/>
        <figcaption><b>SAMLER MER STØV:</b> Vi erfarte at Jifs engangstørrmopp var bedre til å samle støv enn den fra X-tra. Foto: Kristin Sørdal Vis mer</figcaption>
      </figure>
      <p><b>Engangs våtmopp: </b>Vi synes våtmoppen fra Jif var bedre fordi den satt bedre på moppen (vi testet våtmoppene på begge moppesystemene). Vi synes også det var lettere å få med seg rusk og rask med Jif-moppen, fordi det rett og slett festet bedre til papiret.</p>
      <p>Vær oppmerksom på at det er mye mer fuktighet i våtmoppene fra Jif enn de fra Coop, så her kan det være forskjellige preferanser. Men vi opplevde at våtmoppen fra Jif holdt seg fuktig lengre, og vi måtte dermed ikke bytte klut like ofte som med Coop-moppen. Våtmoppen fra Coop fester også veldig dårlig til både Coop-moppen og Jif-moppen - noe som er upraktisk om du skal ha den med deg til et annet rom eller vaske trappa.</p>
      <figure>
        <img src="https://dbstatic.no/71848344.jpg?imageId=71848344&amp;width=1024&amp;height=615"/>
        <figcaption><b>SITTER DÅRLIG:</b> Våtmoppen fra Coop har vanskelig for å feste seg både til Coop-moppen og til Jif-moppen. Det er irriterende når våtmoppen løsner når du for eksempel skal bære med deg moppen til et annet sted, eller i trappa. Foto: Kristin Sørdal Vis mer</figcaption>
      </figure>
      <p><b>Mikrofibermopp:</b> Vi synes mikrofibermoppen til Jif er bedre til å få støv og rusk til å feste seg - men liker samtidig godt at kantene på Coop-moppen stikker mer ut på siden av moppeplata som gjør det lettere å komme godt til i kroker og kriker - og kanskje også på lister og kanter.</p>
      <related>
        <a href="https://www.dinside.no/bolig/slik-vasker-du-vasken/63956140"/>
      </related>
      <p><u><b>Konklusjon på moppeklutene:</b></u> Vi synes moppeklutene fra Jif presterer jevnt over bedre enn de fra X-tra og Coop.</p>
      <h3>Og vinneren er …</h3>
      <p>Jif har den beste moppen, som svinger merkbart mye lettere og som er bedre for mopping under lave møbler.</p>
      <p>Det er også Jif som etter vår mening har de beste moppeklutene, både når det gjelder engangs tørrmopp og våtmopp - og mikrofibermoppen.</p>
      <p>
        <b>Vi gir Jif-systemet terningkast 5</b>
      </p>
      <p>
        <b>Coop får terningkast 4</b>
      </p>
      <figure>
        <img src="https://dbstatic.no/71848337.jpg?imageId=71848337&amp;x=0&amp;y=0&amp;cropw=100&amp;croph=100&amp;width=641&amp;height=651"/>
        <figcaption><b>BEST I TEST:</b> Vi synes systemet fra Jif er best i denne sammenlikningen. Moppen er bedre i bruk, og moppeklutene fungerer også bedre etter vår erfaring. Du får vasket også med Coop-systemet, men Jif gjør det litt bedre og lettere. Foto: Kristin Sørdal Vis mer</figcaption>
      </figure>
      <p>Det er en ganske betraktelig prisforskjell på de ulike systemene: Som nevnt innledningsvis er det en prisforskjell på 196 kroner, eller 77 prosent, på totalpakka fra Jif og Coop.</p>
      <p>
        <b>Du kan spare 44 prosent ved å velge å vaske med Coops og X-tras utstyr sammenliknet med det fra Jif.</b>
      </p>
      <p>Det er etter vår mening ingen tvil om hvilket som er det beste produktet. Det vil likevel være opp til deg å vurdere hvorvidt det er verdt pengene å investere i Jif.</p>
      <p>Det vil jo bli reint om du velger å vaske med Coops system også - men det kan hende du vil oppleve at du kan bli irritert over noen av lytene.</p>
      <p>Det er selvsagt også fullt mulig å bruke de ulike moppeklutene på tvers av de ulike moppesystemene.</p>
      <related>
        <a href="https://www.dinside.no/bolig/denne-bor-du-ta-med-deg-i-dusjen/68649806"/>
      </related>
    </article>
  </body>
</html>