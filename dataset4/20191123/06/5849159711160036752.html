<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/hyderabad-news/a-youth-killed-by-unknown-persons-at-ramkoti-1-1-10610387.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T06:21:00+00:00"/>
    <meta property="og:title" content="నగరంలో కడపకు చెందిన యువకుడు హత్య"/>
    <meta property="og:description" content="హైదరాబాద్ : ఆంధ్రప్రదేశ్ కడప జిల్లా నుంచి నగరానికి చేరుకున్న ఓ యువకుడు దారుణ హత్యకు గురయ్యాడు. ఈ ఘటన సుల్తాన్‌బజార్ పోలీస్‌స్టేషన్ పరిధిలోని రాంకోఠి ప్రాంతంలోని"/>
  </head>
  <body>
    <article>
      <h1>నగరంలో కడపకు చెందిన యువకుడు హత్య</h1>
      <address>
        <time datetime="2019-11-23T06:21:00+00:00">23 Nov 2019, 06:21</time>
      </address>
      <p>హైదరాబాద్ : ఆంధ్రప్రదేశ్ కడప జిల్లా నుంచి నగరానికి చేరుకున్న ఓ యువకుడు దారుణ హత్యకు గురయ్యాడు. ఈ ఘటన సుల్తాన్‌బజార్ పోలీస్‌స్టేషన్ పరిధిలోని రాంకోఠి ప్రాంతంలోని ఓ లాడ్జిలో చోటుచేసుకున్నది. ఏసీపీ దేవేందర్ కథనం ప్రకారం... కడప జిల్లాకు చెందిన సాయికుమార్‌రెడ్డి మరో ముగ్గురితో కలిసి నగరానికి చేరుకుని రాంకోఠి తారకరామా థియేటర్ ఎదురుగా ఉన్న ఓ రెసిడెన్సీ లాడ్జిలో గురువారం గదిని అద్దెకు తీసుకున్నారు. <br/><br/>ఇదిలా ఉండగా, శుక్రవారం సాయంత్రం సమయంలో సాయికుమార్‌రెడ్డి(25)దారుణ హత్యకు గురై గది ముందు రక్తం మడుగులో పడి ఉన్నాడు. గమనించిన లాడ్జి సిబ్బంది మేనేజర్‌కు తెలుపగా, ఆయన సుల్తాన్‌బజార్ పోలీసులకు సమాచారం అందించారు. ఏసీపీ దేవేందర్, ఇన్‌స్పెక్టర్ సుబ్బరామిరెడ్డి ఘటనా స్థలానికి చేరుకుని మృతదేహాన్ని పరిశీలించి పోస్ట్‌మార్టం నిమిత్తం ఉస్మానియా మార్చురీకి తరలించారు. కేసు నమోదు చేసుకున్న పోలీసులు లాడ్జి గదిలో చేరిన వారి వివరాలను సేకరించే పనిలో నిమగ్నమై ఉన్నారు. లాడ్జిలో ఉన్న సీసీ ఫుటేజ్‌ల ఆధారంగా నిందితులను పోలీసులు గుర్తించినట్లు తెలుస్తున్నది. అయితే మరో ముగ్గురు కలిసి సాయికుమార్‌రెడ్డిని హతమార్చి ఉంటారని పోలీసులు భావిస్తున్నారు. కేసును సుల్తాన్‌బజార్ పోలీసులు దర్యాప్తు చేస్తున్నారు.</p>
    </article>
  </body>
</html>