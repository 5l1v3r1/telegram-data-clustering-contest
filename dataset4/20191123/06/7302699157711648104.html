<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112461"/>
    <meta property="og:site_name" content="MGR Online"/>
    <meta property="article:published_time" content="2019-11-23T06:10:00+00:00"/>
    <meta property="og:title" content="จำคุกร่วม 3 ปี 'นักธุรกิจสิงคโปร์' แอบส่งสินค้าฟุ่มเฟือยเข้าเกาหลีเหนือ"/>
    <meta property="og:description" content="นักธุรกิจชาวสิงคโปร์ถูกศาลพิพากษาจำคุกเป็นเวลาเกือบ 3 ปีวานนี้ (22 พ.ย.) ในความผิดฐานลักลอบส่งสินค้าฟุ่มเฟือยไปยังเกาหลีเหนือ ซึ่งถือว่าละเมิดคำสั่งคว่ำบาตรขององค์การสหประชาชาติ อึ้ง เค็ง วาห์ (Ng Kheng Wah) วัย 56 ปี"/>
  </head>
  <body>
    <article>
      <h1>จำคุกร่วม 3 ปี 'นักธุรกิจสิงคโปร์' แอบส่งสินค้าฟุ่มเฟือยเข้าเกาหลีเหนือ</h1>
      <address><time datetime="2019-11-23T06:10:00+00:00">23 Nov 2019, 06:10</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011631401.JPEG"/>
      </figure>
      <p><b>เอเอฟพี – นักธุรกิจชาวสิงคโปร์ถูกศาลพิพากษาจำคุกเป็นเวลาเกือบ 3 ปีวานนี้ (22 พ.ย.) ในความผิดฐานลักลอบส่งสินค้าฟุ่มเฟือยไปยังเกาหลีเหนือ ซึ่งถือว่าละเมิดคำสั่งคว่ำบาตรขององค์การสหประชาชาติ </b><br/><br/>อึ้ง เค็ง วาห์ (Ng Kheng Wah) วัย 56 ปี ถูกศาลตัดสินจำคุก 34 เดือนจากการลักลอบส่งออกไวน์, สุรา และน้ำหอม ผ่านเมืองต้าเหลียนของจีนเข้าไปยังเกาหลีเหนือเป็นระยะเวลาถึง 6 ปี <br/><br/>บริษัท T Specialists ของ อึ้ง ได้จัดส่งข้าวของเครื่องใช้ต่างๆ คิดเป็นมูลค่าราว 6 ล้านดอลลาร์สิงคโปร์ ให้กับเครือห้างสรรพสินค้าในเกาหลีเหนือ รวมถึงพวกเครื่องสำอาง, เครื่องดนตรี, นาฬิกา และเครื่องประดับเพชรพลอย <br/><br/>“มาตรการคว่ำบาตรจะได้ผลก็ต่อเมื่อสมาชิกยูเอ็นทุกประเทศ รวมถึงสิงคโปร์ มีความพยายามบังคับใช้อย่างเต็มที่” ผู้พิพากษา บาลา เร็ดดี้ ระบุ “การค้าที่ผิดกฎหมายเช่นนี้จะทำลายชื่อเสียงของสิงคโปร์ในเวทีโลก และอาจก่อให้เกิดคำถามว่าเรามุ่งมั่นที่จะปฏิบัติตามคำสั่งคว่ำบาตรหรือไม่”<br/><br/>คณะมนตรีความมั่นคงแห่งสหประชาชาติลงมติคว่ำบาตรเปียงยางมาแล้วหลายครั้งเพื่อตอบโต้การทดสอบขีปนาวุธและระเบิดนิวเคลียร์ ในขณะที่สิงคโปร์เองก็ออกกฎหมายเพื่อบังคับใช้มาตรการคว่ำบาตรดังกล่าว และระงับความสัมพันธ์ทางการค้ากับเกาหลีเหนือมาตั้งแต่ปี 2017<br/><br/>อย่างไรก็ตาม ในช่วง 2-3 ปีที่ผ่านมายังคงมีบริษัทและพลเมืองสิงคโปร์ที่ถูกดำเนินคดีฐานลักลอบส่งสินค้าให้เกาหลีเหนือ<br/><br/>เมื่อเดือน ส.ค. บริษัทสิงคโปร์รายหนึ่งถูกกล่าวหาว่าลักลอบส่งออกไวน์และเหล้าสปิริตมูลค่า 665,000 ดอลลาร์สิงคโปร์ไปยังรัฐโสมแดง และเมื่อปีที่แล้วก็มีชาวสิงคโปร์ 2 คนถูกจับฐานลักลอบส่งสินค้าฟุ่มเฟือยจำพวกนาฬิกาและเครื่องประดับไปยังเปียงยาง<br/><br/>ในปี 2016 บริษัทขนส่งสินค้าของสิงคโปร์ถูกศาลสั่งปรับจากความพยายามส่งอาวุธและเครื่องบินขับไล่ยุคโซเวียตจากคิวบาเข้าไปยังเกาหลีเหนือ</p>
    </article>
  </body>
</html>