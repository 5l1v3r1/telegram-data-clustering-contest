<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Uzhas-Lekar-oburka-infarkt-s-gastrit-pacientkata-pochina-916023"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-23T06:29:00+00:00"/>
    <meta property="og:title" content="Ужас! Лекар обърка инфаркт с гастрит, пациентката почина!"/>
    <meta property="og:description" content="Лекар от Център за спешна медицинска помощ е освободен от работа, след като негова пациентка починал..."/>
  </head>
  <body>
    <article>
      <h1>Ужас! Лекар обърка инфаркт с гастрит, пациентката почина!</h1>
      <address>
        <time datetime="2019-11-23T06:29:00+00:00">23 Nov 2019, 06:29</time>
      </address>
      <p>Лекар от Център за спешна медицинска помощ е освободен от работа, след като негова пациентка починала от масивен инфаркт, а часове преди това медикът я прегледал и преценил, че страда от гастрит, предаде БНР. Случаят е от 20 октомври.</p>
      <p>Тогава починалата по-късно 72-годишна жена от Габрово се почувствала зле и близките ѝ извикали спешна помощ. След прегледа докторът преценил, че пациентката страда от гастрит и поставил обезболяващо лекарство.</p>
      <p>Жената се влошила и последвало повторно обаждане. Била транспортирана до болницата, където починала от масивен инфаркт. Близките ѝ са убедени, че е станала жертва на лекарска небрежност.</p>
      <p>След проверка по случая директорът на Центъра за спешна медицинска помощ в Габрово – д-р Георги Шандурков е освободил медика, като поясни, че причината е несправяне с работата. Лекарят е бил в спешния център по втори трудов договор. Основният е с Областната болница в Габрово, където е специализант по неврология.</p>
    </article>
  </body>
</html>