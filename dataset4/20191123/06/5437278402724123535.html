<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/sauna-met-uitzicht-thermae-2000-investeert-miljoenen"/>
    <meta property="og:site_name" content="1limburg"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Sauna met uitzicht: Thermae 2000 investeert miljoenen"/>
    <meta property="og:description" content="Het wellnesscentrum Thermae 2000 in Valkenburg heeft drie miljoen euro geïnvesteerd in het nieuwe gebouw 'Infinitum'."/>
  </head>
  <body>
    <article>
      <h1>Sauna met uitzicht: Thermae 2000 investeert miljoenen</h1>
      <h2>Het wellnesscentrum Thermae 2000 in Valkenburg heeft drie miljoen euro geïnvesteerd in het nieuwe gebouw 'Infinitum'.</h2>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author">Ed Leunissen</a></address>
      <p>In 2023 wil Thermae 2000 nog 13 miljoen investeren. Dat bedrag komt bovenop de investeringen die het bedrijf de afgelopen jaren al heeft gedaan.</p>
      <p><b>Panoramisch uitzicht </b><br/>Het nieuwe complex heeft onder andere een sauna met een panoramisch uitzicht op het Heuvelland en verschillende relaxruimtes. 'Infinitum' was vrijdag alleen te bezoeken voor genodigden. Vanaf 2 december is het ook geopend voor publiek.</p>
      <p><b>Bronwater<br/></b>Thermae 2000 investeerde in het moderniseren van kleedkamers, de whirlpools en het nieuwe complex. Maar dat is volgens directeur Bastiaan Klomp pas het begin. "We gaan alle sauna's renoveren en het aantal hotelkamers uitbreiden. Ook gaan we de kamers koelen en verwarmen met bronwater."</p>
      <p><b>Grotsauna<br/></b>Het grootste deel van de nieuwe investeringen gaat naar een saunacomplex onder de grond. "Hieronder, op 35 meter diepte, ligt de oude aquariumgroeve", zegt Klomp. "Die hebben we gepacht van de gemeente. Daar gaan we een wellnesscomplex maken in een mergelgroeve."</p>
      <p>Bij het bedrijf werken zo'n 175 mensen. Als de grotsauna rond 2023 klaar is, zal het aantal banen toenemen. Hoeveel extra banen er dan bijkomen, is nog niet bekend.</p>
      <p><b>200.000 bezoekers</b><br/>Thermae 2000 trekt nu jaarlijks ruim 200.000 bezoekers. Met de investeringen wil het bedrijf volgens aandeelhouder John Stoffers niet per se meer bezoekers trekken. "We hopen dat mensen langer bij ons blijven. Dat ze een paar dagen in Valkenburg vertoeven. Dat ze meer behandelingen nemen."</p>
      <p><b>Concurrentie<br/></b>Thermae 2000 bestaat dit jaar 30 jaar en is het oudste wellnessresort van Nederland. Sindsdien is de concurrentie fors toegenomen. Daarom zijn de investeringen volgens het bedrijf noodzakelijk. "Ieder bedrijf dat niet investeert, staat stil. Niet investeren is teruggaan in de tijd", stelt Klomp. "Wij moeten investeren om dit bedrijf een toekomst te bieden."</p>
    </article>
  </body>
</html>