<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/galaxy-s10-lite-bi-lahko-kmalu-postal-resnicnost.html?RSSd17528098babee7a51cf13e8702748c8"/>
    <meta property="og:site_name" content="Računalniške novice"/>
    <meta property="article:published_time" content="2019-11-23T06:30:00+00:00"/>
    <meta property="og:title" content="Galaxy S10 Lite bi lahko kmalu postal resničnost!"/>
    <meta property="og:description" content="Pametni mobilni telefoni Samsung družine Galaxy S10 vključujejo zmogljive funkcije, ki pomagajo uporabnikom izboljšati ustvarjalnost in produktivnost."/>
  </head>
  <body>
    <article>
      <h1>Galaxy S10 Lite bi lahko kmalu postal resničnost!</h1>
      <address>
        <time datetime="2019-11-23T06:30:00+00:00">23 Nov 2019, 06:30</time>
      </address>
      <p>Pametni mobilni telefoni Samsung družine Galaxy S10 vključujejo zmogljive funkcije, ki pomagajo uporabnikom izboljšati ustvarjalnost in produktivnost. Ker so relativno dragi in s tem dostopni le manjšemu številu uporabnikov storitev mobilne telefonije, naj bi pri podjetju Samsung pripravljali cenejšo različico. To so nedavno posredno potrdili tudi predstavniki pri ameriški zvezni komisiji za komunikacije FCC (Federal Communications Commission), pri čemer gre tu za model pametnega telefona Galaxy S10 Lite.</p>
      <p>Pametni mobilni telefon Samsung Galaxy S10 Lite nastaja pod razvojno oznako SM-G770F in naj bi bil opremljen z zmogljivim mobilnim procesorjem Qualcomm Snapdragon 855. Poleg tega naj bi bilo tu na voljo še 8 gigabajtov sistemskega pomnilnika, celoto pa naj bi zaključeval nekoliko prirejeni mobilni operacijski sistem Android 10. Preostala strojna oprema naj bi obsegala še 128 gigabajtov vgrajenega pomnilnika za shranjevanje podatkov, za prikazovanje slik pa naj bi bil na voljo dovolj kakovosten zaslon s 17-centimetrsko oziroma 6,7-palčno diagonalo in ločljivostjo FHD+. Baterija pa naj bi ponujala kapaciteto okoli 4.500 miliamper ur.</p>
      <p>Prihajajoči Samsung Galaxy S10 Lite naj bi razpolagal še s tremi digitalnimi fotoaparati, spletno kamero ločljivosti 32 milijonov slikovnih točk in celo podporo za dve telefonski kartici SIM. Novost naj bi bila na voljo v beli, črni in modri barvi. Če bo šlo vse po načrtih, naj bi podjetje Samsung novi pametni mobilni telefon Galaxy S10 Lite ponudilo v prodajo še pred koncem letošnjega leta oziroma takoj na začetku leta 2020.</p>
      <figure>
        <iframe src="https://www.youtube.com/embed/vQzj3s2UoKw" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://www.samsung.com/ie/">Samsung</a></footer>
    </article>
  </body>
</html>