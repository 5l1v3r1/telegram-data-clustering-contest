<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/felietony/jose-mourinho-zastapilo-mauricio-pochettino-or-felieton-tomasza-wlodarczyka/v9n446l"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:35:00+00:00"/>
    <meta property="og:title" content="Włodarczyk: Show must go on [FELIETON]"/>
    <meta property="og:description" content="Jose Mourinho powraca na ławkę trenerską. Portugalczyk zastąpił zwolnionego z Tottenhamu Hotspur Mauricio Pochettino. O tym w swoim kolejnym felietonie pisze dziennikarz „Przeglądu Sportowego” Tomasz Włodarczyk"/>
  </head>
  <body>
    <article>
      <h1>Włodarczyk: Show must go on [FELIETON]</h1>
      <address><time datetime="2019-11-23T06:35:00+00:00">23 Nov 2019, 06:35</time> by <a rel="author" href="https://www.przegladsportowy.pl/autorzy/tomasz-wlodarczyk" target="_blank">Tomasz Włodarczyk</a></address>
      <p>
        <b>Jose Mourinho powraca na ławkę trenerską. Portugalczyk zastąpił zwolnionego z Tottenhamu Hotspur Mauricio Pochettino. O tym w swoim kolejnym felietonie pisze dziennikarz „Przeglądu Sportowego” Tomasz Włodarczyk</b>
      </p>
      <ul>
        <li>W tygodniu Tottenham Hotspur zwolnił wieloletniego menadżera Mauricio Pochettino. Kilkanaście godzin po ogłoszeniu decyzji kontrakt z zespołem Kogutów podpisał Jose Mourinho powracający na ławkę trenerską. O tym w swoim kolejnym felietonie pisze Tomasz Włodarczyk</li>
        <li>Bez względu na to, jaki następny ruch zrobi Daniel Levy, na długi czas zostanie zapamiętany jako ten, który wyrzucił najlepszego managera, z jakim pracował w Tottenhamie – wyjaśnia dziennikarz „PS”</li>
        <li>A że show potrzebuje największych aktorów w branży, nastają czasy Jose Mourinho, który musi opracować sobie dogodny plan podróży ze swojego domu w dzielnicy Belgravia do znacznie mniej ekskluzywnego północnego Londynu. To powrót rozgrzewający opinię publiczną – dodaje Włodarczyk</li>
      </ul>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Bez względu na to, jaki następny ruch zrobi Daniel Levy, na długi czas zostanie zapamiętany jako ten, który wyrzucił najlepszego managera, z jakim pracował w Tottenhamie. Sześć miesięcy po występie Spurs w Lidze Mistrzów, w klubie zrobiło się za duszno dla Mauricio Pochettino. Zwolnienie Argentyńczyka przypomina ruch wykonany w 2015 roku przez Romana Abramowicza, gdy nie miał sentymentu, aby pozbyć się Jose Mourinho – człowieka, do którego zwrócił się teraz szef jednego z największych rywali The Blues. Tak to działa. W Premier League nie ma miejsca na sentymenty.</p>
      <p>Pochettino wprowadził nowy poziom oczekiwań w klubie. Coś, co kiedyś było szczytem marzeń – regularnie granie w Lidze Mistrzów, ocieranie się o mistrzowskie tytuły i w końcu finał Champions League – stało się chlebem powszednim. Przestało wystarczać. Poniekąd stał się ofiarą własnego sukcesu. Zwiększył apetyt pracodawcy, aż ten odgryzł mu głowę. Próba zresetowania drużyny zakończyła się niepowodzeniem, za co zapłacił posadą, a Tottenham wysoką odprawą – dwunastoma milionami funtów dla argentyńskiego sztabu szkoleniowego. Skoro wspomniałem o bezwzględności królowej wszystkich lig, to akurat ta przyjemna strona uczestnictwa w największym piłkarskim show na świecie.</p>
      <related>
        <a href="http://onet.tv/s/przegladsportowy/luis-enrique-wraca-do-pracy-z-wizerunkowego-punktu-widzenia-nie-dalo-sie-gorzej/dbwwh9"/>
      </related>
      <p>A że show potrzebuje największych aktorów w branży, nastają czasy Jose Mourinho, który musi opracować sobie dogodny plan podróży ze swojego domu w dzielnicy Belgravia do znacznie mniej ekskluzywnego północnego Londynu. To powrót rozgrzewający opinię publiczną. Co by o Portugalczyku nie mówić, będzie z nim ciekawie, czego próbkę dał w pierwszych godzinach piastowania nowej funkcji. Mou obiecał kiedyś, pracując jeszcze na Stamford Bridge, że nigdy nie przyjmie oferty od konkurencji z White Hart Lane. Oczywiście został szybko skonfrontowany z tym niewygodnym faktem: – Słowa były wiążące do momentu, gdy w Chelsea mnie nie zwolnili – oznajmił The Special One podczas konferencji prasowej, gdzie tryskał humorem i ciętymi ripostami. O to chodzi. Karuzela kręci się dalej. W największym wesołym miasteczku nie ma miejsca na nudę.</p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Mourinho nie zapewnia Tottenhamowi kontynuacji myśli. Jest odwróceniem dotychczasowej strategii. Pochettino był managerem skoncentrowanym na długofalowym rozwoju piłkarzy, atrakcyjnej grze opartej na intensywności i ryzykownym, wysokim pressingu. Futbolu progresywnym. Z kolei Portugalczyk ukochał sobie plecenie taktycznych sieci, w które stara się złapać przeciwników kosztem atrakcyjnego widowiska. Lubi „zabijać” mecze. Jednocześnie ma podobny charakter do swojego poprzednika – oparty na autorytaryzmie, niebrataniu się z piłkarzami, oczekiwaniu pełnego posłuszeństwa i szacunku, co ponoć stało się jednym z problemów narastających w zespole. Zawodnicy bali się Pochettino. Gdy czwórka z nich uczestniczyła w jednym z charytatywnych eventów i została poproszona o skomentowanie fryzury Argentyńczyka z młodości, wszyscy zgodnie milczeli. Pytanie więc, czy Mourinho, mający podobne problemy komunikacyjne w Manchesterze United, jest dobrym lekarstwem na kłopoty Tottenhamu. Jego największe sukcesy to krótkie i błyskawicznie rewolucje. Nigdy nie budował długofalowo. Najlepiej dogadywał się z zawodnikami urodzonymi w połowie lat osiemdziesiątych. Bardziej zdyscyplinowanymi, wychowanymi w innej mentalności. Millenialsi mu nie odpowiadali, stąd zgrzyty z pokoleniem Paula Pogby. Levy, jeden z najinteligentniejszych prezesów w Premier League, musi to wszystko wiedzieć. Czy ryzykuje? Pewnie tak. Ale show must go on. Klub, który otworzył stadion dla meczów NFL i kamer Amazona, tak samo nie może pozwolić sobie na bycie w dolnej połówce tabeli, jak wpadnięcia w medialny przestój. Jeden pożar Mourinho zgasił błyskawicznie. Na wyniki trzeba poczekać.</p>
    </article>
  </body>
</html>