<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191122-labdarugo-otp-bank-liga-13-fordulo-beharangozo-mol-fehervar-fc-zte-ferencvaros-ujpest-dvtk.html"/>
    <meta property="og:site_name" content="Origo"/>
    <meta property="article:published_time" content="2019-11-23T06:45:00+00:00"/>
    <meta property="og:title" content="Megyei rangadó Székesfehérváron, a Fradi a Zalaegerszeget fogadja"/>
    <meta property="og:description" content="A legrosszabb hazai mérleggel rendelkező Újpest az idegenben legrosszabb mutatóval bíró Diósgyőrt fogadja."/>
  </head>
  <body>
    <article>
      <h1>Megyei rangadó Székesfehérváron, a Fradi a Zalaegerszeget fogadja</h1>
      <address><time datetime="2019-11-23T06:45:00+00:00">23 Nov 2019, 06:45</time> by <a rel="author">Origo</a></address>
      <p>
        <b>Szombat este öt, vasárnap este egy mérkőzést rendeznek a labdarúgó OTP Bank Liga 13. fordulójában. A játéknap rangadóján az első helyen álló MOL Fehérvár FC a negyedik Puskás Akadémiát fogadja, a második Mezőkövesd az utolsó Kaposvárt látja vendégül, míg a harmadik Ferencváros a 11. kiesőhelyen álló Zalaegerszeget fogadja a Groupama Arénában.</b>
      </p>
      <h3>Tartalékos lesz a Fradi a ZTE ellen?</h3>
      <p>A csütörtöki Espanyol elleni sorsdöntő Európa-liga-mérkőzésre készülő Ferencváros vasárnap este Zalaegerszeget fogadja. A zöld-fehérek klubrekordot jelentő 41 veretlenül megvívott hazai bajnokinál tartanak, és nagy meglepetés lenne, ha éppen a tabella utolsó előtti helyén álló zalaegerszegiek ellen szakadna meg ez a sorozat. Az egyetlen kérdés talán, hogy Szergej Rebrov vezetőedző a kulcsjátékosok közül kiket pihentet majd a csütörtöki El-mérkőzés előtt.</p>
      <blockquote>A Fradi olyan passzban van, hogy bárhol, bármelyik magyar csapat ellen lép pályára, esélyesnek számít, pláne otthon</blockquote>
      <p>- nyilatkozta Bozsik Péter, a ZTE korábbi vezetőedzője, az M4 Sport szakértője. - De nem lehet lebecsülni a Zalaegerszeget, stílusos, jól megkomponált futballt játszik és képes arra, hogy megnehezítse a fővárosiak dolgát: legutóbb például a Fradi csak az utolsó pillanatban tudott nyerni ellene. Mindezek ellenére meglepődnék, ha a zöld-fehérek nem tartanák otthon a három pontot" – tette hozzá a magyar válogatott korábbi szövetségi kapitánya.</p>
      <figure>
        <img src="https://cdn.nwmgroups.hu/s/img/i/1911/20191122122.jpg"/>
        <figcaption>Nagy valószínűséggel Gróf Dávid fog védeni Zalaegerszegen<cite>Forrás: fradi.hu</cite></figcaption>
      </figure>
      <p>„Mivel nem olyan régen volt a legutóbbi, ZTE elleni meccsünk, jól emlékszünk rá, megszenvedtünk ellene, nem gondolom, hogy ezúttal könnyebb dolgunk lesz.</p>
      <blockquote>A Zalaegerszeg minőségi játékosokat igazolt a nyáron, a csapat talán mostanra kezd el összeállni. Ezzel együtt mi leszünk itthon, a saját szurkolóink előtt pedig csakis a győzelem lehet a célunk"</blockquote>
      <p>– mondta a Ferencváros honlapjának a csapat második számú kapusa, Gróf Dávid, aki az előző fordulóban parádésan védett Debrecenben. A 30 éves kapust megkérdezték arról, hogy ő vagy Dibusz Dénes lesz-e a kezdő a ZTE ellen, de nem tudott választ adni a kérdésre. Mindenesetre sokatmondó, hogy ő érkezett a találkozó előtti sajtótájékoztatóra.</p>
      <h3>A Puskással játszik megyei rangadót a Fehérvár</h3>
      <p>A jobb gólkülönbségének köszönhetően listavezető MOL Fehérvár FC szombat este Puskás Akadémiát fogadja. A felcsútiak legutóbbi két bajnokijukat elvesztették, míg a fehérváriak három nyeretlenül megvívott találkozót követően az előző fordulóban Kaposváron diadalmaskodtak. A 2018/19-es idényben a MOL Vidi nem tudta legyőzni megyei riválisát, az új Sóstói MOL Arénában, bajnoki mérkőzésen éppen a felcsútiak mérték az első hazai vereséget a székesfehérváriakra. A helyzet annyiban változott, hogy az idei szezon első fordulójában a MOL Fehérvár ismét nyerni tudott a Puskás Akadémia ellen.</p>
      <figure>
        <img src="https://cdn.nwmgroups.hu/s/img/i/1911/20191122123.jpg"/>
        <figcaption>Futács Márkó hét találattal vezeti a góllövőlistát<cite>Forrás: molfehérvárfc.hu</cite></figcaption>
      </figure>
      <p>„Nagy szükségünk van a három pontra a Puskás Akadémia ellen, de ez természetesen rájuk is ugyanúgy igaz, hiszen negyedik helyen állnak a bajnokságban és a két legutóbbi vereségük után szeretnének feljebb kapaszkodni. Úgy vélem, szervezett csapat a PAFC, remek játékosállománnyal és erős védelemmel. Alaposan fel kell készülnünk belőlük, de biztos vagyok benne, hogy a szakmai stáb is azon van, hogy ne érjen minket semmiféle meglepetés szombaton.</p>
      <blockquote>Nincs mese, meg kell kaparintanunk a győzelmet, mert a Ferencváros mellett a Mezőkövesd és a Puskás Akadémia is közel van hozzánk a tabellán"</blockquote>
      <p>– nyilatkozta a klub honlapjának a székesfehérvári csapat játékosa, az ukrán Ivan Petrjak.</p>
      <h3>Kötelező a győzelem a Honvédnak?</h3>
      <p>A bajnokság legjobb formában lévő csapata a Budapest Honvéd, amely az elmúlt hat fordulóban öt győzelmet és egy döntetlent ért el. A kispestiek az Új Hidegkuti Nándor Stadionban a Paksot fogadják, amely négy mérkőzés óta nyeretlen. A tolnai csapat - amely az előző fordulóban 1-1-es döntetlent játszott a Kisvárdával - nyolc ponttal szerzett kevesebbet, mint a Honvéd, ráadásul vendégként a legutóbbi három meccsét elveszítette. Erre mondják, hogy országos egyes.</p>
      <blockquote>Két hét után játszunk újra tétmérkőzést, ami mindig egy nehéz helyzet, főleg mert jó formában, lendületben voltunk, és ilyenkor a szünet megtöri a meccsritmust.</blockquote>
      <p>Ha a Paksról beszélünk, nem lehet elmenni a kellemetlen nyári emlék mellett, nemcsak a vereség miatt fájó az a találkozó, hanem azért is, mert akkor a játékunk sem tetszett, ezért most becsületbeli ügyként tekintünk a szombati bajnokira, mindenképpen ki akarjuk köszörülni a csorbát" – mondta a kispesti klub honlapjának Giuseppe Sannino, a Honvéd edzője.</p>
      <h3>A Mezőkövesd tovább tapadna a két sztárcsapatra</h3>
      <p>Kuttor Attila vezette Mezőkövesd mindössze két vereséget szenvedett eddig a bajnoki szezonban, de az utóbbi időben gyakran döntetlenezett, a legutóbbi négy fordulóban hat pontot gyűjtve harmadik a tabellán. Pályaválasztóként akadt egy nagyon rossz szériája (három mérkőzésen nyolc pontot veszített), de legutóbb legyőzte a Debrecent. Az utolsó helyen álló Kaposvári Rákóczi a legutóbbi öt fordulóban nem szerzett pontot. Vendégként egyetlen bravúrja akadt, augusztus utolsó napján győzött a DVSC ellen.</p>
      <figure>
        <img src="https://cdn.nwmgroups.hu/s/img/i/1911/20191122127.jpg"/>
        <figcaption>Kuttor Attila csapata tartja a lépest a Fradival és a Fehérvárral<cite>Forrás: Tóth Milán/mezokovesdzsory.hu</cite></figcaption>
      </figure>
      <p><mark>„Egy könnyű mérkőzés sincs a magyar bajnokságban, így senkit ne tévesszen meg ellenfelünk jelenlegi helyezése. <br/></mark>Harcos ütközet lesz, ez teljesen biztos, de nem érdemes összehasonlítani az első körös találkozónkkal, hiszen az még nagyon a szezon elején volt. Természetesen itthon akarjuk tartani a három pontot, mással nem is lennénk elégedettek" - mondta mezőkövesdi klub honlapjának a hatgólos Budu Zivzivadze, akinek eltökélt célja, hogy gólkirály legyen az OTP Bank Ligában és bekerüljön a grúz válogatottba.</p>
      <h3>A legrosszabb a legrosszabb ellen</h3>
      <p>A lila-fehérek elindultak felfelé, miután a legutóbbi két mérkőzésüket megnyerték. Pályaválasztóként – a Vasas stadionjában – az Újpest eddig mindössze egyszer, a Debreceni VSC ellen tudott nyerni az OTP Bank Liga idei szezonjában. A Diósgyőr a kilencedik helyen áll, idegenben a Paks elleni győztes meccset leszámítva, minden őszi mérkőzését elveszítette idáig.</p>
      <p>Feczkó Tamás, a miskolciak vezetőedzője csak a lelátóról nézheti majd a mérkőzést, mert a Honvéd ellni bajnoki hajrájában kollégájával, Giuseppe Sanninóval együtt piros lapot kapott. Ezt követően az MLSZ Fegyelmi Bizottsága két bajnoki meccsről eltiltotta.</p>
      <p><mark>„Elismerem, hogy hibáztam, megérdemlem a büntetést, de a két találkozóra szóló eltiltást nagyon soknak tartom.<br/></mark>Csalódott vagyok, mert az MLSZ Fegyelmi Bizottságának a videós bizonyítékok is kevésnek bizonyultak, nem mérsékelték a büntetést. Biztosan nehezen élem majd meg a szombat estét, de szerencsére ezúttal sem én, hanem a játékosok lesznek a főszereplők. A lényeg, hogy a fiúk betartsák, amit kértünk tőlük, és akkor boldogan térhetünk haza - mondta DVTK honlapjának Feczkó Tamás, aki remek csapatnak tartja az Újpestet.</p>
      <figure>
        <img src="https://cdn.nwmgroups.hu/s/img/i/1910/20191025.jpeg"/>
        <figcaption>Feczkó Tamás csapatának nem lesz könnyű dolga Újpesten<cite>Forrás: dvtk,eu</cite></figcaption>
      </figure>
      <p>Az előző bajnokságban az Újpest játszotta az egyik legjobb focit, labdabirtoklásban magasan a mezőny fölé nőttek, még a bajnoki címért küzdő FTC-t és Vidit is megelőzték ezen a téren.</p>
      <blockquote>És a támadások mennyiségét és minőségét leíró statisztikákban is az első háromban végeztek. Az idei évben ezt a támadójátékot fejlesztették tovább olyan módon, hogy a szélről érkező beívelések mellett kombinatív játékkal középen is meg tudják bontani az ellenfél védelmét.</blockquote>
      <p>Ugyanakkor a védekezésben megmaradtak azok a hiányosságok, amik tavaly is jellemezték őket. Ezeket kell kihasználni az eredményesség érdekében."</p>
      <h3>A Lokinál kulcskérdés a védekezés</h3>
      <p>A Kisvárda jól kezdte története második NB I-es szezonját, de a legutóbbi öt fordulóban mindössze öt pontot tudott szerezni. Pályaválasztóként a legutóbbi három mérkőzésen összesen egyetlen pont került a neve mellé. A DVSC sincs jó passzban, akadt ugyan két hazai győzelme a Diósgyőr és a Paks ellen, de a legutóbbi nyolc bajnokiján mindössze hat pontot szerzett. Herczeg András csapata az előző fordulóban 6-1-re kikapott a bajnok Ferencvárostól a Nagyerdei Stadionban. A Loki 2019-ben mindössze öt pontot szerzett eddig vendégként, a legutóbbi három találkozóját elveszítette.</p>
      <figure>
        <img src="https://cdn.nwmgroups.hu/s/img/i/1910/20191025212.jpg"/>
        <figcaption>Herczeg András csapata hullámvölgyben van<cite>Forrás: dvsc.hu</cite></figcaption>
      </figure>
      <p>„Az elmúlt két évünk jól sikerült, de az idei bajnokság eddig nem úgy alakult, ahogy elterveztük. Nyilván megvannak az okok, de nem szeretnék magyarázkodni, hisz az senkit nem érdekel.</p>
      <blockquote>Érdekes módon mi lőttük a második legtöbb gólt a bajnokságban, hátul viszont sok hibát követünk el. A kéthetes szünetben így a védekezésünkkel próbáltunk többet foglalkozni.</blockquote>
      <p>Szombati ellenfelünknél új edzői stáb van, más stílusban, játékrendszerben és felállási formában játszanak. Nagyobb hangsúlyt próbálnak fektetni a labdabirtoklásra, meglátjuk, mennyire sikerül felkészülnünk erre" - mondta a debreceni klub honlapjának Herczeg András.</p>
      <p><b>OTP Bank Liga, 13. forduló:</b><br/><i>szombat:</i><br/>17.00: Budapest Honvéd-Paksi FC<br/>17.00: Kisvárda Master Good-Debreceni VSC<br/>17.00: Mezőkövesd Zsóry FC-Kaposvári Rákóczi FC<br/>17.00: MOL Fehérvár FC-Puskás Akadémia FC<br/>19.30: Újpest FC-Diósgyőri VTK<br/><i>vasárnap:</i><br/>18.00: Ferencváros-ZTE FC</p>
    </article>
  </body>
</html>