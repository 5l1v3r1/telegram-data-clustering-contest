<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/pop-kultura/3362685/ne-znam-glumca-koji-ne-voli-kafanu-nela-mihailovic-o-serijama-grupa-i-biser-bojane"/>
    <meta property="og:site_name" content="kurir.rs"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="NE ZNAM GLUMCA KOJI NE VOLI KAFANU! Nela Mihailović o serijama &quot;Grupa&quot; i &quot;Biser Bojane&quot;"/>
    <meta property="og:description" content="Danijela Nela Mihailović ima uspešnu godinu iza sebe. Nakon nekoliko nagrada za ulogu u predstavi Balkanski špijun, ponovo je gledamo i u dve hit serije, Grupa i Biser Bojane, koje se prikazuju vikendom na RTS.U razgovoru za Kurir glumica Narodnog pozorišta ..."/>
  </head>
  <body>
    <article>
      <h6 class="kicker">Intervju</h6>
      <h1>NE ZNAM GLUMCA KOJI NE VOLI KAFANU! Nela Mihailović o serijama "Grupa" i "Biser Bojane"</h1>
      <address>
        <time datetime="2019-11-23T06:00:00+00:00">23 Nov 2019, 06:00</time>
      </address>
      <p>Danijela Nela Mihailović ima uspešnu godinu iza sebe. Nakon nekoliko nagrada za ulogu u predstavi „Balkanski špijun“, ponovo je gledamo i u dve hit serije, „Grupa“ i „Biser Bojane“, koje se prikazuju vikendom na RTS.</p>
      <p>U razgovoru za Kurir glumica Narodnog pozorišta iz Beograda, koja je juče i nagrađena sa svojom kumom Natašom Ninković, otkriva zašto voli kafanu i kako njena deca reaguju na lik nesrećne majke koju tumači u „Grupi“.</p>
      <p>
        <b>U „Biseru Bojane“ igrate vlasnicu kafane, a ponovo vam je direktan partner Mladen Nelević.</b>
      </p>
      <p>- Sjajno smo radili i na seriji „Budva na pjenu od mora“. Ona ne mrda iz kafane, ali pre Interpola zna šta se sve dešava u gradu. Takve situacije nisu vezane samo za primorje. Mislim da svako mesto u Srbiji i u Crnoj Gori ima likove kakav je moj. Naravno, takvi likovi nisu vezani samo za kafane već, na primer, i za frizerske salone. To mi je bio veoma zanimljiv lik za kreiranje. Jednostavno, ona ima informacije i pre Rajka, koji radi u policiji.</p>
      <p>
        <b>Da li privatno idete u kafanu?</b>
      </p>
      <p>- Naravno da volim, a koji glumac ne voli? Ko drugačije kaže, on laže. Pošto nemam puno slobodnog vremena, obično posle odigrane predstave u mom matičnom Narodnom pozorištu sa kolegama svratim u naš bife da malo popričamo.</p>
      <figure>
        <img src="https://www.kurir.rs/data/images/2019/11/22/18/2060647_nela1-nemanja-nikolic_ff.jpg?ver=1574443279"/>
        <figcaption>
          <cite>foto: Nemanja Nikolić</cite>
        </figcaption>
      </figure>
      <p>
        <b>U seriji „Biser Bojane“ govorite i albanski jezik?</b>
      </p>
      <p>- Ulcinj je takva sredina. Oni tamo svi znaju i srpski i albanski jezik.</p>
      <p>
        <b>Nekako vas vezuju za Zdravka Šotru i Sinišu Pavića. Dobro ste se snašli sa mladima koji rade seriju „Grupa“.</b>
      </p>
      <p>- Bila sam deo velikih serija tog vremena i tada sam mnogo naučila. Iskustvo koje sam stekla koristim sada u svim novim projektima. Naravno, trudim se da sa svakim novim projektom budem što bolja. Mnoge stvari su se otad promenile. Promenilo se i vreme i društvo u kome živimo, pa samim tim i projekti. Publika traži promene i ja to pozdravljam, a rad na televiziji mnogo znači za svakog glumca.</p>
      <p>
        <b>A „Grupa“?</b>
      </p>
      <p>- U moru kriminalističkih serija koje se trenutno prikazuju kod nas, „Grupa“ se razlikuje od ostalih. Likovi nisu samo filmski junaci već ljudi koji nas okružuju. Mi se sa njima svakodnevno srećemo. Serija je vrlo edukativna i daje odgovore na mnoga pitanja. Moje ćerke, koje su već tinejdžerke, redovno gledaju seriju i posle svake epizode imaju milion pitanja za mene. Meni je to teren da mogu sve da im objasnim.</p>
      <p>
        <b>Da li ima droge i u njihovom okruženju?</b>
      </p>
      <p>- Starija ćerka mi kaže da je to realno prikazano.</p>
      <p>
        <b>Kako ste sarađivali sa vašim TV sinovima, koje igraju Pavle Mensur i Denis Murić?</b>
      </p>
      <p>- Divno sam sarađivala sa njima. Oni su definitivno veliki glumački potencijali. Pavla su ubili, ali Denisa sam već prozvala mojim detetom.</p>
      <blockquote><b>Pozorište SPREMAM „ARZAMAS“ SA LANETOM<br/></b>Da li pripremate nešto novo u pozorištu?<br/>- Pripremamo predstavu „Arzamas“ po romanu Ivane Cici Dimić. Partner mi je Lane Gutović, a premijeru publika može da očekuje krajem godine u Zvezdari. Na sceni Narodnog imam osam predstava i napraviću malu pauzu.</blockquote>
      <p>Kurir / Ljubomir Radanov</p>
      <p>Foto: Nemanja Nikolić  </p>
      <related>
        <h4>NE PROPUSTITE</h4>
        <a href="https://www.kurir.rs/zabava/pop-kultura/3312665/ovu-nagradu-posvecujem-selu-rakita-gran-pri-naisa-na-54-filmskim-susretima-u-nisu-otisla-tihomiru-stanicu-u-ruke-foto"/>
        <a href="https://www.kurir.rs/zabava/pop-kultura/3308343/pocinju-filmski-susreti-u-nisu-gorici-popovic-bice-urucena-nagrada-pavle-vuisic"/>
        <a href="https://www.kurir.rs/zabava/pop-kultura/3229857/zbog-nebrige-drustva-droga-nam-oduzima-decu-nela-mihailovic-bez-dlake-na-jeziku-pokusavamo-da-osvestimo-odgovorne-ljude"/>
        <a href="https://www.kurir.rs/zabava/pop-kultura/3159937/nela-mihailovic-porucila-primajuci-nagradu-rasa-plaovic-danas-slavimo-pobedu-sutra-u-novu-borbu-ovo-je-tek-pocetak-resavanja-problema"/>
      </related>
    </article>
  </body>
</html>