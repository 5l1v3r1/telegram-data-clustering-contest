<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-byly-doradca-trumpa-oskarza-bialy-dom-o-blokowanie-twittera,nId,3350546"/>
    <meta property="og:site_name" content="RMF24"/>
    <meta property="article:published_time" content="2019-11-23T06:40:00+00:00"/>
    <meta property="og:title" content="Były doradca Trumpa oskarża Biały Dom o blokowanie Twittera"/>
    <meta property="og:description" content="John Bolton, były doradca prezydenta ds. bezpieczeństwa narodowego, oskarża Biały Dom o blokowanie mu dostępu do jego konta na Twitterze. W odpowiedzi, urzędnik administracji prezydenta USA Donalda Trumpa, powiedział portalowi CNN, że oskarżenia są bezpodstawne, a poza tym Biały Dom nie ma takiej możliwości."/>
  </head>
  <body>
    <article>
      <h1>Były doradca Trumpa oskarża Biały Dom o blokowanie Twittera</h1>
      <address><time datetime="2019-11-23T06:40:00+00:00">23 Nov 2019, 06:40</time> by <a rel="author" href="https://www.rmf24.pl/tylko-w-rmf24/urszula-gwiazda" target="_blank">Urszula Gwiazda</a></address>
      <p>
        <b>John Bolton, były doradca prezydenta ds. bezpieczeństwa narodowego, oskarża Biały Dom o blokowanie mu dostępu do jego konta na Twitterze. W odpowiedzi, urzędnik administracji prezydenta USA Donalda Trumpa, powiedział portalowi CNN, że oskarżenia są bezpodstawne, a poza tym Biały Dom nie ma takiej możliwości.</b>
      </p>
      <figure>
        <img src="https://i.iplsc.com/byly-doradca-trumpa-oskarza-bialy-dom-o-blokowanie-twittera/0009EO07OQO7Y740-C123-F4.png"/>
        <figcaption>Były doradca Trumpa oskarża Biały Dom o blokowanie Twittera<cite>/MICHAEL REYNOLDS /PAP/EPA</cite></figcaption>
      </figure>
      <p>"Po rezygnacji z funkcji prezydenckiego doradcy ds. bezpieczeństwa narodowego Biały Dom odmówił przywrócenia dostępu do mojego osobistego konta" - napisał w piątek na Twitterze John Bolton. Pojawił się w mediach społecznościowych po ponad dwóch miesiącach przerwy. "Z obawy przed czym?" - zapytał.</p>
      <figure>
        <iframe data-src="https://twitter.com/AmbJohnBolton/status/1197862304462901248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/AmbJohnBolton/status/1197946364669370368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/AmbJohnBolton/status/1197982064945094657?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>John Bolton podziękował jednocześnie Twitterowi, za "przestrzeganie standardów i słuszne przywrócenie kontroli nad kontem". "Biały Dom nigdy nie przywrócił dostępu" do niego - podkreślił.<br/><br/>Tweety Boltona raczej nie są w zgodzie z polityką Donalda Trumpa.</p>
      <p>Sprawa nabrała takiego rozgłosu, że w piątkowym wywiadzie dla telewizji Fox News sam prezydent USA był pytany o Twittera. Zaprzeczył, jakoby Biały Dom zablokował konto jego byłego doradcy. Twitter odmówił komentarza w sprawie.</p>
      <h4>O co chodzi?</h4>
      <p>John Bolton uznawany jest za jednego z kluczowych świadków ws. afery ukraińskiej. Jak wynika z zeznań w śledztwie dotyczącym ewentualnego impeachmentu Donalda Trumpa, miał on być zaniepokojony żądaniami strony amerykańskiej, żeby Ukraina rozpoczęła śledztwo. Prawnik Boltona mówił na początku listopada, że były prezydencki doradca dysponuje wiedzą o spotkaniach i rozmowach, które "nie były do tej pory poruszane w zeznaniach" w śledztwie Izby Reprezentantów USA.<br/><br/><a href="https://www.rmf24.pl/fakty/swiat/news-trump-chce-by-senat-podjal-sledztwo-ws-impeachmentu,nId,3348529"><u><b>Na początku listopada były prezydencki doradca odmówił jednak złożenia zeznań w amerykańskim parlamencie.</b></u></a><br/><br/>Po odejściu we wrześniu z Białego Domu John Bolton podpisał umowę na książkę. Nie podano jeszcze daty jej wydania; wartość kontraktu ma wynosić ok. 2 mln USD.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fswiat%2Fnews-trump-zwalnia-swojego-doradce-johna-boltona-jego-praca-nie-j%2CnId%2C3195879%3Fparametr%3Dembed_tyt">Trump zwalnia swojego doradcę Johna Boltona. „Jego praca nie jest już potrzebna”</a>
      </p>
    </article>
  </body>
</html>