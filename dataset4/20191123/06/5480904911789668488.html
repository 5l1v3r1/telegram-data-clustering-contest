<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nejcennejsi-sbirku-whisky-ma-vietnamsky-podnikatel/1824320?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T06:42:00+00:00"/>
    <meta property="og:title" content="Nejcennější sbírku whisky má vietnamský podnikatel"/>
    <meta property="og:description" content="Ho Či Minovo Město (Vietnam) - Majitelem nejcennější sbírky whisky je vietnamský podnikatel Viet Nguyen Dinh Tuan. Jeho sbírka zahrnuje 535 lahví nejvzácnějších, nejstarších a nejjemnějších lahví skotské a japonské whisky. Odborníci na oceňování whisky ze spolku Rare Whisky 101 (RW101) odhadli dražební cenu téměř na 10,8 milionu liber (přes 320 milionů Kč). Rekord potvrdila Guinnessova kniha rekordů, uvedl server BBC."/>
  </head>
  <body>
    <article>
      <h1>Nejcennější sbírku whisky má vietnamský podnikatel</h1>
      <address><time datetime="2019-11-23T06:42:00+00:00">23 Nov 2019, 06:42</time> by <a rel="author" href="http://www.ctk.cz/" target="_blank">ČTK</a></address>
      <p>Ho Či Minovo Město (Vietnam) - Majitelem nejcennější <a href="https://www.bbc.co.uk/news/uk-scotland-scotland-business-50516099">sbírky</a> whisky je vietnamský podnikatel Viet Nguyen Dinh Tuan. Jeho sbírka zahrnuje 535 lahví nejvzácnějších, nejstarších a nejjemnějších lahví skotské a japonské whisky. Odborníci na oceňování whisky ze spolku Rare Whisky 101 (RW101) odhadli dražební cenu téměř na 10,8 milionu liber (přes 320 milionů Kč). Rekord potvrdila Guinnessova kniha rekordů, uvedl server BBC.</p>
      <p>Viet sbírá lahve vzácné whisky více než 20 let. Jeho lahve jsou bezpečně uzamčené v salonku vyrobeném na zakázku v jeho domě. Viet předpokládá, že bude svou kolekci dál rozšiřovat.</p>
      <p>"Pro mě je sbírání whisky životní vášní. Vždy, když mám chvíli, prohledávám aukční weby a obchodní stránky, abych našel slavné a vzácné whisky z celého světa," řekl Viet. Ze své kolekce neplánuje ani jednu lahev prodat, naopak chce hledat další staré a vzácné lahve a sbírku rozšiřovat a obohacovat.</p>
      <p>Experti z RW101 dospěli k hodnotě sbírky tak, že určili, jaká cena by se dala realisticky očekávat při aukci v Británii na současném trhu. Hodnota byla následně předložena společnosti Guinness World Records, která potvrdila rekord certifikací.</p>
      <p>"Byli jsme trochu v šoku, nemluvě o malé závisti, když jsme si uvědomili šíři a hloubku sbírky pana Vieta," řekl spoluzakladatel RW101 Andy Simpson. "Je to skutečně ohromující příklad 20leté vášně a touhy jednoho člověka hledat ty nejlepší a nejvzácnější lahve whisky na světě," dodal.</p>
    </article>
  </body>
</html>