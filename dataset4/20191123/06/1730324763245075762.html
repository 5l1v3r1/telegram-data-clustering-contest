<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243511/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T06:33:05+00:00"/>
    <meta property="og:title" content="เพื่อความต่อเนื่อง! ‘นิชิโนะ’ ตกลงต่อสัญญาคุม ‘ช้างศึก’ อีก 2 ปี"/>
    <meta property="og:description" content="สมาคมกีฬาฟุตบอลแห่งประเทศไทยฯ และ อากิระ นิชิโนะ เห็นชอบร่วมกัน ว่าจะมีการต่อสัญญา ไปจนถึงปี 2021 ก่อนจะมีการลงนามเซ็นสัญญาอย่างเป็นทางการ ในภายหลัง"/>
  </head>
  <body>
    <article>
      <h1>เพื่อความต่อเนื่อง! ‘นิชิโนะ’ ตกลงต่อสัญญาคุม ‘ช้างศึก’ อีก 2 ปี</h1>
      <address><time datetime="2019-11-23T06:33:05+00:00">23 Nov 2019, 06:33</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>สมาคมกีฬาฟุตบอลแห่งประเทศไทยฯ และ อากิระ นิชิโนะ เห็นชอบร่วมกัน ว่าจะมีการต่อสัญญา ไปจนถึงปี 2021 ก่อนจะมีการลงนามเซ็นสัญญาอย่างเป็นทางการ ในภายหลัง</p>
      <figure>
        <img src="https://www.thebangkokinsight.com/wp-content/uploads/2019/11/1573559340481.jpg"/>
        <figcaption>
          <i>ภาพจาก : @changsuek</i>
        </figcaption>
      </figure>
      <p>สมาคมกีฬาฟุตบอลแห่งประเทศไทย ในพระบรมราชูปถัมภ์ และ อากิระ นิชิโนะ ผู้ฝึกสอนชาวญี่ปุ่น มีความเห็นร่วมกัน ว่าจะมีการขยายสัญญาออกไปอีก 2 ปี เพื่อทำทีมต่อเนื่องไปจนถึง ฟุตบอลโลก รอบคัดเลือก รอบ 12 ทีมสุดท้าย หรือเอเชียน คัพ 2023 รอบคัดเลือก</p>
      <p>ซึ่งในขณะนี้ โค้ชวัย 64 ปี กำลังอยู่ในพาทีมชาติไทย รุ่นอายุไม่เกิน 23 ปี เตรียมสู้ศึกซีเกมส์ ครั้งที่ 30 ณ ประเทศฟิลิปปินส์ โดยเจ้าตัวยินดีที่จะเปิดเผยอนาคตเกี่ยวกับเรื่องนี้</p>
      <p>พล.ต.อ.ดร.สมยศ พุ่มพันธุ์ม่วง สมาคมกีฬาฟุตบอลแห่งประเทศไทยฯ เผยว่า “ความคิดที่อยากจะต่อสัญญากับ อากิระ นิชิโนะ นั้น ก็เพื่อความต่อเนื่องในการทำงาน เพราะเราต้องการให้ทีมชาติไทยมีรูปแบบการทำงานที่มีเสถียรภาพ ทั้งในระยะสั้น ระยะกลาง และระยะยาว ในการเข้าร่วมแข่งขันทัวร์นาเมนต์ต่างๆ ที่จะเกิดขึ้นตลอด 2 ปีข้างหน้า”</p>
      <p>“จากการที่ นิชิโนะ เป็นผู้ฝึกสอนของทั้งทีมชาติชุดใหญ่ และรุ่นอายุไม่เกิน 23 ปี ความต่อเนื่อง จึงเป็นเรื่องสำคัญ โดยเฉพาะอย่างยิ่ง ในเรื่องของการพัฒนา สำหรับรุ่นอายุไม่เกิน 23 ปี ที่จะก้าวขึ้นไปสู่ชุดใหญ่ในอนาคต”</p>
      <p>“ซึ่งนิชิโนะเองก็มีความเห็นที่คล้ายกันกับเรา และมีความสนใจที่จะขยายระยะเวลาการทำงานให้กับทีมชาติไทยออกไป จึงได้มีการตกลงร่วมกัน ก่อนจะลงรายละเอียดในเรื่องของสัญญาต่อไป”</p>
      <p>“เราเข้าใจดีว่าความสำเร็จที่ยั่งยืนนั้น จำเป็นต้องใช้เวลา แต่หากว่าในระหว่างทาง สามารถทำผลการแข่งขันได้ดี ก็ถือว่าเป็นเรื่องน่ายินดี อย่างไรก็ตาม สมาคมฯ ต้องการยกระดับมาตรฐานให้มั่นคงมากกว่า”</p>
      <p>ขณะที่ อากิระ นิชิโนะ กล่าวว่า “ผมรู้สึกยินดี และเป็นเกียรติ ที่สมาคมกีฬาฟุตบอลแห่งประเทศไทยฯ ไว้วางใจผมในการทำงาน และมีการพูดคุยกันถึงโอกาส ที่จะให้ผมคุมทีมชาติไทยออกไปอีก 2 ปี”</p>
      <p>“แม้ตัวผมเอง จะเข้ามาคุมทีมได้ไม่นาน แต่ก็รู้สึกได้ว่า นักเตะไทยมีศักยภาพ ไม่ว่าจะเป็นระดับเยาวชน หรือชุดใหญ่ ดังนั้น ผมจึงเห็นว่าเป็นเรื่องที่ท้าทาย ในการดึงศักยภาพพวกเขาออกมาอย่างเต็มที่”</p>
      <p>สำหรับภารกิจในตอนนี้ของกุนซือชาวญี่ปุ่น คือการพาทีมชาติไทย รุ่นอายุไม่เกิน 23 ปี สู้ศึกซีเกมส์ในช่วงปลายเดือนพฤศจิกายน ต่อด้วยชิงแชมป์เอเชีย รุ่นอายุไม่เกิน 23 ปี ที่จะมีขึ้นในเดือนมกราคม 2563 ตามลำดับ</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243511%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243701/"/>
        <a href="https://www.thebangkokinsight.com/243693/"/>
        <a href="https://www.thebangkokinsight.com/243680/"/>
        <a href="https://www.thebangkokinsight.com/243515/"/>
      </related>
    </article>
  </body>
</html>