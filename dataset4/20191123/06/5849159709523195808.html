<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/hyderabad-news/asi-narasimha-suicide-attempt-in-hyderabad-1-1-10610388.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T06:36:00+00:00"/>
    <meta property="og:title" content="మనస్తాపంతో ఏఎస్‌ఐ ఆత్మహత్యాయత్నం"/>
    <meta property="og:description" content="వాటర్ ట్యాంకు ఎక్కి పెట్రోలు పోసుకొని నిప్పంటించుకున్న ఏఎస్‌ఐ బాలాపూర్ పోలీస్‌స్టేషన్ ముందు ఘటన 30 శాతం కాలిన గాయాలు డీఆర్‌డీవో అపోలో దవాఖానలో చికిత్స ప్ర"/>
  </head>
  <body>
    <article>
      <h1>మనస్తాపంతో ఏఎస్‌ఐ ఆత్మహత్యాయత్నం</h1>
      <address>
        <time datetime="2019-11-23T06:36:00+00:00">23 Nov 2019, 06:36</time>
      </address>
      <p><b>వాటర్ ట్యాంకు ఎక్కి పెట్రోలు పోసుకొని నిప్పంటించుకున్న ఏఎస్‌ఐ <br/>బాలాపూర్ పోలీస్‌స్టేషన్ ముందు ఘటన<br/>30 శాతం కాలిన గాయాలు<br/>డీఆర్‌డీవో అపోలో దవాఖానలో చికిత్స <br/>ప్రాణాలకు ప్రమాదమేమీ లేదు : వైద్యులు <br/>సీఐ వేధింపుల వల్లే : ఏఎస్‌ఐ కుమారుడి ఆరోపణ<br/>సీఐ, కానిస్టేబుల్ హెడ్‌క్వార్టర్స్‌కు బదిలీ <br/>ఘటనపై డీసీపీతో విచారణ చేయిస్తాం : రాచకొండ సీపీ మహేశ్ భగవత్ <br/></b><br/>హైదరాబాద్ : తాను పనిచేస్తున్న పోలీస్‌స్టేషన్‌లోనే కానిస్టేబుళ్లు తనతో వ్యవహరించిన తీరుపై మనస్తాపం చెందిన ఏఎస్సై నర్సింహ శుక్రవారం ఆత్మహత్యాయత్నానికి పాల్పడ్డాడు. వివరాలిలా ఉన్నాయి. బాలాపూర్ పోలీస్‌స్టేషన్‌లో ఏఎస్సైగా పనిచేస్తున్న నర్సింహ నాలుగురోజుల క్రితం ఓ వివాదంలో మంచాల పోలీస్‌స్టేషన్‌కు బదిలీ అయ్యారు. కాగా, ఆయన శుక్రవారం బాలాపూర్ పోలీస్‌స్టేషన్ సమీపంలో ఉన్న వాటర్ ట్యాంక్ ఎక్కి ఒంటిపై పెట్రోల్ పోసుకొని నిప్పంటించుకున్నాడు. ప్రస్తుతం 30శాతం కాలిన గాయాలతో డీఆర్‌డీఓ అపోలో దవాఖానలో చికిత్స పొందుతున్నారు. ఆయన పరిస్థితి ప్రస్తుతం నిలకడగా ఉన్నదని వైద్యులు తెలిపారు. <br/><br/>గత 15వ తేదీన తన దగ్గరి బంధువుల పెండ్లి విందు జరుగుతుండగా, మామూళ్లు అడిగేందుకు బాలాపూర్ ఠాణా సిబ్బంది వచ్చారని, వారిని నిలదీసినందుకు తమను వేధింపులకు గురి చేశారని ఏఎస్సై కుటుంబసభ్యులు ఆరోపిస్తున్నారు. కాగా, తమకు ఫిర్యాదు వచ్చినందుకే అక్కడికి వెళ్లామని, ఆ సందర్భంగా ఏఎస్సై దుర్భాషలాడారని కానిస్టేబుళ్లు ఆరోపిస్తున్నారు. ఈ నేపథ్యంలో ఏఎస్సై నర్సింహకు బదిలీ ఉత్తర్వులు అందడంతో తీవ్ర మనస్తాపం చెందాడని కుటుంబసభ్యులు చెబుతున్నారు. కాగా, మొత్తం వ్యవహారంలో బాలాపూర్ ఇన్‌స్పెక్టర్ సైదులు వ్యవహారశైలిపై వచ్చిన ఆరోపణలతో ఈ ఘటనను రాచకొండ సీపీ మహేశ్ భగవత్ సీరియస్‌గా తీసుకున్నారు. వెంటనే బాలాపూర్ ఇన్ స్పెక్టర్ సైదులు, పెట్రోలింగ్ విధులు నిర్వహిస్తున్న దశరథ్‌ను హెడ్‌క్వార్టర్స్‌కు అటాచ్ చేస్తూ ఆదేశాలు జారీ చేశారు. <br/><br/>15న అర్ధరాత్రి ఏం జరిగిందంటే.. <br/><br/>బాధితుల కథనం ప్రకారం.. నర్సింహ దగ్గరి బంధువు కుమారుడు సుమాన్ వివాహం విందు ఈనెల 15వ తేదీన బాలాపూర్‌లోని ఎస్‌సీ గార్డెన్స్‌లో జరిగింది. రాత్రి 11:30 గంటల వరకు విందు కార్యక్రమం కొనసాగింది. ఇక విందు కార్యక్రమంలో భాగంగా.. డీజే పెట్టారు. దీంతో స్థానికుల సమాచారంతో అక్కడకు చేరుకున్న బాలాపూర్ పోలీస్‌స్టేషన్ పెట్రోలింగ్ మొబైల్ సిబ్బంది సైరన్ మోగించారు. లోపలికివెళ్లి.. విందు త్వరగా ముగించాలని సిబ్బంది ఒత్తిడి చేశారు. ఈ సందర్భంగా రూ.3 వేలు లంచం అడిగినట్టు కుటుంబ సభ్యులు చెబుతున్నారు. ఈ సందర్భంగా జరిగిన వాదోపవాదాలను కానిస్టేబుళ్లు రికార్డు చేసి పైఅధికారులకు పంపారు. ఈ ఘటనపై ఏఎస్సై నర్సింహ కూడా ఉన్నతాధికారులకు ఫిర్యాదు చేశారు. ఈ నేపథ్యంలో ఏఎస్సైని మంచాల్ పోలీస్‌స్టేషన్‌కు బదిలీచేశారు. ఆ వాయిస్ రికార్డు సోషల్‌ మీడియాలోకి పంపించారు. తన తండ్రిని కావాలనే బదిలీ చేసి, అతనిదే తప్పు అంటూ ఇన్‌స్పెక్టర్, సిబ్బంది ఆరోపిస్తున్నారని, దీంతో మనస్తాపానికి గురై ఆత్మహత్యాయత్నం చేశాడంటూ నర్సింహ కొడుకు ఆవేదన వ్యక్తం చేశారు. <br/><br/>మరుసటి రోజే రాజీ కుదిర్చాం : ఎస్సై నాగరాజు <br/><br/>బాలాపూర్ పోలీస్‌స్టేషన్ సమీపంలోని వాటర్ ట్యాంక్ ఎక్కి ఏఎస్‌ఐ నర్సింహా ఒంటిపై పెట్రోలు పోసుకుని నిప్పటించుకున్నాడు. తమ సిబ్బంది గమనించి వెంటనే ట్యాంక్ పైకి ఎక్కి మంటలను ఆర్పి డీఆర్‌డీవో అపోలో దవాఖానకు తరలించారు. 30శాతం కాలిన గాయాలతో నర్సింహ చికిత్స పొందుతున్నాడు. అయితే ఇటీవల నర్సింహ తన సమీప బంధువు విందులో విధి నిర్వహణలో ఉన్న తమను దూషించాడని, 16వ తేదీన బాలాపూర్ పోలీస్‌స్టేషన్‌లో కానిస్టేబుల్ దశరథ్ ఫిర్యాదు చేశాడు. ఫంక్షన్‌హాల్ వద్ద ఏఎస్‌ఐ నర్సింహ ఎవరు అన్నందుకు అతని కుమారుడు లోపలికి వెళ్లి తండ్రి అయిన ఏఎస్‌ఐ నర్సింహను పిలిచాడని దశరథ్ తెలిపాడు. మద్యం మత్తులో ఉన్న నర్సింహ కానిస్టేబుల్‌ను అసభ్యకరంగా తిట్టారని ఫిర్యాదులో పేర్కొన్నారు. ఈవిషయంపై సిబ్బంది మధ్య గొడవలుండవద్దని సీఐ సైదులు ఇద్దరి మధ్య రాజీ కుదిర్చారు. అయితే మరుసటి రోజే నర్సింహను మంచాల పోలీస్‌స్టేషన్‌కు బదిలీ చేశారు. కానిస్టేబుల్‌ను తిట్టిన ఆడియో వాయిస్ వైరల్ కావడంతో మనస్తాపం చెంది ఆత్మహత్యాయత్నానికి పాల్పడి ఉండవచ్చని ఎస్సై నాగరాజు తెలిపారు.<br/><br/>డీసీపీతో విచారణ చేయిస్తాం : మహేశ్‌భగవత్, రాచకొండ పోలీస్ కమిషనర్<br/><br/>నర్సింహ ఆత్మహత్యాయత్నం దురదృష్టకరమైన ఘటన. దీనిపై ఎల్బీనగర్ డీసీపీతో విచారణ చేయిస్తాం. ఆత్మహత్యా యత్నానికి గల కారణాలు, కుటుంబసభ్యుల ఆరోపణలపై పూర్తిస్థాయిలో దర్యాప్తు జరుగుతుంది. ఘటన జరిగిన వెంటనే, ఆరోపణల నేపథ్యంలో బాలాపూర్ సీఐ సైదులు, కానిస్టేబుల్ దశరథ్‌ను హెడ్‌క్వార్టర్స్‌కు బదిలీ చేస్తూ ఉత్తర్వులు జారీ చేశాం. వైద్యపరంగా శాఖ నుంచి సంపూర్ణ సహకారం అందిస్తాం. నర్సింహ పరిస్థితి ప్రస్తుతం నిలకడగా ఉన్నది.</p>
    </article>
  </body>
</html>