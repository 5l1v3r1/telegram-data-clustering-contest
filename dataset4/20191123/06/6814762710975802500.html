<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SV24V/honda-gl1800-gold-wing-tour-dct-downsizing-je-sproste-slovo"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T06:34:00+00:00"/>
    <meta property="og:title" content="Honda GL1800 Gold Wing Tour DCT: Downsizing je sprosté slovo"/>
    <meta property="og:description" content="Zajídá se vám downsizing a tříválcové motory osazované i do vozů s cenou atakující bezmála milion? A co takhle rozmařilý atmosférický šestiválec za stejné peníze, to nezní špatně, že? Není problém! I tak se ale budete muset přece jenom maličko uskromnit. Příkladně si místo čtyř kol vystačit se dvěma. Vrcholný model motocyklové divize Hondy totiž pohání právě šestiválec, konkrétně plochý o objemu 1,83 litru a výkonu 125 koní. Kromě opulentní pohonné jednotky má Honda Gold Wing na palubě ještě mnoho a mnoho dalších prvků, které byste jinak hledali spíš u aut."/>
  </head>
  <body>
    <article>
      <h6 class="kicker">Honda GL1800 Gold Wing Tour DCT</h6>
      <h1>Honda GL1800 Gold Wing Tour DCT: Downsizing je sprosté slovo</h1>
      <address><time datetime="2019-11-23T06:34:00+00:00">23 Nov 2019, 06:34</time> by <a rel="author">Vojtěch Med</a></address>
      <slideshow>
        <figure>
          <img src="https://echo24.cz/img/5dd45394ffd8fa2b1e0a9615/1040/540/FIT?_sig=2p7d5wRVIaO3aIKkcQTDozEBHVsslsLK7FaX6JTOJD8"/>
          <figcaption>
            <cite>Foto: Honda Europe</cite>
          </figcaption>
        </figure>
        <figure>
          <img src="https://echo24.cz/img/5dd45394ffd8fa2b1e0a9619/1040/540/FIT?_sig=KGgJh2zexbBa4yI-h5ta4HqJuZBthn1hQ1J3-nB6ATs"/>
          <figcaption>
            <cite>Foto: Honda Europe</cite>
          </figcaption>
        </figure>
        <figure>
          <img src="https://echo24.cz/img/5dd45394ffd8fa2b1e0a961d/1040/540/FIT?_sig=2qEkLruORAfVBtYgzed99ABMnWNhyMBKdEr6ADl0tX8"/>
          <figcaption>
            <cite>Foto: Honda Europe</cite>
          </figcaption>
        </figure>
        <figure>
          <img src="https://echo24.cz/img/5dd45394ffd8fa2b1e0a9621/1040/540/FIT?_sig=tfOFB5bCjkIB-WGetci-5esTPD-Ba_EpVM2Uqk_rpbw"/>
          <figcaption>
            <cite>Foto: Honda Europe</cite>
          </figcaption>
        </figure>
        <figure>
          <img src="https://echo24.cz/img/5dd45394ffd8fa2b1e0a9625/1040/540/FIT?_sig=LMQ0vzNO4NwPsnv_F-RQpefeZmOnCoS9LiYXjP3XAoQ"/>
          <figcaption>
            <cite>Foto: Honda Europe</cite>
          </figcaption>
        </figure>
        <figure>
          <img src="https://echo24.cz/img/5dd45394ffd8fa2b1e0a9629/1040/540/FIT?_sig=LdJ8Vj60QZ_j-Ua3sUhmuBCqCofYxi7lLQ5awSovpuE"/>
          <figcaption>
            <cite>Foto: Honda Europe</cite>
          </figcaption>
        </figure>
        <figure>
          <img src="https://echo24.cz/img/5dd45394ffd8fa2b1e0a962d/1040/540/FIT?_sig=Vc1hYZe0y19EXQHQWEJDFnMqbQpqoeOLW8M2zECWmPk"/>
          <figcaption>
            <cite>Foto: Honda Europe</cite>
          </figcaption>
        </figure>
        <figure>
          <img src="https://echo24.cz/img/5dd45394ffd8fa2b1e0a9631/1040/540/FIT?_sig=LjNwwWkq6OTn4ryEK1kydvUosSRkBLkvdauVtArDL6Y"/>
          <figcaption>
            <cite>Foto: Honda Europe</cite>
          </figcaption>
        </figure>
      </slideshow>
      <p>
        <b>Zajídá se vám downsizing a tříválcové motory osazované i do vozů s cenou atakující bezmála milion? A co takhle rozmařilý atmosférický šestiválec za stejné peníze, to nezní špatně, že? Není problém! I tak se ale budete muset přece jenom maličko uskromnit. Příkladně si místo čtyř kol vystačit se dvěma. Vrcholný model motocyklové divize Hondy totiž pohání právě šestiválec, konkrétně plochý o objemu 1,83 litru a výkonu 125 koní. Kromě opulentní pohonné jednotky má Honda Gold Wing na palubě ještě mnoho a mnoho dalších prvků, které byste jinak hledali spíš u aut.</b>
      </p>
      <p>Samozřejmostí je výkonné stereo, vlastně celý infotainment i s navigací, vyhřívané sedačky i rukověti. Zpátečku byste na motorce nejspíš také nečekali, u Gold Wingu ji navíc doplňuje plíživý převod pro snazší manévrování s takřka čtyřsetkilovou strojovnou při parkování. Bezklíčkové ovládání, elektronicky nastavitelné odpružení, volitelné jízdní režimy, Bluetooth konektivitu a Apple Car Play, nebo snad tempomat? Ale jistě! Automatickou převodovku? Ano, Gold Wing má ve vrcholné verzi i automat – dvouspojkový, sedmistupňový. A dokonce i airbag! Plně LED osvětlení už je v podstatě jen takovou třešničkou na dortu, stejně jako parkovací brzda nebo elektricky nastavitelný štítek, díky němuž se můžete stiskem jednoho tlačítka rozhodnout, zda chcete absolvovat transkontinentální cestu v naprostém komfortu, či zda snad sobě i spolujezdci v zadním křesle s područkami pustíte k tělu trochu vlahé brízy.</p>
      <p>Za poslední vydání jednostopé legendy ve vrcholném provedení Tour s trojicí integrovaných cestovních kufrů s elektronickými zámky a převodovkou DCT dáte ovšem bez stokoruny 880 000 Kč. Ještě dýcháte? Fajn, pojďme dál. Honda se do jisté míry vrací ke kořenům sportovně střižených GT prvních generací, avšak při snaze o zachování typického maximálního komfortu. Pryč je tak nejen zavalitý vzhled, který udělal místo dynamickým ostře střiženým liniím, ale díky celohliníkové konstrukci také 50 kg hmotnosti. Pod přední kapotáže se místo klasických teleskopických vidlic nastěhovalo propracované přední zavěšení se dvěma příčnými rameny a jednostranným kyvným ramenem Pro-Arm.</p>
      <p>Podvozek funguje naprosto fenomenálně, nerovnosti v řídítkách prakticky necítíte, soustava hliníkových čepů a táhel je dokonale vyhladí, přesto v řízení zůstává cit. A to je moc dobře, protože Gold Wing umí jezdit nejen po dálnici, ale i po okreskách. Jednak skvěle brzdí, zadruhé je, jakkoli to zní absurdně, doslova lehkonohý. Klopit gigantický cestovní motocykl ve vlásenkách na stupačky je stejně nepřístojné jako snadné. A návykové. Pokaždé, když na výjezdu ze zatáčky otočíte pravou rukojetí, šestiválec tlumeně zahřmí a mocně zatáhne, budete se královsky bavit.</p>
      <p>Pokud byste se náhodou rozvášnili moc a 170 Nm točivého momentu by mělo tendenci přemoci trakci zadní pneumatiky, elektronika se o vás postará. Kdykoli se budete chtít opájet sonorním projevem ploché šestky, stačí otočit pravým zápěstím. Gold Wing v podstatě bez ohledu na otáčky vyrazí kupředu, dvouspojka DCT se pak postará o bleskurychlá řazení a nepolevující zátah. Motor nejen že přetéká charakterem, ale je až neuvěřitelně úsporný. Pokud jej nebudete provokovat, spokojí se i s necelými pěti litry na 100 km.</p>
      <p>Tato fascinující technická hříčka je konejšivě kolébavá na dlouhých cestách, přitom zábavná a schopná v zatáčkách. Umí bleskurychle zmizet, ale spokojí se s dietním přísunem benzinu. Je tedy jen na vás, zda jí za její cenu odpustíte ne zrovna nejkrásnější lak, cukání DCT při zastavování či nepříliš oslnivou grafiku infotainmentu. Ale nejspíš ano, nejpozději při prvním výjezdu ze zatáčky a zahřmění šestiválce, který o downsizingu neslyšel…</p>
      <p>
        <i><b>Plusy:</b><br/>Velmi bohatá a rozmazlující výbava, fascinující spojení cestovního komfortu a schopností při sportovnější jízdě, podmanivý šestiválec, perfektní brzdy.</i>
      </p>
      <p>
        <i><b>Minusy:</b><br/>Dvouspojková převodovka místy cuká, velmi vysoká cena a s ní nekorespondující detaily, infotainmentu by slušely hezčí mapy a propracovanější rozhraní.</i>
      </p>
    </article>
  </body>
</html>