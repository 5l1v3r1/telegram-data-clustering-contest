<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/pri-pozaru-domu-v-ostrave-bylo-zachraneno-12-lidi-jeden-clovek-je-popaleny-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T06:54:00+00:00"/>
    <meta property="og:title" content="Při požáru domu v Ostravě bylo zachráněno 12 lidí. Jeden člověk je popálený"/>
    <meta property="og:description" content="V noci na sobotu zasahovali ostravští hasiči v domě na sídlišti Dubina. Dvacítka nájemníků dokázala utéct do bezpečí sama, dvanáct museli evakuovat hasiči. Zdravotníci ošetřili šest lidí, jednoho s popáleninami"/>
  </head>
  <body>
    <article>
      <h1>Při požáru domu v Ostravě bylo zachráněno 12 lidí. Jeden člověk je popálený</h1>
      <address><time datetime="2019-11-23T06:54:00+00:00">23 Nov 2019, 06:54</time> by <a rel="author">Libor Běčák</a></address>
      <p>Požár kuchyně byl ohlášen o půl druhé ráno.</p>
      <p>"K události byli vysláni hasiči ze stanic HZS MSK Ostrava - Jih a Ostrava - Zábřeh. Ti po příjezdu zjistili, že ve čtvrtém patře došlo k požáru v kuchyni jednoho z bytů. Ještě před příjezdem hasičů opustily dům dvě desítky osob, dalším dvanácti z nich musely pomoci ven zasahující jednotky a to i pomocí speciálních vyváděcích masek s filtrem. Požár byl zlikvidován jedním vodním proudem, k odvětrání hasiči nasadili přetlakovou ventilaci. Při události utrpěl popáleniny jeden člověk, další dva se nadýchali zplodin hoření. Do nemocnice byla přepravena i osoba trpící akutní stresovou reakcí. Vyšetřovatel vyčíslil způsobenou škodu na 200 tisíc korun, příčina vzniku požáru je v šetření," informoval mluvčí hasičů Jakub Kozák.</p>
      <h3>Záchranáři ošetřovali šest lidí</h3>
      <p>"Posádky ZZS MSK zasahovaly v noci z pátku na sobotu u požáru výškové budovy v Ostravě, místní části Dubina. Výzvu k zásahu obdrželi záchranáři v sobotu 23. listopadu, po půl druhé v noci. Na místo události postupně vyjely čtyři týmy zdravotnické záchranné služby z ostravských základen – jedna lékařská a tři RZP, včetně týmu pro speciální činnosti. Záchranáři ošetřovali celkem šest postižených osob: Popáleniny horních končetin utrpěl muž, jehož totožnost ZZS nezná. Pacient byl mimo přímé ohrožení života, po ošetření popálených ploch a podání léků byl sanitním vozidlem přepraven do popáleninového centra Fakultní nemocnice Ostrava. Při požáru se nadýchalo zplodin hoření pět dalších osob. Jednalo se o ženy ve věku šestadvaceti až dvaasedmdesáti let. Dvě z nich byly po vyšetření posádkami ZZS ponechány na místě zásahu, jejich přeprava do zdravotnického zařízení nebyla nutná. Další tři byly ošetřeny v rámci přednemocniční neodkladné péče a s lehkou až středně těžkou intoxikací byly transportovány – dvě do Vítkovické a jedna do Městské nemocnice v Ostravě," sdělil za záchrannou službu mluvčí Lukáš Humpl. </p>
      <figure>
        <img src="https://g.denik.cz/57/15/ostrava-loupez-policie-01_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zlociny-a-soudy/loupez-u-helbicha-v-ostrave-hledani-muzi-mluvili-slovensky-a-madarsky-20191122.html">Loupež U Helbicha v Ostravě: hledaní muži mluvili slovensky a maďarsky Přečíst článek ›</a>
      </aside>
    </article>
  </body>
</html>