<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/nhl-jaros-zazil-vitazny-tohtosezo/431801-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T06:03:00+00:00"/>
    <meta property="og:title" content="NHL: Jaroš zažil víťazný tohtosezónny debut"/>
    <meta property="og:description" content="Senators prvýkrát v sezóne vyhrali tri stretnutia po sebe."/>
  </head>
  <body>
    <article>
      <h1>NHL: Jaroš zažil víťazný tohtosezónny debut</h1>
      <h2>Senators prvýkrát v sezóne vyhrali tri stretnutia po sebe.</h2>
      <address><time datetime="2019-11-23T06:03:00+00:00">23 Nov 2019, 06:03</time> by <a rel="author">TASR</a></address>
      <p>New York 23. novembra (TASR) - Slovenský hokejový obranca Christián Jaroš má za sebou víťaznú tohtosezónnu premiéru v zámorskej NHL. V noci na sobotu odohral svoj prvý zápas v ročníku za Ottawu, ktorá zdolala na domácom ľade New York Rangers 4:1. Senators prvýkrát v sezóne vyhrali tri stretnutia po sebe.</p>
      <p>Zhodne gólom a asistenciou sa na triumfe kanadského klubu podieľali Anthony Duclair a Thomas Chabot, víťazný gól strelil center Logan Brown, pre ktorého to bol premiérový zásah v profilige. <i>"Senátori"</i> sa po slabom štarte dostali do formy, vyhrali siedmy z uplynulých deviatich zápasov.</p>
      <p>Jaroš absolvoval debut v NHL už v sezóne 2017/2018, v ktorej si pripísal svoje prvé dva profiligové štarty. V minulom ročníku zaznamenal v drese Ottawy 10 bodov (1+9) v 61 zápasoch. Túto sezónu však začal na farme v Belleville a pozvánku do prvého zímu dostal až po 14 odohraných stretnutiach (1+5) v AHL. Ottawa ho povolala spoločne s ďalším obrancom Maxom Lajoiom a centrom J.C. Beaudinom, čím reagovala na absencie zadákov Nikitu Zajceva (osobné dôvody), Codyho Goloubefa, Erik Brännströma a útočníka Vladislava Namestnikova (všetci zranenia). Jaroš odohral proti NY Rangers 10:21 min., dostal trest na 2+2 min sa nebezpečnú hru so zdvihnutou hokejkou, rozdal dva "hity" a duel dokončil s mínuskou.</p>
      <h3>výsledky NHL:</h3>
      <p>Pittsburgh - New Jersey 4:1, Ottawa - New York Rangers 4:1</p>
    </article>
  </body>
</html>