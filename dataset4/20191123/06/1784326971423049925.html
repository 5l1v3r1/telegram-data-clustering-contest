<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cosmopolitan.hu/szepseg/2019/11/23/5-dolog-amit-tudnod-kell-mielott-hajhosszabbitast-kersz/"/>
    <meta property="og:site_name" content="Cosmopolitan.hu"/>
    <meta property="article:published_time" content="2019-11-23T06:11:00+00:00"/>
    <meta property="og:title" content="5 dolog, amit tudnod kell, mielőtt hajhosszabbítást kérsz"/>
    <meta property="og:description" content="Kézenfekvő megoldásnak tűnhet a hajhosszabbítás, ha gyorsan szeretnéd megnöveszteni a tincseidet - de néhány dolgot azért érdemes átgondolni előtte."/>
  </head>
  <body>
    <article>
      <h1>5 dolog, amit tudnod kell, mielőtt hajhosszabbítást kérsz</h1>
      <h2>Kézenfekvő megoldásnak tűnhet a hajhosszabbítás, ha gyorsan szeretnéd megnöveszteni a tincseidet – de néhány dolgot azért érdemes átgondolni előtte.</h2>
      <address><time datetime="2019-11-23T06:11:00+00:00">23 Nov 2019, 06:11</time> by <a rel="author">Bangó Boglárka</a></address>
      <p>Nem csak amiatt lehet vonzó a póttincsek bevetése, mert extra hosszú loboncod lehet, de<b> még sűrűbbnek és dúsabbnak is tűnik majd tőle a hajad.</b> Viszont biztosan már te is belefutottál olyan képekbe, ahol inkább igénytelen lett a hatás, mert látszott a tincs illesztése a töveknél. Ne ess ebbe a csapdába, segítünk!</p>
      <h3>1. Bőség zavara</h3>
      <p>Szerencsére már nem csak egyféle technikát lehet választani, hiszen ez a terület is folyamatosan fejlődik. Többek között választhatsz ragasztócsíkos, hőillesztéses és keratinos, továbbá ultrahangos változatok közül. A döntést viszont a fodrászoddal közösen hozd meg, aki segít neked megtalálni az elvárásaidhoz, és a hajtípusodhoz legjobban passzoló megoldást.</p>
      <h3>2. Kutakodj!</h3>
      <p>Lehet, hogy már megvan a jól bevált fodrászod, aki olyan természetes színátmenetet varázsol a hajadba, mintha csak a nap szívta volna ki. Viszont a hajhosszabbítás más tudást igényel, és előfordulhat, hogy a te kedvenced kevésbé jártas benne. Kérdezősködj, hogy melyik szalonnal jársz a legjobban, és csakis profira bízd a munkát!</p>
      <h3>3. Őrizd meg a hatást!</h3>
      <p>Egy dolog menő tincsekkel kilépni a fodrászatból – és megint egy másik megtartani az új lookod. Éppen ezért havi szinten csekkolj be a szakemberhez, aki a hajhosszabbítást végezte, hogy ellenőrizze az extra tincseket és korrigáljon, ha valami nem stimmel. Ha még tartósabbá szeretnéd tenni a végeredményt, használj speciális hajápolókat, amik kímélik a póttincseket.</p>
      <h3>4. Vigyázz a károsodással!</h3>
      <p>Míg a felcsatolt tincsek kevésbé veszélyesek a hajadra, addig a tartós hajhosszabbítás már jobban igénybe veheti a természetes hajad. Éppen ezért kritikus, hogy tényleg szakember végezze a feladatot, mert ha anyagilag jobban is jársz egy olcsóbb szalonnal, a frizurád nagyobb eséllyel sínyli majd meg a kókler melót.</p>
      <h3>5. Számolj utána!</h3>
      <p>Ha igényes és természetes hatású sörényt szeretnél, az bizony nem lesz olcsó. Egyrészt a tartós tincsek felhelyezése is drágább, másrészt a folyamatos utó-ápolás és a fodrászhoz való gyakori betérés is megterhelheti a pénztárcád. Nézd meg a budgeted, hogy belefér-e egy ilyen jellegű extra kiadás.</p>
    </article>
  </body>
</html>