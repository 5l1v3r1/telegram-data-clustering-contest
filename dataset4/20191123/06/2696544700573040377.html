<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191123_Lesujto_kepet_fest_a_magyarorszagi_antiszemitizmusrol_egy_felmeres"/>
    <meta property="og:site_name" content="HVG.hu"/>
    <meta property="article:published_time" content="2019-11-23T06:26:00+00:00"/>
    <meta property="og:title" content="Lesújtó képet fest a magyarországi antiszemitizmusról egy felmérés"/>
    <meta property="og:description" content="Kelet-Európában követelte a legtöbb áldozatot a holokauszt, és ma is itt a legerősebbek a zsidók elleni érzések - állítja az ADL."/>
  </head>
  <body>
    <article>
      <h1>Lesújtó képet fest a magyarországi antiszemitizmusról egy felmérés</h1>
      <address><time datetime="2019-11-23T06:26:00+00:00">23 Nov 2019, 06:26</time> by <a rel="author">Lengyel Miklós</a></address>
      <p><b>Kelet-Európában követelte a legtöbb áldozatot a holokauszt, és ma is itt a legerősebbek a zsidók elleni érzések - állítja az ADL.<br/></b>Magyarország a negyedik leginkább antiszemita állam a világon - erre a szomorú következtetésre jutott az Anti-Defamation League (ADL), amely 18 országban végzett felmérést az antiszemitizmusról. Az izraeli <a href="https://www.haaretz.com/world-news/.premium-adl-report-poland-south-africa-ukraine-and-hungary-most-anti-semitic-countries-1.8156819">Haaretz</a> címben tudatja az olvasókkal: Lengyelország, Dél-Afrika, Ukrajna és Magyarország a négy leginkább antiszemita ország a felmérések szerint. Magyarország kapcsán megemlítik a Soros György elleni kampányt, amely hozzájárulhatott az antiszemita érzelmek felszításához.</p>
      <p>Lengyelországban ugyancsak az államot hibáztatják, amely számos intézkedéssel járult hozzá ahhoz, hogy újra előkerüljenek a harmincas-negyvenes évek kliséi, melyek a holokauszthoz vezettek. A lengyel állam ugyanakkor nem ismer el semmiféle felelősséget a holokausztban mondván: Lengyelország megszállt ország volt, a nácik működtették a haláltáborokat az ország területén. Csakhogy sok lengyel is együttműködött velük a vészkorszakban, és csak kevesen voltak szolidárisak az üldözöttekkel. Emiatt a vita miatt maradt el a visegrádi államok csúcstalálkozója Izraelben, mert éles polémia alakult ki a zsidó állam és a lengyel kormány között.</p>
      <table>
        <tr>
          <th>
            <mark>Angela Merkel Auschwitzba látogat</mark>
          </th>
        </tr>
        <tr>
          <td>Ő lesz a harmadik német kancellár, aki felkeresi a nácik legszörnyűbb haláltáborát, ahol több mint 1,1 millió ember veszítette életét a holokauszt idején. Az elhurcolt magyarországi zsidók jó részét is itt ölték meg, de itt raboskodott Wladislaw Bartoszewski is, aki később a demokratikus Lengyelország külügyminisztere lett. Ő hozta létre az Auschwitz-Birkenau alapítványt 2009-ben. A tizedik évforduló kapcsán megemlékezést rendeznek Auschwitzban, erre hívták meg Angela Merkel kancellárt is, aki jelen lesz december 6-án - számolt be a Süddeutsche Zeitung.</td>
        </tr>
      </table>
      <p>Az antiszemitizmus erősödéséről beszélt Ferenc pápa is. „Azt hittük, hogy ezek téveszmék régen eltűntek , de sok helyen újra felbukkantak” - ezzel a kijelentésével a katolikus egyházfő arra célzott, hogy sok államban - köztük Németországban is - újra tapasztalható az antiszemitizmus, illetve a félelem a zsidó közösségben.</p>
      <p>Különösen erős az antiszemitizmus Európa keleti felében, amit megerősít a felmérés is, hhiszen az első négy ország közül három: Lengyelország , Ukrajna és Magyarország itt helyezkedik el. Ebben a régióban volt a legnagyobb a holokauszt áldozatainak a száma.</p>
      <p>Magyarország mutatója 42% Ilyen sok felnőtt polgár adott olyan válaszokat a kérdésekre, melyeket azután antiszemitának értékeltek.</p>
      <p>Mik voltak a kérdések ?</p>
      <ul>
        <li>a zsidók inkább lojálisak Izraelhez mint a saját hazájukhoz - 57% igen Magyarországon</li>
        <li>a zsidók kezében túlságosan nagy hatalom összpontosul a gazdasági életben - 69% igen</li>
        <li>a nemzetközi pénzügyekben túl nagy a zsidók hatalma- 63%</li>
        <li>a zsidók túl sokat beszélnek a holokausztról 61%</li>
        <li>a zsidók csak magukkal törődnek - 33%</li>
        <li>a zsidók túlságosan befolyásolják a globális ügyeket - 48%</li>
        <li>a zsidóknak túlságosan befolyásolják az amerikai kormányzatot - 32%</li>
        <li>a zsidók különbnek tartják magukat mindenkinél - 30%</li>
        <li>a zsidóknak túl nagy a befolyásuk a globális médiára - 39%</li>
        <li>a zsidók felelősek a leginkább a világháborúkert - 18%</li>
        <li>a zsidókat a viselkedésük miatt utálják - 35%</li>
      </ul>
      <p>Ezek az Anti Defamation League vizsgálatának lesújtó eredményei Magyarországról, melyeknél csak Lengyelország , Dél Afrika és Ukrajna polgárai adtak negatívabb válaszokat. A lengyelek körében 48 százalékosnak ítélte az ADL az antiszemiták arányát. A legjobb eredményt egyébként a svédek érték el, a skandináv országban mindössze 4 százalékra teszik az arányt.</p>
      <p>
        <i>Címlapképünk Ferenc pápa az auschwitzi haláltábor bejáratánál</i>
      </p>
    </article>
  </body>
</html>