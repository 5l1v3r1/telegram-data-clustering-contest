<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/synedrio-pasok-i-monomaxia-ston-prasino-ilio/2921569/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T06:25:41+00:00"/>
    <meta property="og:title" content="Συνέδριο ΠΑΣΟΚ: Η… μονομαχία στον πράσινο ήλιο"/>
    <meta property="og:description" content="Για άλλους είναι συνέδριο. Για άλλους, όμως, είναι απλώς μια συγκέντρωση στελεχών. Η οποία, μάλιστα, δεν μπορεί να παράξει αποτέλεσμα με τις αποφάσεις της, όπως φιλοδοξεί η πλευρά που μιλά για συνέδριο."/>
  </head>
  <body>
    <article>
      <h1>Συνέδριο ΠΑΣΟΚ: Η… μονομαχία στον πράσινο ήλιο</h1>
      <h2>Για άλλους είναι συνέδριο. Για άλλους, όμως, είναι απλώς μια συγκέντρωση στελεχών. Η οποία, μάλιστα, δεν μπορεί να παράξει αποτέλεσμα με τις αποφάσεις της, όπως φιλοδοξεί η πλευρά που μιλά για συνέδριο.</h2>
      <address><time datetime="2019-11-23T06:25:41+00:00">23 Nov 2019, 06:25</time> by <a rel="author">Αιμίλιος Περδικάρης</a></address>
      <p>Όπως και να έχει το πράγμα, τίποτε δεν θυμίζει πια την αίγλη του παρελθόντος για το ΠΑΣΟΚ. Και το συνέδριο που ξεκινά το απόγευμα στο ΣΕΦ έχει πολύ διαφορετικό χαρακτήρα από τα προηγούμενα. Η πλευρά της Φώφης Γεννηματά επιδιώκει να νομιμοποιήσει τις αποφάσεις για την τροποποίηση του καταστατικού, οι οποίες θα της δώσουν ουσιαστικά το δικαίωμα να παρατείνει τη θητεία της στο «τιμόνι» του ΠΑΣΟΚ ως το Νοέμβριο του 2021. Όταν, δηλαδή, λήγει και η θητεία της ως επικεφαλής του ΚΙΝΑΛ. Κυρίως, όμως, να… παρκάρει στην άκρη το ΠΑΣΟΚ και να προχωρήσει με το ΚΙΝΑΛ ως εκφραστή του χώρου της Κεντροαριστεράς και της σοσιαλδημοκρατίας.</p>
      <p>Το συνέδριο ξεκινάει, επίσης, με δύο ερωτηματικά. Αφενός πόσοι από τους 3.500 συνέδρους θα δώσουν τελικώς το παρών, καθώς άλλοι εμφανίζονται απρόθυμοι κι άλλοι δεν επιθυμούν να νομιμοποιήσουν το συνέδριο με την παρουσία τους – συμπεριλαμβανομένου π.χ. του πρώην γραμματέα του ΠΑΣΟΚ, Στέφανου Ξεκαλάκη. Αφετέρου εάν θα δώσει το παρών κάποιος από τους πρώην προέδρους του ΠΑΣΟΚ που έχουν προσκληθεί, με τον Κώστα Σημίτη να είναι ουσιαστικά η μοναδική εκκρεμότητα, καθώς Ευάγγελος Βενιζέλος και Γιώργος Παπανδρέου δεν θ’ ανταποκριθούν στην πρόσκληση Γεννηματά – για διαφορετικούς λόγους καθένας.</p>
      <p>Τα φώτα, λοιπόν, πέφτουν μοιραία στον Παύλο Γερουλάνο, καθώς η πρωτοβουλία του για τη συλλογή υπογραφών και το ψήφισμα υπέρ ενός ανοιχτού και δημοκρατικού συνεδρίου φαίνεται πως κερδίζει έδαφος και πλέον αναμένεται η απάντηση της ηγεσίας. Το σχέδιο για την πορεία προς το συνέδριο είχε περιγράψει, άλλωστε, σε συνέντευξή του στο newsit.gr ο κ. Γερουλάνος, ενώ εξ αρχής αυτό που είχε αμφισβητήσει – το ίδιο και ο Νίκος Ανδρουλάκης – ήταν τη συμβατότητα του συνεδρίου με το καταστατικό του ΠΑΣΟΚ, αφού οι σύνεδροι δεν είναι εκλεγμένοι και δεν έχει προηγηθεί εσωκομματικός προσυνεδριακός διάλογος.</p>
      <p>Γενικότερα, όλες οι πλευρές κρατούν κλειστά τα χαρτιά τους, με στελέχη από τη Χαριλάου Τρικούπη να μην αποκλείουν ακόμη και το πιο επώδυνο σενάριο: να υποχρεωθεί, δηλαδή, η κυρία Γεννηματά σε διαγραφές, προκειμένου να βάλει τέλος στην εσωστρέφεια και να δείξει πυγμή. Άλλωστε, ο διευθυντής του πολιτικού της γραφείου, Μανώλης Όθωνας ανέβασε επικίνδυνα τους τόνους ένα 24ωρο πριν από το συνέδριο, αποκαλώντας μεταξύ άλλων τον κ. Γερουλάνο ως guest star και κομπάρσο, ενώ αυξάνονται οι φωνές όσων συντάσσονται με τον κ. Γερουλάνο και την αμφισβήτηση της εγκυρότητας του σώματος ή του στόχου που έχει το συνέδριο ή και τα δύο μαζί.</p>
      <p>Στο ίδιο μήκος κύματος κινείται, άλλωστε, και ο Νίκος Ανδρουλάκης, ο οποίος εμφανίζεται δηκτικός για τις επιλογές της ηγεσίας σταθερά μετά από τις εκλογές του Ιουνίου. Όλα δείχνουν, ωστόσο, ότι δεν πρόκειται να βάλει θέμα ηγεσίας ή να εγείρει οποιοδήποτε άλλο διαδικαστικό ζήτημα στο συνέδριο, παρά το γεγονός ότι θ’ ασκήσει εκ νέου κριτική.</p>
    </article>
  </body>
</html>