<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/dziennikarz-washington-post-pozwal-iran-i-wygral-180-mln-dolarow-odszkodowania/"/>
    <meta property="og:site_name" content="Polsat News"/>
    <meta property="article:published_time" content="2019-11-23T06:30:00+00:00"/>
    <meta property="og:title" content="Dziennikarz &quot;Washington Post&quot; pozwał Iran i wygrał 180 mln dolarów odszkodowania"/>
    <meta property="og:description" content="Sąd federalny w Waszyngtonie nałożył w piątek na rząd Iranu karę w wysokości 180 mln dolarów jako odszkodowanie dla korespondenta &quot;Washington Post&quot; Jasona Rezaiana, który w 2014 roku został aresztowany w Teheranie i półtora roku spędził w irańskim więzieniu."/>
  </head>
  <body>
    <article>
      <h1>Dziennikarz "Washington Post" pozwał Iran i wygrał 180 mln dolarów odszkodowania</h1>
      <address>
        <time datetime="2019-11-23T06:30:00+00:00">23 Nov 2019, 06:30</time>
      </address>
      <p>
        <b>Sąd federalny w Waszyngtonie nałożył w piątek na rząd Iranu karę w wysokości 180 mln dolarów jako odszkodowanie dla korespondenta "Washington Post" Jasona Rezaiana, który w 2014 roku został aresztowany w Teheranie i półtora roku spędził w irańskim więzieniu.</b>
      </p>
      <related>
        <a href="https://www.polsatnews.pl/wiadomosc/2017-07-16/iran-10-lat-wiezienia-za-szpiegostwo-dla-mezczyzny-z-obywatelstwem-amerykanskim/"/>
      </related>
      <p>- Iran aresztował i zatrzymał Jasona Rezaiana, aby zwiększyć swoją przewagę w trwających wówczas rozmowach ze Stanami Zjednoczonymi. Branie człowieka jako zakładnika i torturowanie go w celu uzyskania przewagi w negocjacjach jest haniebne i zasługuje na karę - mówił sędzia Richard Leon.<br/><br/>Agencja AFP podkreśla, że kara ma charakter symboliczny, bowiem nikt nie spodziewa się, że Teheran zapłaci dziennikarzowi odszkodowanie.<br/><br/>Rezaian został aresztowany wraz z żoną Jeganeh Salehi 22 lipca 2014 roku w ich domu w Teheranie pod zarzutem prowadzenia działalności szpiegowskiej, czego ostatecznie nie dowiedziono. Salehi została wypuszczona na wolność po 72 dniach, ale dostała zakaz wypowiadania się o procesie męża.</p>
      <p>
        <b>Za kratkami spędził 544 dni</b>
      </p>
      <p>Proces Rezaiana toczył się przed irańskim Trybunałem Rewolucyjnym, który Unia Europejska umieściła na swojej czarnej liście z powodu łamania praw człowieka.<br/><br/>Praktycznie cały okres uwięzienia Amerykanin spędził w owianym złą sławą teherańskim więzieniu Ewin, a część kary odbył w odosobnieniu. W sumie za kratkami spędził 544 dni.<br/><br/>Rok później Rezaian i trzy inne osoby z obywatelstwem USA i Uranu wyszły na wolność w ramach wymiany więźniów, wynegocjowanej przez oba kraje w czasie obowiązywania międzynarodowego porozumienia w sprawie irańskiego programu atomowego. W zamian strona amerykańska zgodziła się wycofać zarzuty lub ułaskawić siedmiu Irańczyków oraz przekazać Iranowi 400 mln dolarów.<br/><br/>W październiku 2016 roku Rezaian złożył pozew w sądzie w Waszyngtonie przeciw rządowi Iranu, zarzucając mu przetrzymywanie go jako zakładnika, stosowanie tortur i terroryzm.</p>
      <p>
        <a href="https://www.polsatnews.pl/wideo/spadochroniarz-zawisl-na-latarni-wszystkiemu-przygladal-sie-krol-hiszpanii_6757512/">WIDEO - Spadochroniarz zawisł na latarni. Wszystkiemu przyglądał się król Hiszpanii</a>
      </p>
      <figure>
        <img src="https://r.dcs.redcdn.pl/http/o2/redefine/cp/ka/kafmcpjwuoztoemc54jvncwo4w5omxkn.jpg"/>
      </figure>
    </article>
  </body>
</html>