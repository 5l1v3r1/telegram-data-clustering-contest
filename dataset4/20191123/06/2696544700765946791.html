<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191123_zaklatas_online_zaklatas_borton_kuria"/>
    <meta property="og:site_name" content="HVG.hu"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Könnyebben kerülhet börtönbe az is, aki a neten fenyegetőzik"/>
    <meta property="og:description" content="Komoly változásokat hozhat az ítélkezésben a Kúria minapi jogegységi döntése, amely alapján több mindenkit ítélhetnek el például emberölés előkészülete címén. A volt barátnőjüket fenyegető férfiakat könnyebben el lehet majd ítélni, de az egymást zaklató diákok esetében lehet, hogy szerencsésebb lenne a felvilágosítás, mint a kriminalizálás."/>
  </head>
  <body>
    <article>
      <h1>Könnyebben kerülhet börtönbe az is, aki a neten fenyegetőzik</h1>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author">Dercsényi Dávid</a></address>
      <p>
        <b>Komoly változásokat hozhat az ítélkezésben a Kúria minapi jogegységi döntése, amely alapján több mindenkit ítélhetnek el például emberölés előkészülete címén. A volt barátnőjüket fenyegető férfiakat könnyebben el lehet majd ítélni, de az egymást zaklató diákok esetében lehet, hogy szerencsésebb lenne a felvilágosítás, mint a kriminalizálás.</b>
      </p>
      <p>Sokkal könnyebb lehet emberölés, vagy más, súlyos bűncselekmény előkészülete miatt elítélni valakit a minapi kúriai jogegységi határozat után – mondja Lakatos Ádám ügyvéd.</p>
      <p>A jogegységi határozat - laikusok számára talán kevéssé érthető - szövege így szól:</p>
      <blockquote>Bűncselekmény elkövetésére irányuló szándék felhívás nélküli kinyilvánítása is alkalmas lehet bűncselekmény megállapítására.</blockquote>
      <p>Lakatos Ádám egy egyszerű példán vezette le a különbséget a régi és az új helyzet között: ha például valaki kiírja a Facebookra, vagy elküldi üzenetben, hogy „megölném az anyósom”, az mostantól kezdve adott esetben már önmagában minősülhet emberölés előkészületének, miközben eddig a bírák gyakorlata nem volt egységes az ilyen ügyekben. (Ezért is volt szükség a jogegységi határozatra.) Volt, aki eddig úgy ítélte meg, hogy több egyéb körülménynek kell fennállnia ahhoz, hogy ezért elítéljenek valakit, például felhívásnak kell megelőznie. Ezek után viszont a kúriai döntést kell majd irányadónak tekinteni.</p>
      <p>Gondolatrendőrséget nem kell vizionálni – mondja Lakatos, hiszen ugyanolyan alaposan kell vizsgálnia a bíróságnak, hogy valaki csak eljátszott a gondolattal, vagy valóban meg is akarta valósítani a bűncselekményt, azonban ő azért tart attól, hogy több mindenre mondhatják rá, hogy ez nem csak egy gondolatközlés volt.</p>
      <p>Beszéltünk Herke Csongorral, a Pécsi Egyetem Bünető és Polgári Eljárásjogi tanszék vezetőjével, hogy vajon mennyire pontosan lehet ezután megítélni, hogy valaki csak feltűnési vágyból fenyegetőzik, vagy komolyan is gondolja.</p>
      <p>Azt mondta, az eset összes körülményét vizsgálni kell. Ha például egy 12 éves gyerek leírja a Facebookon, hogy egyest kapott matekból, ezért vesz egy géppuskát és lelövi a tanárt, az nyilvánvalóan komolytalan, ha viszont egy hivatásos katona, az egyébként is agresszióról híres apuka fenyegetőzik ezzel, az lehet, hogy komoly fenyegetés. Herke felhívta a figyelmet arra is, az egész kérdés csak azoknál a bűncselekményeknél érdekes, ahol az előkészület is büntetendő.</p>
      <p>
        <b>A kriminalizálás nem jó</b>
      </p>
      <p>De vajon milyen változást hozhat ez a jogegységi döntés az iskolai vagy online zaklatásnál, vagy a családon belül erőszaknál?</p>
      <p>A Hintalovon Gyermekjogi Alapítvány vezetője, Gyurkó Szilvia szerint a problémát komolyan kell venni, de ez a kúriai döntés a fiatalkorúak esetében rossz irányba visz, ugyanis azzal kriminalizálják a fiatalok által elkövetett online zaklatást, bullyingot. (Egy éve épp Kövér László vetette fel az online zaklatás kriminalizálásának ötletét.)</p>
      <figure>
        <img src="https://img4.hvg.hu/image.aspx?id=dd412cc2-8970-4898-bf1c-0a4f41602b59&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© AFP / Gary Waters</cite>
        </figcaption>
      </figure>
      <p>A statisztikák szerint a 12-18 éves korosztály harmadát zaklatják az iskolában, bár nyilván nem mind ugyanolyan súlyú és mértékű, a halálos fenyegetések és üzenetek például ritkábbak. Gyurkó azt mondja, az állam jelenleg leginkább hárítja a problémát, az iskolafenntartók sokszor úgy állnak hozzá, hogy a gyerekek által elkövetett online zaklatás nem a felnőttek felelősségi köre, ha az nem az iskolában és iskolaidőben zajlik.</p>
      <p>Kisebb fokú zaklatásnál sokszor semmi sem történik, súlyosabb esetben viszont a gyereket büntetik, holott a kutatások szerint a kriminalizálás helyett a mediálás, a zaklatás következményeinek megértetése a leghatékonyabb módszer.</p>
      <p>A mostani ügy hasonló helyzetet eredményezhet, mint ami a fiatalok szexuális életének jogi szabályozása körül kialakult. Gyurkó azt mondja, egyre több fiatal keveredik gyerekpornográfia miatt büntetőügyekbe, mert meztelen képeket küldözgetnek egymásnak (vagyis szextingelnek). Ez a nagykorúak esetében legális, a kiskorúaknál viszont hiába engedi a jog 12 éves kortól magát a szexet, a szextinget kriminalizálja.</p>
      <p>Így születik egyre több felfüggesztett szabadságvesztéses ítélet, miközben itt is inkább felvilágosításra, megelőzésre volna szükség – mondja Gyurkó.</p>
      <blockquote>„Ha most ugyanígy járunk el a bullying esetében, az megint rossz irányba viszi a probléma kezelését.”</blockquote>
      <p>Könnyű elképzelni, hogy ha egy fiatal másfél éves felfüggesztett börtönt kap, utána elég könnyen csúszhat bele olyanba, ami után már börtön jár. „Elég nehéz lesz a bíróságoknak azt is értékelni ezekben az ügyekben, hogy hol húzódik a határ a zaklatás, a bullying, az érzelmi bántalmazás, a fenyegetés és a súlyos fenyegetés között.”</p>
      <p>
        <b>A kapcsolati erőszak elleni küzdelemnek jót tehetne</b>
      </p>
      <p>A döntésnek örül a Patent nők elleni erőszakkal foglalkozó civil szervezet jogásza, Spronz Júlia. Azt mondja, a kapcsolaton, családon belüli erőszak-ügyekben gyakori a másik halálos fenyegetése. Zaklatási ügyekben csak a sértett tehet feljelentést az elkövetéshez képest egy hónapon belül, és bizonyítékot is kell csatolnia.</p>
      <figure>
        <img src="https://img4.hvg.hu/image.aspx?id=b17a3c9c-5430-40f1-b66e-828f80c7c4fc&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Stiller Ákos</cite>
        </figcaption>
      </figure>
      <p>Spronz azt mondja, az ügyek jelentős része még nyomozati szakaszban véget ér, de ha tovább is megy, tapasztalata szerint közös gyerek esetén a bíróságok szinte soha nem mondják ki a zaklatást, mert úgy értékelik, az apuka csak a gyereke(i) miatt aggódik, még akkor is, ha erre semmi nem utal az agresszív, zaklató megnyilvánulásokban.</p>
      <p>A szakértő úgy látja, a bíróságok, jogalkalmazók bagatellizálják az ilyen eseteket, ezért jó, ha a kúriai jogegységi határozat - bár nem ilyen esetekből kiindulva - de szigorít ezen a téren.</p>
      <p>A Társaság a Szabadságjogkért jogvédő civil szervezet szerint a Kúria jogértelmezése a szólásszabadság korlátozását érinti, ám ez jogos, hiszen a szólásszabadság sosem korlátlan, a rágalmazás vagy becsületsértés legitim módon korlátozandó. Így az életveszélyes fenyegetés börtönbüntetéssel való szankcionálása is ilyen, legitim korlátozás.</p>
    </article>
  </body>
</html>