<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/pesaro/cronaca/ubriaco-contromano-via-rossi-1.4901248"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-23T06:17:09+00:00"/>
    <meta property="og:title" content="Pesaro, ubriaco in contromano con una Peugeot bianca. Paura in via Rossi"/>
    <meta property="og:description" content="Sfiorate auto e scooter poi la fuga. All’arrivo delle volanti si era dileguato"/>
  </head>
  <body>
    <article>
      <h1>Pesaro, ubriaco in contromano con una Peugeot bianca. Paura in via Rossi</h1>
      <h2>Sfiorate auto e scooter poi la fuga. All’arrivo delle volanti si era dileguato</h2>
      <address><time datetime="2019-11-23T06:17:09+00:00">23 Nov 2019, 06:17</time> by <a rel="author">il Resto del Carlino</a></address>
      <p>Pesaro, 23 novembre 2019 - <b>Contromano</b> <b>in via Rossi</b> con una Peugeot bianca modello 2008. Attimi di paura ieri sera intorno alle 20.45 all’altezza della piazzetta ex Lupo quando un ubriaco ha imboccato la trafficatissima via Rossi in contromano, sfiorando anche dei motorini che stavano sopraggiungendo in senso regolare oltre a dei ciclisti i quali hanno dato tempestivo allarme al 113. Una <b>pattuglia </b>è arrivata in fretta sul posto ma intanto la Peugeot <b>guidata dall’ubriaco si è infilata in un’altra viuzza dileguandosi in pochi attimi.</b></p>
      <p>Le ricerche sono state estese anche alla polizia municipale e ai carabinieri ma dell’ubriaco al volante con l’auto contromano si sono perse le tracce. Ci sono però le telecamere dei negozi che hanno sicuramente ripreso la targa della vettura. Probabilmente ci vorrà poco tempo per risalire al conducente e contestargli la multe per guida in stato di ebbrezza per aver imboccato la via contromano che poteva costare caro a ciclisti, pedoni e automobilisti che sopraggiungevano nel giusto senso di marcia.</p>
      <p><b>Non è la prima volta</b> che delle auto vanno in direzione vietata lungo<b> via Rossi </b>mentre è del tutto normale che migliaia di ciclisti ogni giorno sfreccino in controsenso con direzione centro città lungo la stessa via. Per la polizia locale, la battaglia per far rispettare il codice della strada ai ciclisti in via Rossi è persa ormai da anni così come il parcheggio in doppia fila davanti ai negozi. A dire il vero, il ‘targa system’, macchina fotografica posizionata sopra l’auto dei vigili che fotografa la vettura in divieto di sosta, ha attenuato il far west ma non di molto</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>