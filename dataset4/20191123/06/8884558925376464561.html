<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/proracuna-spravili-pod-streho-sledi-veto"/>
    <meta property="og:site_name" content="Primorske novice"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Proračuna spravili pod streho. Sledi veto?"/>
    <meta property="og:description" content="Proračuna za prihodnji dve leti sta v četrtek pozno zvečer uspešno prestala glasovanje. Pri tem je državni zbor potrdil tudi nekaj dopolnil poslancev SDS, NSi in SNS ter s tem znotraj najvišje porabe doslej prerazporedil nekaj milijonov evrov po okusu opozicije. Že v prihodnjem tednu pa bo državni svet verjetno odločal o vetu na zakon o izvrševanju proračuna."/>
  </head>
  <body>
    <article>
      <h1>Proračuna spravili pod streho. Sledi veto?</h1>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author">Sta, Silva Križman</a></address>
      <p>
        <b>Proračuna za prihodnji dve leti sta v četrtek pozno zvečer uspešno prestala glasovanje. Pri tem je državni zbor potrdil tudi nekaj dopolnil poslancev SDS, NSi in SNS ter s tem znotraj najvišje porabe doslej prerazporedil nekaj milijonov evrov po okusu opozicije. Že v prihodnjem tednu pa bo državni svet verjetno odločal o vetu na zakon o izvrševanju proračuna.</b>
      </p>
      <figure>
        <img src="https://static.primorske.si/foto/highres/politika/720934_270-okreselj.jpg"/>
        <figcaption>V začetku novembra je pogorel Frischaufov dom na Okrešlju. Foto: Rock Ošep</figcaption>
      </figure>
      <p>Proračun za leto 2020 je najvišji doslej: odhodki so določeni v višini 10,358 milijarde evrov, v državno blagajno pa naj bi se steklo 10,773 milijarde evrov. Proračunski presežek bo tako znašal 415,2 milijona evrov.</p>
      <p>Še višje so številke v proračunu za leto 2021. Odhodki se bodo povzpeli na 10,455 milijarde evrov, ob 11,111 milijarde evrov pričakovanih prihodkov pa naj bi presežek dosegel 656,6 milijona evrov.</p>
      <blockquote><b>Glasov naj bi bilo dovolj</b><br/>Če bodo državni svetniki na zakon izglasovali veto, bo moral državni zbor o njem glasovati znova, tokrat bo za potrditev zakona potrebnih vsaj 46 poslanskih glasov. Prvič je sicer za glasovalo 48 poslancev, 41 pa jih je bilo proti.</blockquote>
      <p>Poslanci so razpravo o obeh proračunih začeli v torek, o njih pa so glasovali v četrtkovih poznih večernih urah. Poslanske skupine SDS, SNS, Levice in NSi so k predlogu obeh proračunov vložile približno 130 dopolnil, od katerih jih je zadostno podporo dobilo sedem.</p>
      <p>Najbolj enotni so bili poslanci pri 400.000 evrov vrednem dopolnilu za obnovo pogorelih planinskih domov na Korošici in Okrešlju. Na pobudo Planinske zveze Slovenije so ga vložili poslanci SDS, soglasno pa so ga podprli vsi navzoči na seji in si ob tem zaploskali. “S tem so postavljeni veliko bolj realni temelji za začetek celovite sanacije škode obeh pogorelih planinskih domov,” je odločitev poslancev pozdravil podpredsednik Planinske zveze Slovenije <b>Miro Eržen</b>. To kaže, je dodal, da planinstvo resnično povezuje Slovence vseh generacij in političnih prepričanj.</p>
      <blockquote><b>400.000<br/></b>evrov so poslanci namenili obnovi pogorelih planinskih domov na Korošici in Okrešlju</blockquote>
      <p>Da bo lahko januarja izvrševanje novega proračuna nemoteno steklo, je DZ sprejel še zakon o izvrševanju obeh proračunov, kjer pa je nekaj napetosti povzročala višina povprečnine za občine. Za leto 2020 je vlada določila povprečnino v višini 589,11 evra na prebivalca, za leto 2021 pa v višini 588,30 evra.</p>
      <p>Poleg povprečnine je v zakonu zapisan tudi dovoljeni obseg zadolževanja države, in sicer za leto 2020 v višini 1,591 milijarde evrov, za leto 2021 pa v višini 2,741 milijarde evrov. Zadolževati se bo mogoče predvsem za refinanciranje.</p>
      <blockquote><b>Dodatek za delovno aktivnost ostaja</b><br/>Dodatek za delovno aktivnost, ki se izplačuje delovno aktivnim prejemnikom denarne socialne pomoči, ostaja. Po vetu državnega sveta namreč v državnem zboru ni bilo zadostne večine za njegovo ukinitev. Za to bi moralo glasovati 46 poslancev, a jih je bilo za le 39, proti pa 20.</blockquote>
      <p>Država bo lahko v vsakem od prihodnjih dveh let izdala za do 800 milijonov evrov poroštev. Četrtina tega zneska je predvidena za poroštva za ukrepe stanovanjske politike.</p>
      <p>Manjšinska koalicija je proračuna in spremljevalne dokumente potrdila s pomočjo poslancev opozicijske SNS in obeh poslancev narodnosti, medtem ko so proti glasovali poslanci SDS, Levice in NSi.</p>
      <p>Interesna skupina lokalnih interesov državnega sveta bo v ponedeljek obravnavala sprejeti zakon o izvrševanju proračunov za prihodnji dve leti in po pričakovanjih predlagala, naj državni svet nanj vloži odložilni veto. V tem primeru bodo državni svetniki predvidoma glasovali v četrtek, 28. novembra.</p>
      <related>
        <h4>Komentar novinarja</h4>
        <a href="https://www.primorske.si/2019/11/22/Politika-brez-alternativ"/>
      </related>
    </article>
  </body>
</html>