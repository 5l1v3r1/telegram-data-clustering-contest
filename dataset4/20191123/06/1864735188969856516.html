<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/commento/governo-conte-di-maio-1.4901247"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-23T06:06:49+00:00"/>
    <meta property="og:title" content="Il grande freddo. Un governo che va avanti controvoglia"/>
    <meta property="og:description" content="Il Movimento 5 Stelle attraversa il momento peggiore dalla sua fondazione dieci anni fa. La cosa è molto rilevante perché ha una larga maggioranza relativa in Parlamento ed è la componente più importante del governo. Di Maio non avrebbe voluto votare in Emilia Romagna e in Calabria perché teme percentuali molto modeste. Ma il territorio gli ha ricordato che il primo partito italiano non può fuggire dal confronto. E il capo politico ha perso male. Il Movimento non sfugge alla tradizione italiana che prevede la discesa dal carro perdente. Si dice perciò che gli amici di Di Maio si siano drasticamente ridotti e che la nuova stella del M5S sia Giuseppe Conte. "/>
  </head>
  <body>
    <article>
      <h1>Il grande freddo. Un governo che va avanti controvoglia</h1>
      <address><time datetime="2019-11-23T06:06:49+00:00">23 Nov 2019, 06:06</time> by <a rel="author">BRUNO VESPA</a></address>
      <p><b>Il Movimento 5 Stelle</b> attraversa il <b>momento peggiore dalla sua fondazione</b> dieci anni fa. La cosa è molto rilevante perché ha una larga maggioranza relativa in Parlamento ed è la componente più importante del governo. Di Maio non avrebbe voluto votare in Emilia Romagna e in Calabria perché teme percentuali molto modeste. Ma il territorio gli ha ricordato che il primo partito italiano non può fuggire dal confronto. E il capo politico ha perso male. Il Movimento non sfugge alla tradizione italiana che prevede la discesa dal carro perdente. Si dice perciò che gli <b>amici di Di Maio</b> si siano drasticamente ridotti e che la nuova stella del M5S sia<b> Giuseppe Conte. </b></p>
      <p>Che ieri sera ha parlato di fase di transizione per il Movimento:<b> sarà lui a guidarlo dopo?</b> Si dice che Grillo e Casaleggio siano dalla parte del presidente del Consiglio e che gli Stati generali di marzo segnerebbero il momento del cambio. Chissà. È un fatto che Di Maio vuole rinviarli perché deve occuparsi delle regionali e che i suoi avversari interni vogliono accelerarle. I rapporti del capo politico con palazzo Chigi sono freddi, i due portavoce da mesi si parlano soltanto per whatsapp. Ovvio che tutto questo non rafforza il governo. La corsa solitaria dei 5 Stelle può essere ininfluente in Calabria, che i Democratici considerano ormai persa, ma può dare al centrodestra la spinta decisiva in Emilia Romagna. Non a caso il governatore Bonaccini ha accolto malissimo la novità. E se vincesse Salvini… In questo clima il governo deve affrontare situazioni critiche: una manovra complessa, gli equivoci sulla riforma del meccanismo salva Stati che rischia di penalizzare l’Italia e le crisi drammatiche dell’Ilva e dell’Alitalia: in gioco 30mila famiglie e due aziende strategiche per il Paese. Se si trovasse una qualche soluzione per Ilva, potrebbe verificarsi un nuovo caso Tav, vista la decisione dei 5 Stelle di non concedere agli indiani lo scudo penale.</p>
      <p>E in Alitalia la loro campagna contro l’Atlantia dei Benetton, estesa ben oltre il ponte di Genova, ha contribuito a far scappare un partner decisivo di qualunque cordata italiana. Si aggiungano i contrasti sulla riforma della giustizia e il pranzo è servito. Non sappiamo se Nicola Zingaretti si sia pentito di aver fatto nascere controvoglia questo governo. Certo se ieri ha raccolto l’appello di Giorgetti a un tavolo con l’opposizione per rivolvere le crisi strategiche, è probabile che non si fidi più della maggioranza di governo.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>