<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243323/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T06:30:17+00:00"/>
    <meta property="og:title" content="‘สุภโชค’ รับเริ่มล้า-กดดันต้องแชมป์ซีเกมส์"/>
    <meta property="og:description" content="“สุภโชค สารชาติ” ดาวเตะตัวความหวังทีมชาติไทยล่าทองซีเกมส์ ยอมรับการลงเล่นต่อเนื่องเริ่มส่งผลต่อร่างกาย พร้อมรับขาด “เอกนิษฐ์” ประสิทธิภาพในทีมอาจจะลดลงไปบ้าง"/>
  </head>
  <body>
    <article>
      <h1>‘สุภโชค’ รับเริ่มล้า-กดดันต้องแชมป์ซีเกมส์</h1>
      <address><time datetime="2019-11-23T06:30:17+00:00">23 Nov 2019, 06:30</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>“สุภโชค สารชาติ” ดาวเตะตัวความหวังทีมชาติไทยล่าทองซีเกมส์ ยอมรับการลงเล่นต่อเนื่องเริ่มส่งผลต่อร่างกาย พร้อมรับขาด “เอกนิษฐ์” ประสิทธิภาพในทีมอาจจะลดลงไปบ้าง</p>
      <figure>
        <img src="https://www.thebangkokinsight.com/wp-content/uploads/2019/11/1574472907586.jpg"/>
        <figcaption>
          <i>ภาพจาก : @changsuek</i>
        </figcaption>
      </figure>
      <p>สุภโชค สารชาติ กล่าวว่า “จริงๆ รุ่นนี้ก็เล่นด้วยกันมาตลอดอยู่แล้วครับ ก็ไม่น่าจะมีปัญหาเรื่องการเล่นไม่เข้าขากัน”</p>
      <p>“เรื่องสภาพร่างกายที่เพิ่งเสร็จจากการเล่นให้ชุดใหญ่ ก็มีผลนิดนึง แต่ว่าเมื่อถึงเวลาแข่งก็ไม่น่ามีปัญหาอะไร เพราะศักยภาพของทีมเราก็อยู่ในเกณฑ์ที่ดี”</p>
      <p>“การขาดเอกนิษฐ์ ปัญญา ไป ผมคิดว่าประสิทธิภาพในทีมอาจจะลดลงไปบ้าง แต่คนอื่นๆ ยังสามารถทดแทนกันได้”</p>
      <p>“ส่วนเรื่องความคาดหวังในการคว้าเหรียญทอง ก็รู้สึกกดดันนิดหน่อยครับ เพราะทุกคนก็คาดหวังว่าพวกเราต้องคว้าเหรียญทองมาให้ได้ แต่ก็พยายามทำให้ดีที่สุด”</p>
      <p>“เกมรอบแรก ผมว่าเราน่าจะผ่านไปได้ครับ แต่ก็ไม่ประมาท”</p>
      <p>“การที่ผมเคยร่วมงานกับนิชิโนะมาแล้วในทีมชุดใหญ่ ทำให้เรารู้สไตล์การเล่นของเขาครับว่าเป็นอย่างไร ก็คิดว่าน่าจะสามารถแนะนำพี่ๆ เพื่อนๆ ได้”</p>
      <p><b>“ก็ฝากแฟนๆ ฟุตบอลชาวไทยทุกคนให้เอาใจช่วยทีม U23 ของเราด้วยครับ เราจะทำให้ดีที่สุด”</b> สุภโชค ทิ้งท้าย</p>
      <p>ส่วน ศุภชัย ใจเด็ด กล่าวว่า <b>“รู้สึกดีใจครับ ที่ได้เข้ามาในทีมชุดนี้ เป็นชุดที่เล่นด้วยกันมาตั้งแต่รุ่นอายุไม่เกิน 19 ปี ถึงจะไม่ได้ร่วมเล่นด้วยกันมานานพอสมควร แต่ก็ยังมีเวลาทำความเข้าใจกับแท็คติกของโค้ช และพยายามจะช่วยทีมให้ดีที่สุด ช่วงแรกอาจจะติดขัดนิดหน่อย แต่เชื่อว่าทุกคนจะพยายามโฟกัส ถึงตรงนั้นแล้ว 90 นาทีในสนาม อะไรก็เกิดขึ้นได้”</b></p>
      <p>“ปัจจัยเรื่องสนาม ก็อาจมีผลกระทบเล็กน้อย แต่นั่นก็ไม่ใช่ข้ออ้าง ผมเชื่อว่า ทุกคนจะพยายามเต็มที่”</p>
      <p>โดยโปรแกรมนัดแรก ทีมชาติไทย จะพบกับ อินโดนีเซีย ในวันที่ 26 พฤศจิกายน 2562 เวลา 15.00 น. (ตามเวลาประเทศไทย) รีซาล เมโมเรียล สเตเดียม เมืองมะนิลา ประเทศฟิลิปปินส์ ถ่ายทอดสดทางช่อง 7</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243323%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243515/"/>
        <a href="https://www.thebangkokinsight.com/243511/"/>
        <a href="https://www.thebangkokinsight.com/243317/"/>
        <a href="https://www.thebangkokinsight.com/243298/"/>
      </related>
    </article>
  </body>
</html>