<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/ujauto-teszt/2019/11/23/ford-puma-10-ecoboost-teszt/"/>
    <meta property="og:site_name" content="Vezess"/>
    <meta property="article:published_time" content="2019-11-23T06:09:56+00:00"/>
    <meta property="og:title" content="Teszt: Ford Puma 1,0 EcoBoost Hybrid ST-Line X (155 LE)"/>
    <meta property="og:description" content="A Ford 17 éve hibernálta a Puma márkanevet, ami a korábbi sportkupéból duci crossoverként éledt most újjá"/>
  </head>
  <body>
    <article>
      <h1>Teszt: Ford Puma 1,0 EcoBoost Hybrid ST-Line X (155 LE)</h1>
      <h2>17 év után ébredt fel a tetszhalott</h2>
      <address><time datetime="2019-11-23T06:09:56+00:00">23 Nov 2019, 06:09</time> by <a rel="author" href="https://www.vezess.hu/author/foldes-attila/" target="_blank">Földes Attila</a></address>
      <figure>
        <img src="https://vezess2.p3k.hu/app/uploads/2019/11/ford-puma-teszt-2019-02-700x467.jpg"/>
      </figure>
      <p><a href="https://www.vezess.hu/ford/puma/">Ford Puma</a> Műszaki adatok Rivális autók <a href="http://www.ford.hu/SBE/tesztvezetes/szemelyautok">Tesztvezetés</a> <a href="http://www.ford.hu/Konfigurator_szemelyautok">Konfigurátor</a> <a href="http://www.ford.hu/SBE/Ford/keressen-minket-szemelyesen/DealerLocator">Kereskedések</a> <a href="http://www.ford.hu/SBE/arlista/szemelyautok">Árlista</a></p>
      <hr/>
      <p>
        <b>A Ford 17 éve hibernálta a Puma márkanevet, ami a korábbi sportkupéból duci crossoverként éledt most újjá</b>
      </p>
      <table bordered="">
        <tr>
          <td>
            <b>Mi ez?</b>
          </td>
          <td>A Ford új, kisméretű crossovere, vagány külsővel, mókás extrákkal</td>
        </tr>
        <tr>
          <td>
            <b>Mit tud?</b>
          </td>
          <td>Divatos kívül, a lehetőségekhez képest tágas belül, izgalmas, könnyedén variálható csomagtartója van, és vezetni is jó</td>
        </tr>
        <tr>
          <td>
            <b>Mibe kerül?</b>
          </td>
          <td>6,8 milliótól indul az árlista és 8,3 milliónál ér véget, amit még pár extrával azért tovább lehet még növelni</td>
        </tr>
        <tr>
          <td>
            <b>Kinek jó?</b>
          </td>
          <td>Aki praktikus, jól vezethető városi gombócra vágyik, próbálja ki, hátha szerelem lesz belőle </td>
        </tr>
      </table>
      <slideshow>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-01.jpg"/>
          <figcaption>Szemből vidám, mosolygós izé a Ford Puma</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-02.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-03.jpg"/>
          <figcaption>Jóval magasabbnak tűnik, mint amilyen valójában</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-06.jpg"/>
          <figcaption>ST-Line X a csúcsfelszereltség</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-07.jpg"/>
          <figcaption>Ennyi a tanksapka, nem kell kupakkal vacakolni. Kényelmes és tiszta megoldás</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-08.jpg"/>
          <figcaption>Keskeny fekete csík az ajtók alján</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-09.jpg"/>
          <figcaption>17 évig pihent a Puma név, mire újra lett ilyen Ford</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-11.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-12.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-15.jpg"/>
          <figcaption>Feldobják az utasteret a díszvarrások</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-16.jpg"/>
          <figcaption>Puha és olcsóbb plasztikok keverednek az ajtókárpiton</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-17.jpg"/>
          <figcaption>Civilizált belső, óriási központi kijelzővel</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-20.jpg"/>
          <figcaption>Kellően vastag a kormány, ami fűthető is</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-21.jpg"/>
          <figcaption>Szolid piros betét a szellőzőn</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-22.jpg"/>
          <figcaption>Nem igazán átgondolt a kormány gombjainak formája. Kár, hogy mind tök egyforma</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-23.jpg"/>
          <figcaption>Könnyen, pontosan kapcsolható hatfokozatú váltó</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-24.jpg"/>
          <figcaption>Balra fent az üzemmód választó kapcsoló</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-25.jpg"/>
          <figcaption>Márkás hangszórók dolgoznak benne, mégis dobozhangú a hifi</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-26.jpg"/>
          <figcaption>Az anyósülés magassága is állítható</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-28.jpg"/>
          <figcaption>Magazintartó háló</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-29.jpg"/>
          <figcaption>Se szellőzés, se USB aljzat nem jár a hátsó sornak</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-30.jpg"/>
          <figcaption>Óriási csomagtartó alacsony padlóval</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-31.jpg"/>
          <figcaption>Óriási csomagtartó magas padlóval</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-33.jpg"/>
          <figcaption>A csomagtérálcázó együtt mozog az ajtóval</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-34.jpg"/>
          <figcaption>Rendes világítás és szatyorkampó</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-35.jpg"/>
          <figcaption>Kis szerencsével nem csípi be a háttámla az övet</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-36.jpg"/>
          <figcaption>80 literes, óriási csempészrekesz</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-37.jpg"/>
          <figcaption>Van dugója is a plusz dobozkának</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-38.jpg"/>
          <figcaption>12 voltos csatlakozó a csomagtartóban</figcaption>
        </figure>
        <figure>
          <img src="https://vezess2.p3k.hu/app/uploads/2019/11/ford-puma-teszt-2019-39.jpg"/>
          <figcaption>Lehet motoros csomagtérnyitóval is rendelni</figcaption>
        </figure>
      </slideshow>
      <p>Annyira új még a Ford új, cuki kis crossovere a Puma, hogy igazi, nemzetközi bemutatója sem volt eddig, vezetni meg még szinte senki nem vezethette. Mi is csak pár napig kaptuk meg, Gajdán Miklós Év Autója zsűritag, és <a href="https://www.youtube.com/watch?v=czl24hfsuUw">Általános Tudós</a> kollégánk révén. Ő az:</p>
      <figure>
        <img src="https://vezess2.p3k.hu/app/uploads/2019/11/ford-puma-teszt-2019-13.jpg"/>
        <figcaption>Gajdán doktor éppen az átlagfogyasztást javítja jelentős mértékben</figcaption>
      </figure>
      <p>Szóval itt a legújabb Ford, amely a jól csengő Puma nevet használja. Amikor 17 évvel ezelőtt úgy tűnt, hogy eltűnik a Puma név, senki nem gondolta, hogy egyszer mégis feltámad és hogy a 2019-es változat ilyen távol áll majd az elődtől. Ennyi idő alatt sokat változott a világ, megváltoztak az igények is, így a korábbi <a href="https://www.vezess.hu/hirek/2001/11/15/a-ford-puma-bucsuja/">cuki sporkupéból</a> városi <a href="https://www.vezess.hu/hirek/2019/06/27/ford-puma-2019/">crossoverré puffadt</a> a modell 17 évnyi tetszhalottsága alatt. Mert most ez kell a népnek.</p>
      <p>
        <b>Nézzétek csak a változást:</b>
      </p>
      <figure>
        <img src="https://vezess2.p3k.hu/app/uploads/2019/11/puma-old-700x427.jpg"/>
      </figure>
      <figure>
        <img src="https://vezess2.p3k.hu/app/uploads/2019/11/puma-new-700x427.jpg"/>
      </figure>
      <details>
        <summary>
          <b>Műszaki adatok</b>
        </summary>
        <p>Ford Puma<br/>Motor felépítés<br/>Soros háromhengeres turbós benzinmotor + elektromos hajtás, <br/>Teljesítmény<br/>155 LE @ 6000 ford. / perc<br/>Nyomaték<br/>240 Nm @ 1750 ford. / perc<br/>Gyorsulás 0-100<br/>9 sec<br/>Végsebesség<br/>200 km/h<br/>Fogyasztás (vegyes)<br/>5,3 l<br/>Fogyasztás (mért)<br/>8,1 l</p>
      </details>
      <details>
        <summary>
          <b>Külső</b>
        </summary>
        <anchor name="kulso">
          <p>Az új Ford crossover alapjait amúgy a Fiesta adja, de a Puma 4186 milliméteres hossza 146 mm-rel nagyobb a Fiestánál, 1805 mm-es szélessége 71 mm-rel több, 1537 mm magassága pedig 54 milliméterrel haladja meg a Fiestáét. Tengelytávja 2588 mm, ami 95 mm-rel hosszabb az alapot adó modellénél. Külseje amellett, hogy tökéletesen passzol ahhoz, amit ma divatosnak tartunk, és még egy kicsit cuki is. Főleg a nagy, tágra nyílt bociszemek tehetnek erről, amibe még a nappalifénycsíkok is belenyúlnak innen onnan. Szemből a nagy, lekerekített hatszögletű hűtőmaszk és a ködlámpák környéke, oldalról pedig a fura, a karosszéria tömbjétől finom fekete vonallal elválasztott A-oszlop izgalmas. </p>
          <figure>
            <img src="https://vezess2.p3k.hu/app/uploads/2019/11/ford-puma-teszt-2019-04.jpg"/>
            <figcaption>Komoly tegelytáv, nagy kereke, pedig a Fiestára épül ez is</figcaption>
          </figure>
        </anchor>
      </details>
      <details>
        <summary>
          <b>Belső</b>
        </summary>
        <anchor name="belso">
          <p>Mivel a nálunk járt Ford Puma a legcifrább felszereltségű változat, annyira nem meglepő, hogy a belseje is egész csinos. A kárpitok textúrája, mintája önmagában is klassz, amin a piros díszvarrások még finomítanak egy kicsit. Az anyaghasználat vegyes, sok a puha süppedős felület, de a kemény, olcsóbbnak tűnő műanyagokból szintén akad elég sok a Puma-ban. Műszerfala ennél a felszereltségi szintnél már teljes egészében digitális, amely a kiválasztott vezetési módhoz – normál, takarékos, sportos, terep illetve téli üzemmód közül lehet választani – igazodva változtatja a dizájnt és a színösszeállítást is. Van még benne egy jó helyre, egész magasra telepített érintőképernyős kijelző, amely a Fordos hagyományokhoz híven nem tud magyarul. Ami nem akkora dráma, hiszen így legalább nem kell béna félrefordításokon bosszankodni. </p>
          <figure>
            <img src="https://vezess2.p3k.hu/app/uploads/2019/11/ford-puma-teszt-2019-14.jpg"/>
            <figcaption>Csinos belső, klassz kárpittal</figcaption>
          </figure>
          <p>Vannak még érdekes, ebben a méretkategóriában nem igazán megszokott extrák is, a fűthető szélvédő, -ülés, -kormány trión kívül ilyen a vezeték nélküli telefontöltési opció is, csakúgy, mint a motoros, láblendítéssel is vezérelhető csomagtérajtó nyitás, zárás. USB csatlakozóból kettőt sikerült felfedezni, aki ennél több eszközt táplálna autózás közben, az használhatja a 12 voltos csatlakozókat is, megfelelő adapterrel. Kormánya is jól sikerült darab, príma fogású, alul lapított, és teleszórták gombokkal is. Igaz, ezek nem túl szerencsések, mert amellett, hogy egy kupacban vannak, egyformák is, így nem lehet őket vakon kezelni, hanem le kell pillantani rájuk vezetés közben. </p>
          <figure>
            <img src="https://vezess2.p3k.hu/app/uploads/2019/11/ford-puma-teszt-2019-18.jpg"/>
            <figcaption>Alul lapított, sokgombos kormány a Pumában</figcaption>
          </figure>
          <p>Elöl tágas, kellemes a Puma belseje, hátul viszont már szűkül a hely, a lábtér még határeset 190 centivel, a fejtér viszont kellemetlenül alacsonyan van, de 185 centiig azért biztos fájdalommentesen használható. Klassz dolog, hogy van benne tisztességes világítás, ami az amúgy feketébe öltöztetett belsőt képes szépen bevilágítani. </p>
          <figure>
            <img src="https://vezess2.p3k.hu/app/uploads/2019/11/ford-puma-teszt-2019-40.jpg"/>
            <figcaption>Sötétben szépen bevilágítja az utasteret a kabinlámpa</figcaption>
          </figure>
          <p>Ha egy kicsit még hátrébb megyünk, akkor jön a Ford Puma másik nagy húzása, a remekül variálható, nagy befogadóképességű csomagtartója. Kezdjük azzal, hogy alapállásban is nagy, 456 literes, de persze le lehet dönteni a hátsó ülések háttámláját és a sík rakfelületet, amelybe az egy méter széles dolgok is beférnek.</p>
          <figure>
            <img src="https://vezess2.p3k.hu/app/uploads/2019/11/ford-puma-teszt-2019-32.jpg"/>
            <figcaption>Óriási csomagtartó lehajtott második üléssorral</figcaption>
          </figure>
          <p>Van dupla, könnyen felhajtható és rögzíthető padlója. Csak egy nagy baj van: nincs benne pótkerék, de defektjavítót sem találni a csomagtartó mélyén. Viszont van helyette egy 80 literes, 50 kg-ig terhelhető gigantikus csempészrekesz is, amiben akár a mama kedvenc, aggastyán fikuszát is el tudjuk vinni. Állítva. De nyáron gyerekmedenceként is bevethető, télen meg tárolhatjuk benne a karácsonyi pontyot is. Ja, van az alján kihúzható dugó is. </p>
          <figure>
            <iframe src="https://www.youtube.com/embed/PwEZ6_kWHtQ" width="560" height="315" data-service="Youtube" scrolling="no"/>
          </figure>
        </anchor>
      </details>
      <details>
        <summary>
          <b>Technika</b>
        </summary>
        <anchor name="technika">
          <p>Motorválasztéka egész szerény, mindössze egyetlen, háromhengeres, részterhelésnél akár kéthengeresként is működő, turbós benzinmotorral kapható a Puma, igaz, ebből van 125 és 155 lóerős változat is, aminek 48 voltos mild hibrid rendszer is besegít. A hibrid hajtás városi használat mellett 10 százalékos üzemanyag-megtakarítást jelenthet. Fékezés közben 11,5 kW-os indítómotor/generátor egység gondoskodik arról, hogy a mozgási energia egy részét megmentse és a cseppnyi akkumulátorban elraktározza későbbre. Váltóból szintén egyszereplős a kínálat, csak hatfokozatú, kézi váltóval rendelhető a Ford Puma. </p>
          <figure>
            <img src="https://vezess2.p3k.hu/app/uploads/2019/11/ford-puma-teszt-2019-41.jpg"/>
            <figcaption>Háromhengeres, egyliteres benzinmotor</figcaption>
          </figure>
        </anchor>
      </details>
      <details>
        <summary>
          <b>Vezetés</b>
        </summary>
        <anchor name="vezetes">
          <p>Az első közös métereken az apró tükrök voltak a legzavaróbbak, a szokásosnál jóval kijjebb kellett őket fordítani, hogy a holtteret biztonságossá csökkenjen. Igaz, van bennük holttérfigyelő is, de azért mégiscsak jobb a tükörben is látni a külvilágot. Másodszorra az intenzív, háromhengeres motorhang tűnik fel, ami kis jóindulattal még akár sportosnak is nevezhető. De inkább zavaró. Aztán más gond nem nagyon van vele, ha kell, akkor nagyon izgágán is tud viselkedni az autó, de a civilizált közlekedésben is partner, ha éppen azt akarja a sofőr. Motorja alacsony fordulatszámon is életképes, habár a három henger miatt fülre kisebb fordulatszámot tippel benne az ember, mint amennyit a műszer mutat. </p>
          <figure>
            <img src="https://vezess2.p3k.hu/app/uploads/2019/11/ford-puma-teszt-2019-19.jpg"/>
            <figcaption>A szerényebb felszereltségekben feláras a digitális műszerfal, az ST-Line X-nél már alapáron ez jár</figcaption>
          </figure>
          <p>Klasszul működik benne a start-stop rendszer is, amely lassításnál, már 15 km/órás sebesség környékén is leállítja a motort, ha a féket is nyomják közben, az újraindítás pedig finoman, de villámgyorsan, 0,3 mp alatt megtörténik. Kormányzása alapállásban sem túlzottan lágy, de sport módba kapcsolva tovább keményedik, amikor a gázreakciók is élénkebbé válnak. Futóműve szintén a Fiesta alól lehet ismerős, bár a hátsó torziós rugókat feszesebbre cserélték, nagyobb lengéscsillapítókat kapott a Puma, és optimalizálták a bekötéseket is, hogy még stabilabb legyen az autó. Ez nagyjából sikerült is, egész jól vezethető a Ford Puma, de aki komfortos, lágyan ringó autóra vágyik, az csalódott lesz, a futóműve az ideálisnál pattogósabbra, rázósra sikerült, ami kíméletlenül tájékoztat minden kis úthibáról, göröngyről.</p>
          <figure>
            <img src="https://vezess2.p3k.hu/app/uploads/2019/11/ford-puma-teszt-2019-05.jpg"/>
            <figcaption>Ez az ST-Line X alapáras, 18 colos felnije</figcaption>
          </figure>
          <p>Modern, városi járgány nem létezhet vezetőtámogató rendszerek nélkül így az adaptív, dugóban is működő tempomat mellett első hátsó tolatóradar, 180 fokos képet adó, szép, tiszta képet adó kamera, és parkolóautomatika is megtalálható az autóban, de emellett gyalogosfelismerő vészfék, és sávban tartó rendszer is került bele. </p>
          <p>Fogyasztása 320 kilométer megtétele után 8,1 literre jött ki – 5,3 liter a WLTP-s gyári adat – amelyben úgy 200 km autópálya és 120 km városi használat volt.</p>
          <figure>
            <img src="https://vezess2.p3k.hu/app/uploads/2019/11/ford-puma-teszt-2019-10.jpg"/>
            <figcaption>Városban 10 százalékot lehet spórolni a hibriddel</figcaption>
          </figure>
        </anchor>
      </details>
      <details>
        <summary>
          <b>Költségek</b>
        </summary>
        <anchor name="koltsegek">
          <p>A Ford Puma aktuális árlistája jelenleg így néz ki:</p>
          <table bordered="">
            <tr>
              <td>
                <b>Felszereltség</b>
              </td>
              <td>
                <b>Motor</b>
              </td>
              <td>
                <b>Listaár</b>
              </td>
            </tr>
            <tr>
              <td>Titanium</td>
              <td>1.0l EcoBoost (125LE) M6</td>
              <td>6 815 000 Ft</td>
            </tr>
            <tr>
              <td>Titanium</td>
              <td>1.0l EcoBoost mHEV (125LE) M6</td>
              <td>6 935 000 Ft</td>
            </tr>
            <tr>
              <td>Titanium</td>
              <td>1.0l EcoBoost mHEV (155LE) M6</td>
              <td>7 235 000 Ft</td>
            </tr>
            <tr>
              <td>Titanium X</td>
              <td>1.0l EcoBoost mHEV (155LE) M6</td>
              <td>7 935 000 Ft</td>
            </tr>
            <tr>
              <td>ST-Line X</td>
              <td>1.0l EcoBoost mHEV (155LE) M6</td>
              <td>8 315 000 Ft</td>
            </tr>
          </table>
          <p>Persze néhány feláras extrával tovább lehet növelni a vételárat, a fűthető szélvédőt, ablakmosó-fúvókát, kormányt és üléseket is tartalmazó téli csomag további 160 ezer forintért lehet kérni az autóhoz, a vezetői asszisztens csomag – első-hátsó parkolóradar, parkolóautomatika, holttérfigyelő, ütközésmegelőző rendszer, adaptív tempomat – 390 ezer forintba kerül, a hátsó légterelő és a 19 colos felni 285 ezerbe. </p>
          <figure>
            <img src="https://vezess2.p3k.hu/app/uploads/2019/11/ford-puma-teszt-2019-27.jpg"/>
            <figcaption>A lábtér határeset, de afejtér 190 cm-rel már szúk</figcaption>
          </figure>
        </anchor>
      </details>
      <details>
        <summary>
          <b>Értékelés</b>
        </summary>
        <anchor name="ertekeles">
          <p>Mivel csak pár napig élvezhettük, hogy olyan autóval csapatunk, amit élő ember szinte még sehol sem vezetett, egy csomó dolgot nem tudtunk vele kipróbálni. Ennek ellenére városban szórakoztató társ az új Ford Puma, jó vezetni, a kissé morgós motor nyomatékos, erős, váltója élvezetes, tele van okos, igaz, főként feláras extrákkal, csak a futóműve lehetne valamivel komfortosabb. </p>
          <table bordered="">
            <tr>
              <th colspan="2">Mellette – Ellene</th>
            </tr>
            <tr>
              <td valign="top"> <pic src="data:image/png;base64,iVBORw0KGgoAAAANSUhEUgAAAEAAAABACAMAAACdt4HsAAABGlBMVEUAAAApYqQoYqYoYqYoYaQpYqUpYqUoYaUpYqUoYaUpYqUpYqUpYqUpYqUpYqUpYqUoYaQoYaUpYqUoYaQpYaUoYaUoYaQpYqUpYqUpY6coYaQoYqYoYqUoYaQpYqUpYqUpYqUpYqUpYaQpYqUpYqUpYaQpYqUpYqUoYaQoYqUpYqUoYaT///8pYaT///4pY6j+//79/v4pZKofWp8iW5+ZtNGrwtkjXqInYKMhXKEhWp75/P5YgrUuY6L09/vq8PVpjrpEc6onXqDi6fLa4+3R3eqovtiiudU0Z6S4yt+Hpch/oMVzl8BOe7AeWJ3X4+6PqsxchLVWgLRJdq0+bqg6a6bu8vfM2unF1eXC0eN3mcGzxd2UsNKUr81P5/2cAAAAKnRSTlMACOD8Csv28u68r4qGg3NrZDIqHA/jjszr6M3LsKinWFZCHgHJj0RBHhtEWHL9AAAEp0lEQVRYw5WXiVoaMRCAOYoHoLbYam+P3klmw+6Cu4uCoHjUs9rau+//Gp1JkGzCPQKfkJ0/k0xmMpMZIQ8qG+WX67mFubmF3HqxvFF5kJlBHrwvFeZZEEimRAYBmy+U3k/L2F5+kUcVFMAXJ2EMcfkXy9tTqH9cykmJihrAe/pAP0iZW/o4QT27kguk1taAGNV5/6sMcivZcfqPFqVRJ/vDi/MGWWAQcvHRaP2HzwI1XV8lOu0e3kWcw/2O4HDw7OEo89/lJQDTAOD0efWlKuoN/T8DUAyQ+XdDl/H4taTpDQAg6ux73vfLhFxBur1RJl8/HqL/kszvCyep7QjfF58P4pgAZowFLwcI2VfkeQsASXvX8/2qfxEqC9ISvHJW8WZNMkvQ6rj5Q/hIENenERLscbn2xt7/PHMBLDz3q1UPRXwJyQJb8g8t/z+VwJwlRHeHaIAQSNjvRMyxAOTT1HnILkpnHJ9v1IVXRQAt4qTmjjMuF802rAzoA4++fse5NcBr3dYYDBBW7vVXn0hbm1ZQ+yNQHUVhfh3EHJxlyNynHmAp4K4HWNjeFUY8/6LGXE/wYOneADbUhUbQhO5pxFxPyCerCrDs7gDaGp4LT6Skiq6E2D5ojMtllb+eS9t/tIPfDm2AJ/a/RqTD740ke+RzynJbeXtlxK4dC88GYEjUcKQP0LGV/4CAUgAOgCV7La/qAPzdNrrSnEigd1DCQ1SwV0CEg58CT7EFqPriqEmD1myykM1U5p0VAIRtH4MQRVuhAsJHuQgHXDlfyWwwG0AuPBIpgEc0IojukKjczJQDcKLw6kygaIDXB5An/jaYDYCgnCkGbhBQHiOAIDt0LKhvnte6TBwLgmJmXVr6wNGFegO7R6irYqF7rc8jZjcHINczOfsQseSmpeZsHd/9o3xAph+fnrQIgK4MmZ3ecpkF+wzF6EJS+7XXuKqLqgbsXIWXn33hkStjAhgzFjJzkNaH8DepX/9uJjyso64G1Hhy0D7CTRFnZIJZB8w5AAoCsX/WbHBmAQB40jzHAMGQcABmCUAGnIndnU5I9wABqj1Ag1OIh99wK+p2jl9IbSINRJcnN42I1DlLAWpMRV/UuD25sSxguZQbuSIkiVYHbgFAhQEOR0APmmBIHSRQBLUSIJwLYDGoYZT0QTJHGUid9ziDACBFriV9lDfSkRyznjbAMACN6ZcJJiuc1ST0x4YB1Hgvk5hwNgnFERfQT0NuQqGUNi3AFUppOqnODjBJ1aR1W2AsgMJJp3V9scwOiMkZctncrdMDTPbGq81crjMDuL5cR5sAbAKA0/VuCoxZLTAFhilxJrvRLXHGFVksHg+gImt8mTd+DwDLvImF5iiACjYqNN1S155lHABMqesU29MBUL/4eFy5z7lKgY0hABoBU+47q1ijhkM/pVOavpl8TOv9XEQnOL+WHd/y6KfNxUIAI9jyTGy6aCKAsO7vKvGPFQBoemq6Jrd9KPh43Nkjud3b68QExJVNavtItqnx1CkjSlAienMS1XhO07uu6tYXmNLqfTJJre/qtM33Vumt23y/LW3N1MBnK5vlYkG3/4ViebMyaun/AfuPL+TuYikDAAAAAElFTkSuQmCC"/><br/>   •  Vidám külső<br/>   •  Jó vezethetőség<br/>   •  Klassz extrák<br/>   •  Jól működő fedélzeti rendszer</td>
              <td valign="top"> <pic src="data:image/png;base64,iVBORw0KGgoAAAANSUhEUgAAAEAAAABACAMAAACdt4HsAAAAh1BMVEUAAADaKArcKArbJwrcJwrbJwrbKArcKArbKArbKArbKArdKArbJwrbKArbKArbKAraKArbKArbKArbKArbKAraJwrdKArbJwrbJwraJwrbKAraKArbKArbKAr////bLRDZHgD65eLriHjgKArdKArhKAriKAraIwX99/bePyTePSL53trqhXNODfU8AAAAHXRSTlMACcvh/PSwhIwc7eq7iXNsZEMrEFge3qinMzGOVsc1JeUAAAGeSURBVFjDpZfpcsIwDIQdOxdHoNC00GNLW8kO1/s/XynTjocjkEjff+1YsSPtmhaSeV3l1g2zbOhsXtXzxPQgmZU2Q/DEOMDkAzJbzrpqPE1sGohxAlNI7eSpS3nhiHAVIlfck0imz57RCvvn6c1GXsbMuAnT+KW9/mFEuAuNHtqO/5YyOsBpebWNxwWhI7R8vFKfe3Qm5BcKycKjB35x3sUboRdUnn3/FD1JT+7idcToCY9eY30yJvSGxvEzTAkCaPpfP3AMAewGfwKFhwhfqA4QjzAhCKHJ8QqsXMD+XsQshZh0dhAoA8SEStxB7GGeQUE2NzVU1KbykBDfUk7ApxCAcmMZq/23iP0KbI1Ds/kQsmngzPAgsJbVr7cNhibTCWRqAX0LTifgjGWNAFuTU7PdfYnYbRvKj095JeT4lGuoeFf/zuqBoh1p6qGqHuvaxaJebdrlql7vWoOhtjh6k6W3eZFSajSj1Q3oQVgmerN9obCU2f1IUkoDhz7y6EOXPvZFBreD50AZfTuH7+oyfFcdw3eM/0WM/0V7/P8B7aBwWFc22ugAAAAASUVORK5CYII="/><br/>   •  Szerény motorválaszték<br/>   •  Rázós futómű<br/>   •  Háromhengeres, zajos motor</td>
            </tr>
          </table>
          <h4>Szavazás</h4>
        </anchor>
      </details>
      <anchor name="related-cars">
        <p> </p>
      </anchor>
    </article>
  </body>
</html>