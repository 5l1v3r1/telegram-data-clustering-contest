<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/hyderabad-news/a-youth-arrested-by-patrolling-police-at-seethaphalmandi-1-1-10610389.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T06:40:00+00:00"/>
    <meta property="og:title" content="మద్యం మత్తులో యువకుడు హల్‌చల్"/>
    <meta property="og:description" content="చాకచక్యంగా పట్టుకున్న పోలీసులు గాంధీ దవాఖానకు తరలింపు హైదరాబాద్ : మద్యానికి బానిసైన ఓ యువకుడు రోడ్డుపై వచ్చిపోయే పాదచారులు, వాహనదారులపై రాళ్లు రువ్వి హల్‌చ"/>
  </head>
  <body>
    <article>
      <h1>మద్యం మత్తులో యువకుడు హల్‌చల్</h1>
      <address>
        <time datetime="2019-11-23T06:40:00+00:00">23 Nov 2019, 06:40</time>
      </address>
      <p><b>చాకచక్యంగా పట్టుకున్న పోలీసులు <br/>గాంధీ దవాఖానకు తరలింపు<br/></b><br/>హైదరాబాద్ : మద్యానికి బానిసైన ఓ యువకుడు రోడ్డుపై వచ్చిపోయే పాదచారులు, వాహనదారులపై రాళ్లు రువ్వి హల్‌చల్ సృష్టించాడు. దీంతో పోలీసులు చాకచక్యంగా పట్టుకొని గాంధీ దవాఖానకు తరలించిన ఘటన శుక్రవారం చోటుచేసుకుంది. చిలకలగూడ పోలీసులు, స్థానికులు తెలిపిన వివరాల ప్రకారం... సీతాఫల్‌మండి నామాలగుండు నెహ్రూస్కూల్ సమీపానికి చెందిన ఎస్.జాన్(23) వాహనాల వాషింగ్ సెంటర్‌లో పని చేసేవాడు. మద్యానికి బానిసైన జాన్ సీతాఫల్‌మండి చౌరస్తా వద్ద వీరంగం సృష్టించాడు. <br/><br/>రోడ్డుపై వచ్చిపోయే పాదచారులు, వాహనదారులపైకి రాళ్లు రువ్వడంతోపాటు మహిళల పట్ల అసభ్యకరంగా ప్రవర్తించాడు. స్థానికులు 100కు సమాచారం ఇవ్వడంతో చిలకలగూడ బ్లూకోట్స్, పెట్రోలింగ్ కానిస్టేబుళ్లు కిరణ్, రమేశ్ ఘటనా స్థలానికి చేరుకున్నారు. వారిని చూసిన జాన్ మరింత రెచ్చిపోయి హల్‌చల్ చేయడంతో పోలీసులు చాకచక్యంగా పట్టుకున్నారు. ఈ ఘటనలో జాన్‌కు తీవ్రగాయాలు కావడంతో గాంధీ దవాఖానకు తరలించారు. జాన్‌పై కేసు నమోదు చేసి కోర్టుకు పంపించనున్నట్లు తెలిపారు. జాన్‌ను చాకచక్యంగా పట్టుకొన్న కానిస్టేబుళ్లను స్థానికులు అభినందించారు.</p>
    </article>
  </body>
</html>