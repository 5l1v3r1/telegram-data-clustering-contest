<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/jovanovich-vidmovljalas-vishati-portret-prezidenta-v-posolstvi-v-kijevi-tramp-641877.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T06:46:43+00:00"/>
    <meta property="og:title" content="Йованович відмовлялась вішати портрет президента в посольстві в Києві, – Трамп"/>
    <meta property="og:description" content="Трамп звинуватив експосла в Україні Йованович у відмові повісити в посольстві його портрет"/>
  </head>
  <body>
    <article>
      <h1>Йованович відмовлялась вішати портрет президента в посольстві в Києві, – Трамп</h1>
      <address>
        <time datetime="2019-11-23T06:46:43+00:00">23 Nov 2019, 06:46</time>
      </address>
      <h4>Трамп звинуватив експосла в Україні Йованович у відмові повісити в посольстві його портрет</h4>
      <p>Президент США Дональд Трамп звинуватив експосла в Україні Марі Йованович у тому, що вона упродовж щонайменше року відмовлялася вішати у посольстві в Києві його офіційний портрет.</p>
      <p>Про це Трамп сказав у ефірі телеканалу Fox News, передає <a href="https://ukrainian.voanews.com/a/portrety-prezydenta-posolstvo/5177408.html">«Голос Америки»</a>.</p>
      <p>«Вона – не янгол. Цей посол, про яку говорять, що вона така чудова, не хотіла вішати мій портрет в посольстві. Вона не хотіла його вішати. Багато з того, що вона робила, мені не подобалося», – сказав Трамп.</p>
      <p>Натомість представник юридичної команди Йованович заявив телерадіомережі CBS, що посольство повісило портрети Трампа, віце-президента Майка Пенса а також Держсекретаря США Майка Помпео «щойно вони надійшли з Вашингтона».</p>
      <p>У 2017 році видання The Washington Post писало про затримки з доставкою портретів президента США Дональда Трампа та віце-президента Майка Пенса для демонстрації на території будівель федерального уряду США. Видання пов’язувало затримку з тим, що Трамп і Пенс на той час не провели офіційні фотосесії.</p>
      <p>Як повідомлялося, посол США при ЄС Гордон <a href="https://glavcom.ua/news/impichment-trampa-u-kongresi-ssha-pochalis-sluhannya-za-uchastyu-sondlenda-641243.html">Сондленд прибув до Палати представників у середу зранку для свідчень у справі щодо імпічменту президента</a>, зокрема щодо так званого «тіньового каналу» дипломатії Трампа на українському напрямі.</p>
      <p>Нагадаємо, президент США Дональд <a href="https://glavcom.ua/news/tramp-pidtverdiv-ymovirnu-vidstavku-pompeo-641839.html">Трамп підтвердив те, що держсекретар Майк Помпео може піти у відставку</a> у зв’язку з балотуванням в Сенат від штату Канзас у 2020 році.</p>
      <related>
        <a href="https://glavcom.ua/world/observe/bolton-skarzhitsja-shcho-bilij-dim-zablokuvav-jomu-dostup-do-twitter-641876.html"/>
        <a href="https://glavcom.ua/country/society/vidomiy-diplomat-bje-na-spoloh-cherez-metodi-zovnishnoji-politiki-zelenskogo-641261.html"/>
        <a href="https://glavcom.ua/world/observe/merkel-zrobila-nimechchinu-zalezhnoyu-vid-rf-ta-turechchini-bild-641875.html"/>
      </related>
    </article>
  </body>
</html>