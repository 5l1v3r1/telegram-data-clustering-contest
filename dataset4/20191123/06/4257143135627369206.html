<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/23/varhatoan-2025-re-fejezodik-be-a-fuzeri-var-felujitasa"/>
    <meta property="og:site_name" content="infostart"/>
    <meta property="article:published_time" content="2019-11-23T06:30:00+00:00"/>
    <meta property="og:title" content="Várhatóan 2025-re fejeződik be a füzéri vár felújítása"/>
    <meta property="og:description" content="A tervek szerint 2025-ben fejeződik be a füzéri vár felújítása, amely a Nemzeti Várprogram első teljesen befejezett projektje lesz. A beruházás mintát adhat a többi erődítmény későbbi felújításához is - fogalmazott a Miniszterelnökség közszolgálatért felelős államtitkára pénteken a Borsod-Abaúj-Zemplén megyei Füzéren."/>
  </head>
  <body>
    <article>
      <h1>Várhatóan 2025-re fejeződik be a füzéri vár felújítása</h1>
      <address><time datetime="2019-11-23T06:30:00+00:00">23 Nov 2019, 06:30</time> by <a rel="author">Infostart / MTI</a></address>
      <h3>A tervek szerint 2025-ben fejeződik be a füzéri vár felújítása, amely a Nemzeti Várprogram első teljesen befejezett projektje lesz. A beruházás mintát adhat a többi erődítmény későbbi felújításához is - fogalmazott a Miniszterelnökség közszolgálatért felelős államtitkára pénteken a Borsod-Abaúj-Zemplén megyei Füzéren.</h3>
      <p>Tuzson Bence a füzéri várfelújítás második ütemének kezdetét jelző időkapszula elhelyezési ünnepségén elmondta:</p>
      <p>
        <mark>a Nemzeti Kastélyprogram és Nemzeti Várprogram keretében körülbelül 38 várunk és kastélyunk újul meg mintegy 68 milliárd forintos keretből.</mark>
      </p>
      <p>Jelenleg 12 projekt zajlik, amelyekből hat a jövő évben lezárul - tette hozzá.</p>
      <p>A füzéri beruházás második üteme 2021-ben fejeződik be, 2025-re érhet véget a teljes beruházás - mondta az államtitkár hozzátéve: az építkezéssel nemcsak a falakat és a tetőket húzzák fel, de a látogatók számára megelevenedik az a középkori hangulat, amellyel átélhetővé válik a történelem. Tuzson Bence felidézte:</p>
      <blockquote>Füzér és a füzéri vár jelentős történelmi események tanúja volt, hiszen a terület Bánk bán tulajdona volt, 1235-től királyi birtok, utána pedig olyan neves családok birtokolták, mint a Nádasdyak vagy a Perényiek.</blockquote>
      <p>Hozzáfűzte: 1526-27-ben Perényi Péter koronaőr az erődítményben őrizte a Szent Koronát. Később a vár áldozatául esett az osztrák hadsereg rombolásának, ami miatt 300 éven át "Csipkerózsika álmát" aludta az erőd, ebből ébredt most fel - közölte az államtitkár, aki egy drónt vezérelve, kivetítőn keresztül mutatta be a beruházás helyszíneit a megjelenteknek. Virág Zsolt, a Nemzeti Kastélyprogramért és Nemzeti Várprogramért felelős kormánybiztos arról beszélt, hogy a füzéri vár turisztikai vonzerejének növelése mellett céljuk a vár és környezete megóvása, megőrzése az eljövendő nemzedékek számára. A kivitelezés során konyhát, sütőházat, ecetesházat, darabont házakat, gyümölcsaszalót, liktárium helyiséget alakítanak ki. A pincékben papírmerítő műhely várja a látogatókat, de felépül majd a Várkapitány háza, a Rimay ház - Rimay János életét bemutató szoba is.</p>
      <p>Egyedi élményelemként az úgynevezett Csillag ösvény csillagda, csillagászati animációs program várja az érdeklődőket. Kiállítással bővül a füzéri alsóvár, a vár infrastruktúrájához, a költségek csökkentése érdekében kiépül egy napelempark, bővítik a parkolót és váruradalmi függőkertet is kialakítanak. Az erdei környezetben egy tematizált játéktér kap helyet a Fehérlófia ősi mondájára alapozva - közölte Virág Zsolt. Horváth Jenő, Füzér polgármestere az MTI-nek elmondta, hogy a vár felújításának első üteme mintegy kétmilliárd forintból valósult meg 2016-ra, amelynek eredményeként azóta jelentősen megnövekedett a turistaforgalom.</p>
      <p>
        <mark>A felújítás óta 280 ezer látogatója volt a várnak, ami évi 70 ezer fizető vendéget jelent.</mark>
      </p>
      <p>Hozzátette: most a konyha és sütőház kivitelezése kezdődik meg 622 millió forintból, Rudolf Mihály tervei alapján, a parkoló bővítése, a parkoló és játékkert fejlesztése további 200 millió forintba kerül majd, azután következik a kiállítási és programelemek elhelyezése. A második ütem teljes költségvetése másfél milliárd forint - mondta a polgármester.</p>
      <p>Kiemelte: eddig körülbelül négymilliárd forintot költöttek a vár felújítására, a teljes befejezéshez pedig további hatmilliárd forintra lesz szükség. Horváth Jenő hozzáfűzte: a szakemberek szerint a befejezés után a vár látogatottsága meghaladhatja az évi 140 ezer látogatót.</p>
      <figure>
        <img src="https://infostart.hu/images/site/articles/inline/2019/11/1574486456-WSTqNnkN7_md.jpg"/>
        <figcaption>A felújítás alatt álló füzéri vár 2019. november 22-én. Várhatóan 2025-ben fejeződik be a füzéri vár felújítása, amely a Nemzeti Várprogram első teljesen befejezett projektje lesz. MTI/Vajda János</figcaption>
      </figure>
      <p>
        <i>Nyitókép: MTI/Vajda János</i>
      </p>
    </article>
  </body>
</html>