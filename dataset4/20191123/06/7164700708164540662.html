<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/politics/news_539036/"/>
    <meta property="og:site_name" content="INNnews"/>
    <meta property="article:published_time" content="2019-11-23T06:10:05+00:00"/>
    <meta property="og:title" content="“ชวน”ปัดเลือกปฏิบัติยันไม่ถือสา”ปารีณา”"/>
    <meta property="og:description" content="นายชวน หลีกภัย ประธานสภาผู้แทนราษฎร กล่าวถึงกรณี น.ส.ปา…"/>
  </head>
  <body>
    <article>
      <h1>“ชวน”ปัดเลือกปฏิบัติยันไม่ถือสา”ปารีณา”</h1>
      <h2>"ชวน" ยัน ไม่เคยเลือกปฏิบัติ ไม่ถือสา "ปารีณา" ยังไม่ได้รับเรื่องสอบจริยธรรม "เสรีพิศุทธ์" ขอทุกคนทำตามระเบียบและข้อบังคับอย่างเคร่งครัด</h2>
      <address>
        <time datetime="2019-11-23T06:10:05+00:00">23 Nov 2019, 06:10</time>
      </address>
      <p>นายชวน หลีกภัย ประธานสภาผู้แทนราษฎร กล่าวถึงกรณี น.ส.ปารีณา ไกรคุปต์ ส.ส.พรรคพลังประชารัฐ เตรียมยื่นเรื่องให้สอบจริยธรรม พล.ต.อ.เสรีพิศุทธ์ เตมียเวส ประธานกรรมาธิการป้องกันและปราบปรามการทุจริต ประพฤติมิชอบ (กมธ.ป.ป.ช.) สภาผู้แทนราษฎร ว่า ขณะนี้ยังไม่ได้รับเรื่องดังกล่าวเข้ามา แต่ไม่แน่ใจว่าเรื่องที่จะยื่น ทางเลขาธิการสภาผู้แทนราษฎรจะรับเรื่องไว้แล้วหรือไม่</p>
      <p>ส่วนกรณีที่ น.ส.ปรีณา ที่กล่าวหาว่า ประธานสภาเลือกปฏิบัตินั้น ยืนยันว่าไม่ได้เป็นไปตามที่กล่าวหา เนื่องจากขณะนั้นเป็นการหารือความเดือดร้อนของประชาชนในที่ประชุม แต่การขึ้นพูดของ น.ส.ปารีณา เป็นการพูดที่พาดพิงถึงบุคคลอื่นซึ่งไม่ได้เกี่ยวกับข้อหารือแต่อย่างใด และส่วนตัวก็ประเมินได้ว่าหากปล่อยให้มีการพูดพาดพิงต่อไป ก็จะมีการลุกขึ้นประท้วงจาก พล.ต.อ.เสรีพิศุทธ์ แน่นอน เพราะเรื่องที่ น.ส.ปารีณา พูด เป็นประเด็นความขัดแย้งในกรรมาธิการฯ และส่วนตัวไม่ถือสา ที่ น.ส.ปารีณา พูดพาดพิงเมื่อวานนี้ เพราะเชื่อว่าทุกคนทราบดีว่าอะไรคือความจริง</p>
      <p>เพราะสิ่งสำคัญคือ การให้สมาชิกทุกคนทำตามระเบียบและข้อบังคับอย่างเคร่งครัด ส่วนความขัดแย้งภายในกรรมาธิการฯ ก็ต้องเป็นเรื่องที่ต้องจัดการภายในกันเอง แต่หากมีกรณีในเรื่องของการผิดจริยธรรม สามารถส่งเรื่องมาให้ตรวจสอบได้ตามปกติอยู่แล้ว</p>
      <p>สำหรับกรณีสอบจริยธรรมเลขาธิการสภาผู้แทนราษฎรในเรื่องของความผิดจริยธรรมตามที่เป็นข่าว ก็ได้มีการตั้งคณะกรรมการสอบไปแล้วแต่ส่วนตัวก็ได้พยายามติดตามซักถามอย่างต่อเนื่องว่าทำไมยังไม่มีความคืบหน้า ซึ่งก็ได้คำตอบว่าในส่วนของผู้ร้องยังไม่สะดวกที่จะเดินทางมาให้ข้อมูล ส่วนตัวก็ได้ย้ำกับคณะกรรมการอย่างต่อเนื่องเพื่อการพิจารณาในแต่ละอย่างต้องยึดหลักของความจริงเป็นสิ่งสำคัญ</p>
      <p> </p>
      <p> </p>
    </article>
  </body>
</html>