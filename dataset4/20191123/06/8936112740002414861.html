<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/prezydent-napoli-aurelio-de-laurentiis-chce-ukarac-finansowo-pilkarzy-serie-a,987507.html"/>
    <meta property="og:site_name" content="TVN24"/>
    <meta property="article:published_time" content="2019-11-23T06:56:00+00:00"/>
    <meta property="og:title" content="Prezydent Napoli nie odpuści piłkarzom. Chce ich ukarać finansowo"/>
    <meta property="og:description" content="Źle się dzieje w Neapolu. Jak poinformował serwis stacji Sky Sport Italia, prezydent klubu Aurelio De Laurentiis zamierza ukarać swoich zawodników za niesubordynację. Wkrótce do Rady Arbitrażowej m..."/>
  </head>
  <body>
    <article>
      <h1>Prezydent Napoli nie odpuści piłkarzom. Chce ich ukarać finansowo</h1>
      <address>
        <time datetime="2019-11-23T06:56:00+00:00">23 Nov 2019, 06:56</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/18c8ab9b-31d2-4127-9e81-0206e799ad84.jpg?type=1&amp;srcmode=0&amp;srcx=1/1&amp;srcy=33/100&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/0581edb8-89f0-467b-9014-d6ee16a9f6bc-480p.mp4"/>
          <figcaption>Napoli - Atalanta 2:2. Gol Milika</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/4b4353ea-f8e0-11e9-bbc6-0050569b018a-480p.mp4"/>
          <figcaption>Gol Milika przeciwko Spal</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/34d19037-eed7-44fd-9e6b-07222867600e-480p.mp4"/>
          <figcaption>Napoli - Hellas. Dwa gole Milika</figcaption>
        </figure>
        <figcaption>Zawodnikami Napoli są Arkadiusz Milik i Piotr Zieliński Foto: Imago | Video: Eleven Sports Network</figcaption>
      </slideshow>
      <h3>Źle się dzieje w Neapolu. Jak poinformował serwis stacji Sky Sport Italia, prezydent klubu Aurelio De Laurentiis zamierza ukarać swoich zawodników za niesubordynację. Wkrótce do Rady Arbitrażowej ma wpłynąć wniosek o odebranie im znacznej części miesięcznego wynagrodzenia.</h3>
      <p>
        <b>
          <a href="https://player.pl/">Mecze ligi włoskiej można oglądać w kanałach ELEVEN SPORTS w Player.pl</a>
        </b>
      </p>
      <p>De Laurentiis był wściekły na piłkarzy i trenera Carlo Ancelottiego po spotkaniu z FC Salzburg w Lidze Mistrzów (1:1). Prezydent Napoli nakazał po meczu, by zamiast do domów zawodnicy udali się do ośrodka treningowego w Castel Volturano. Jednak ci zbuntowali się i nie wykonali polecenia. Poparł ich również szkoleniowiec.</p>
      <related>
        <a href="https://eurosport.tvn24.pl/pilka-nozna,105/milik-walczy-z-bolem-nie-zagra-we-wloskim-hicie,987016.html"/>
      </related>
      <p>Doprowadziło to do znacznego pogorszenia atmosfery w zespole, co przełożyło się na kolejny słaby występ w Serie A z Genoą (0:0).</p>
      <h3>25 procent wynagrodzenia</h3>
      <p>De Laurentiis nie zamierza odpuścić. Jak podał serwis Sky Sport Italia, szef klubu chce ukarać piłkarzy finansowo. Niewykluczone, że kilku z nich dostanie wyższe kary niż przewiduje regulamin. Najbardziej zagrożony jest pomocnik Allan, który miał stać na czele buntu i wdał się w ostrą sprzeczkę z synem prezydenta Edo de Laurentiisem.</p>
      <p>"Do 25 listopada klub ma czas, aby sformalizować sankcje i przekazać wnioski do Rady Arbitrażowej (Collegio Arbitrale). Zazwyczaj w podobnych przypadkach wnioskowana kara wynosi 25 procent miesięcznego wynagrodzenia, ale niewykluczone, że klub zażąda wyższej kary dla kilku zawodników" - czytamy na stronie Sky Sport Italia.</p>
      <p>"Wygląda na to, że prezydent nie tylko zamierza zrealizować swoje założenia, ale dodatkowo będzie chciał zaskarżyć piłkarzy za straty wizerunkowe, co w tym przypadku może oznaczać kwotę rzędu 7-8 milionów" - dodano.</p>
      <related>
        <a href="https://eurosport.tvn24.pl/pilka-nozna,105/jesli-go-zwolnia-szybko-znajdzie-prace-mediolan-czeka-na-ancelottiego,985236.html"/>
      </related>
      <p>Mecz przegranych</p>
      <p>W sobotę Napoli będzie miało okazję przełamać się w wyjazdowym spotkaniu z AC Milan. Ekipa Rossonerich również spisuje się zdecydowanie poniżej oczekiwań. Krzysztof Piątek i spółka przegrali trzy z ostatnich czterech meczów.</p>
      <p>Włoskie media twierdzą, że De Laurentiis najchętniej zwolniłby Ancelottiego, który po wspomnianym meczu z Salzburgiem nie udał się na konferencję prasową. Problemem są ponoć pieniądze. Prezydent Napoli musiałby zapłacić trenerowi kilka milionów euro odszkodowania.</p>
      <p>Spekuluje się, że gdyby tak się jednak stało, kolejnym przystankiem w szkoleniowej karierze Włocha może być Milan.</p>
      <p>Autor: PO / Źródło: eurosport.pl, sport.sky.it</p>
    </article>
  </body>
</html>