<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/XgO6bE/hoeie-vil-fryse-dagboeter-for-kommunene"/>
    <meta property="og:site_name" content="Aftenbladet"/>
    <meta property="article:published_time" content="2019-11-23T06:35:08+00:00"/>
    <meta property="og:title" content="Høie vil fryse dagbøter for kommunene"/>
    <meta property="og:description" content="Helseminister Bent Høie (H) vil fryse satsene på dagbøter kommunene må betale dersom de ikke klarer å ta imot pasienter som skrives ut fra sykehusene."/>
  </head>
  <body>
    <article>
      <h1>Høie vil fryse dagbøter for kommunene</h1>
      <h2>Helseminister Bent Høie (H) vil fryse satsene på dagbøter kommunene må betale dersom de ikke klarer å ta imot pasienter som skrives ut fra sykehusene.</h2>
      <address><time datetime="2019-11-23T06:35:08+00:00">23 Nov 2019, 06:35</time> by <a rel="author">NTB</a></address>
      <p>På sikt vil Høie at de omtalte dagbøtene, som totalt har kostet norske kommuner 1,4 milliarder kroner de siste sju årene, helt skal fjernes.</p>
      <p>– Jeg fryser den ordningen som er nå og setter i gang helsefellesskapene. Når de er oppe og går, håper jeg å avskaffe hele ordningen med bøtene og få kommunene og sykehusene til å jobbe godt sammen, sier Høie til VG.</p>
      <p>Samhandlingsreformen fra 2012 skulle gjøre samarbeidet mellom sykehus og kommunene bedre. Pasientene skulle skrives ut raskere, og tilbudet til kommunene skulle bygges opp. Konsekvensen er at dersom en kommune ikke klarer å ta imot en pasient, må kommunen betale bøter for hver ekstra dag pasienten er på sykehus.</p>
      <p>I 2012 krevde sykehusene inn bøter for til sammen 142 millioner kroner fra kommunene. I fjor var summen på 272 millioner kroner, en økning på 92 prosent.</p>
      <p>– Det er ikke gjennom bøter og betaling vi skal gi den beste behandlingen til pasientene, sier Høie.</p>
    </article>
  </body>
</html>