<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159158_1017.html"/>
    <meta property="og:site_name" content="Novsport"/>
    <meta property="article:published_time" content="2019-11-23T06:24:00+00:00"/>
    <meta property="og:title" content="Алберт Попов пропуска стартовете в САЩ, ще тренира в Европа"/>
    <meta property="og:description" content="Чувствам се идеално и очаквам с нетърпение старта в неделя, заяви топ алпиецът ни"/>
  </head>
  <body>
    <article>
      <h1>Алберт Попов пропуска стартовете в САЩ, ще тренира в Европа</h1>
      <address><time datetime="2019-11-23T06:24:00+00:00">23 Nov 2019, 06:24</time> by <a rel="author">„24 часа”</a></address>
      <p>Алберт Попов ще пропусне стартовете в САЩ този сезон, съобщи самият той от Леви, където в неделя е първият слалом от Световната купа по ски.<br/> <br/>„Преценихме с треньора ми Иво Борисов, че 20 дни тренировки там само за един старт на гигантски слалом не си струват. Ще се готвим в Европа за Вал дИзер", обясни най-добрият ни алпиец.<br/> <br/>Голямата изненада във Финландия е времето. В момента е мъгливо и вали дъжд. Само преди няколко седмици, когато направи тренировки там, Алберт се готвеше при минус 20 градуса. <br/> <br/>„Отдолу е лед, но като валне малко, горният слой се размива. Но казват, че състезателната писта е в добро състояние", обясни Попов. <br/> <br/>Свободното каране на трасето за състезанието ще бъде в събота следобед след слалома при жените. Алберт трябва да е с 21-и номер в първия слалом. В момента той е 23-и в ранглистата, но Марсел Хиршер и Феликс Нойройтер, които са пред него, вече приключиха с кариерата си.<br/> <br/>„Иначе всичко е наред. Чувствам се идеално и очаквам с нетърпение старта в неделя", каза още Аби. </p>
      <p> </p>
    </article>
  </body>
</html>