<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/babadag/unlu-yonetmen-oguz-yalcin-hadi-beeyi-badagda-cekmeye-hazirlaniyor/"/>
    <meta property="og:site_name" content="Denizli Haber"/>
    <meta property="article:published_time" content="2019-11-23T06:29:00+00:00"/>
    <meta property="og:title" content="Babadağ’da film seti kurulacak"/>
    <meta property="og:description" content="Mahallenin Muhtarları, Emret Komutanım, Kaygısızlar, Deli Dumrul gibi filmlerin yönetmeni Oğuz Yalçın, yeni projesi için film setini Babadağ’a kurmaya hazırlanıyor. Büyük olasılıkla Yalçın’ın “Hadi Bee” filmi Babadağ’da çekilecek."/>
  </head>
  <body>
    <article>
      <h1>Babadağ’da film seti kurulacak</h1>
      <h2>Mahallenin Muhtarları, Emret Komutanım, Kaygısızlar, Deli Dumrul gibi filmlerin yönetmeni Oğuz Yalçın, yeni projesi için film setini Babadağ’a kurmaya hazırlanıyor. Büyük olasılıkla Yalçın’ın “Hadi Bee” filmi Babadağ’da çekilecek.</h2>
      <address><time datetime="2019-11-23T06:29:00+00:00">23 Nov 2019, 06:29</time> by <a rel="author">Haber Merkezi</a></address>
      <p>Babadağ Belediyesi, sinemaseverlerin yakından tanıdığı ve birçok dizi ile filmin yönetmenliğini yapan Oğuz Yalçın ve ekibini konuk etti.</p>
      <p>Babadağ Belediye Başkanı Ali Atlı, Oğuz Yalçın ve ekibini makamında ağırlayarak önümüzdeki dönemde çekilmesi planlanan “Hadi Bee” filmi setinin Babadağ’da kurulması için görüştü.</p>
      <p>Aralık ayında çekimlerinin başlaması planlanan filme uygun yeri bulmak için Babadağ’ı gezen ünlü film yönetmeni Oğuz Yalçın, “Babadağ bence Ege’nin en iyi film platosu özelliğini taşıyor. Aksilik olmazsa yeni film için aralık ayında çekimlere başlayacağız” dedi.</p>
      <p>Mahallenin Muhtarları, Emret Komutanım, Kaygısızlar, Deli Dumrul gibi filmlerin yönetmeni Oğuz Yalçın, Babadağ Belediye Başkanı Ali Atlı ile yaptığı görüşmede Aydın, Denizli ve Muğla’da oyunculuk eğitimleri vereceğini, filmlerinde de kendi yetiştirdiği oyuncuları oynatacağını ifade etti.</p>
      <p>Birçok ünlü oyuncunun da yer alması planlanan projenin yapımı Liman Yapım adına Burak-Barış Ünsalan tarafından üstlenilecek.</p>
      <p>Babadağ Belediye Başkanı Ali Atlı, ilçenin böyle bir projede yer alacak olmasının kendilerini gururlandırdığını söyledi.</p>
      <p>Başkan Atlı, “Bu film Babadağ’ın turizm konusunda ilerlediği yolun önünü açacaktır. Babadağ’ın tanıtılması ve turizmiyle bir cazibe merkezi haline gelmesi için böyle projelerde her zaman bulunmak istiyoruz. Yönetmenimiz Oğuz Yalçın’a ziyaretlerinden dolayı teşekkür ederim” dedi.</p>
      <p>Babadağ Belediye Başkanı Ali Atlı ve Oğuz Yalçın, film için önümüzdeki günlerde yeniden bir araya gelecek.</p>
    </article>
  </body>
</html>