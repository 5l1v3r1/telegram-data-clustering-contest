<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/o-sectie-de-votare-din-italia-va-fi-mutata-din-cauza-avertizarii-cod-rosu-de-inundatii.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T06:27:16+00:00"/>
    <meta property="og:title" content="O secție de votare din Italia va fi mutată din cauza avertizării cod roșu de inundații"/>
    <meta property="og:description" content="Secția de votare nr. 427 din Savona, Italia, va fi mutată din cauza că în zonă a fost emis cod roșu de inundații, iar autoritățile locale au notificat"/>
  </head>
  <body>
    <article>
      <h1> O secție de votare din Italia va fi mutată din cauza avertizării cod roșu de inundații </h1>
      <address><time datetime="2019-11-23T06:27:16+00:00">23 Nov 2019, 06:27</time> by <a rel="author">Redacția</a></address>
      <p>Secția de votare nr. 427 din Savona, Italia, va fi mutată din cauza că în zonă a fost emis cod roșu de inundații, iar autoritățile locale au notificat Consulatul General al României la Torino, solicitând evacuarea clădirii în care se afla secția de votare.</p>
      <p>În cazul secției de votare nr. 427 din Savona, Italia, ca urmare a unei situații de forță majoră (cod roșu de inundații) survenită în cursul serii, autoritățile locale au notificat Consulatul General al României la Torino, solicitând evacuarea clădirii în care se află secția de votare în cauză, anunțat Ministerul Afacerilor Externe.</p>
      <p>MAE face precizarea că procesul de vot aferent primei zile nu a fost afectat în niciun fel la această secție.</p>
      <p>În vederea asigurării desfășurării în condiții optime a procesului de vot pentru zilele de sâmbătă și duminică, Consulatul General al României la Torino a întreprins demersuri în regim de urgență și a identificat o nouă locație în aceeași localitate, schimbarea locației urmând a face obiectul aprobării de către Autoritatea Electorală Permanentă. Noua locație identificată pentru secția de vot menționată este: Palazzo Comunale, Piazza Sisto IV, Savona.</p>
      <p>Ministerul Afacerilor Externe recomandă ca cetățenii români aflați în străinătate pe durata alegerilor prezidențiale care nu au votat deja să se prezinte la vot încă de sâmbătă pentru a evita aglomerarea în ultima zi.</p>
      <p>Cetățenii români care votează în străinătate pot accesa harta interactivă a secțiilor de votare pe site-ul oficial al MAE: <a href="https://owa.mae.ro/owa/redir.aspx?C=kqQiYeEyv8o8vT3FUEUVLV7i4a0g4_SXNWjA_XpuW5ZcTX28mG_XCA..&amp;URL=http%3a%2f%2fwww.mae.ro%2fmaps%2f4083">http://www.mae.ro/maps/4083</a>.</p>
      <p>
        <i>Sursa foto: Biroul Electoral Central</i>
      </p>
    </article>
  </body>
</html>