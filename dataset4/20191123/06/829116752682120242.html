<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191122-siugras-noriaki-kaszaj-portre.html"/>
    <meta property="og:site_name" content="Origo"/>
    <meta property="article:published_time" content="2019-11-23T06:10:00+00:00"/>
    <meta property="og:title" content="A repülő japán nagyfater, akit saját hazájában aláztak meg"/>
    <meta property="og:description" content="Az 1998-as olimpián hazai közönség előtt kivágták a csapatból. Ez sem törte meg. Noriaki Kaszaj ma a síugrás legendája."/>
  </head>
  <body>
    <article>
      <h1>A repülő japán nagyfater, akit saját hazájában aláztak meg</h1>
      <address><time datetime="2019-11-23T06:10:00+00:00">23 Nov 2019, 06:10</time> by <a rel="author">Lantos Gábor</a></address>
      <p>
        <b>A 47 éves japán Noriaki Kaszaj túl van az ötszáz síugró VK-versenyen, de nem akarja abbahagyni. Pedig a világ legveszélyesebb sportját űzi. Olimpiai érmek, VK-aranyak övezik azt a pályafutást, amelyet 1998-ban sem tudtak megtörni. Pedig Kaszaj 21 éve olyan pofont kapott, amibe más egészen biztosan belerokkan. Ő ebből is felállt. Portré.</b>
      </p>
      <p>Japán északi részén, a Hokkaido szigeten vagyunk. A kisváros neve Simokava. Ahogy az ott élők mondják, ez már a világ vége, vagy a japánok szemével nézve az ország teteje. Innen északra még pár kilométer és a Japán-tengernél véget ér az ősi birodalom.</p>
      <figure>
        <img src="https://cdn.nwmgroups.hu/s/img/i/1911/20191122settlement-malokurilsk-house-building-road.jpg"/>
        <figcaption>Hokkaido, Japán. A síugrás központja, innen származik Kaszaj<cite>Forrás: Sputnik/RIA Novosti/Alexander Liskin</cite></figcaption>
      </figure>
      <p>Szemben, észak felé a Szahalin-sziget, a Föld 23. legnagyobb szigete. A terület, amiért sok vér folyt, amiért Japán és Oroszország (később meg a Szovjetunió) komoly harcokat vívott egymással. Szahalin ma az oroszoké. Oroszország soha nem rendezte le Japánnal ezt a kérdést, a 78 ezer négyzetkilométeres földdarab a mai napi a történészek, a tudósok és a politikusok egyik kedvenc vitatémája.</p>
      <p>De vissza Hokkaidóba. Simokava egyszerű vidéki közösség, van itt pár fűrészüzem, néhány malom, meg tejtermelő gazdaság.</p>
      <aside>Ki gondolná, hogy Japán legjobb síugrói erről a területről származnak.</aside>
      <p>Igaz, az 1972-es téli olimpia városa, Szapporó nincs messze ide, de azt tudjuk, hogy téli játékokat ma már bárki képes rendezni. Éppen Peking bizonyítja ezt be 2022-ben, amikor a kínai főváros bonyolítja le a következő téli játékokat.</p>
      <p>A síugrás a norvégok, a finnek és az osztrákok felségterülete volt az olimpiai játékokon. A sportág örök olimpiai éremtáblázatán ez a három nemzet osztozik meg az első három helyen. Aztán jönnek a németek, a lengyelek és a svájciak, majd hetedik helyen a japánok. A szigetország síugrói eddig 3 arany, 5 ezüst és 4 bronzérmet nyertek a téli játékokon. <br/><mark>Ez összesen 12 érem.<br/></mark>Náluk többet csak négy ország szerzett: Norvégia, Finnország, Ausztria és Németország.</p>
      <figure>
        <img src="https://cdn.nwmgroups.hu/s/img/i/1911/20191122horizontal7.jpg"/>
        <figcaption>Noriaki Kaszaj és a győztes mosolya egy 2014-es ausztriai VK-versenyen<cite>Forrás: AFP/Samuel Kubani</cite></figcaption>
      </figure>
      <p>Simokavában hosszú és havas a tél. Az itt élők minden évben széles, nagy léceikkel kivonulnak a hegyekbe, felmásznak a sáncokra és ugranak. Egyszer, kétszer, százszor, ezerszer. Amikor elolvad a hó, akkor folytatják a sportág nyári változatával.</p>
      <aside>Rengetegen vannak, akik olyanok akarnak lenni, mint a most 47 éves Noriaki Kaszaj.</aside>
      <p>A világ legidősebb, még aktív síugrója, aki jelenleg a Világkupa nyitányára készült Lengyelországban (pénteken kiesett), és aki ott akar lenni 2022-ben a pekingi téli olimpián. Noriaki Kaszaj akkor 50 éves lesz, és az lehet a kilencedik téli olimpiája.</p>
      <figure>
        <img src="https://cdn.nwmgroups.hu/s/img/i/1911/20191122austria--intersport-springer-tournee.jpg"/>
        <figcaption>Jaroslav Sakala (balra), Andreas Goldberger (középen) and Noriaki Kaszaj (jobbra) 1993-ban Innsbruckban<cite>Forrás: APA-PictureDesk/Georges Schneider / APA-Archiv / picturedesk.com/Georges Schneider</cite></figcaption>
      </figure>
      <p>Noriaki Kaszaj Simokava kedvenc gyermeke. A helyiek legalábbis így beszélnek róla. Az 1972-ben itt született japán sportoló ma már az egész világon úgy ismert, mint a legelnyűhetetlenebb ember, aki valaha felmászott egy síugrósáncra. Gondoljanak bele: ez az ember az 1994-es lillehammeri téli olimpián ezüstérmet szerzett a japán csapattal. Akik azon a norvégiai olimpián ugrottak, már régen visszavonultak. Normálsáncon a norvég Esper Bredesen nyert.</p>
      <aside>A nagysáncon Jeins Weissflog az egykori NDK sportolója. Bredesen ezzel a győzelemmel koronázta meg pályafutását. A csapatban második Japán válogatottban Kaszaj mellett másik három japán repülő ember ugrott. Ők már régen nyugdíjba mentek.</aside>
      <p>Csak Kaszaj röpköd még mindig bele a világba. Ja, nem Lillehammer volt az első olimpiája, hanem az 1992-es, Albertville-ben megrendezett játékok. Ugyanebben az évben az akkor még Csehszlovákiának nevezett ország harrachovi sáncán megnyerte a sírepülő világbajnokságot.<br/><br/>2014-ben, Szocsiban már ő volt minden idők legöregebb téli olimpiai éremszerzője. Nagysáncon második, csapatban a harmadik helyen végzett az orosz városban.</p>
      <figure>
        <img src="https://cdn.nwmgroups.hu/s/img/i/1911/2019112295656540-horizontal.jpg"/>
        <figcaption>Noriaki Kaszaj Vancouverben ugrik<cite>Forrás: AFP/Javier Soriano</cite></figcaption>
      </figure>
      <p>Kaszaj – amikor megkérdezték arról, mit tervez a 2022-es pekingi olimpia alatt – magától értetődő természetességgel válaszolt.</p>
      <blockquote>Ott leszek a kínai téli olimpián és ugrani is fogok. Egyáltalán nem érzem magam öregnek, szerintem még érmeket is nyerhetek addig. Amikor a vetélytársaimat nézem, és azt látom, hogy nyernek, hamar rájövök, hogy engem ez inspirál. Ha nekik sikerül, akkor nekem is összejöhet. Nem fejezem be, az biztos."</blockquote>
      <p>Most erre mit mondjunk? Egy olyan sportoló nyilatkozza ezt, aki a világ egyik legveszélyesebb sportágát űzi – 1989 óta igen magas szinten. Ja, mert azt majdnem elfelejtettem, hogy idén lesz 30 éve annak, hogy Kaszaj elindult a Világkupa-sorozatban. A nevezetes dátum: 1989. december 17. Szapporó.</p>
      <aside>Az ott rendezett versenyen ugrott először az akkor csak 17 éves síugró.</aside>
      <p>A világon a legtöbb diliflepnis (így nevezik őket, kissé igazságtalanul) 30 éves korban visszavonul. Elegük van a csonttörésekből, az agyrázkódásokból, a tropára ment térdekből. a szélből, a ködből, a hóból. Csak az öreg japán ugrik – rendületlenül.</p>
      <figure>
        <img src="https://cdn.nwmgroups.hu/s/img/i/1911/20191122ski-jumping--kasai-training.jpg"/>
        <figcaption>Noriaki Kaszaj bemelegít egy VK-verseny előtt<cite>Forrás: DPA/AFP/Jan Nienheysen</cite></figcaption>
      </figure>
      <p>„Abban az évben – 1972-ben – születtem, amikor Japán éppen házigazdája volt a téli olimpiai játékoknak" – mondta Kaszaj.</p>
      <blockquote>A japán síugrók akkoriban is nagyon erősek voltak. Mondhatom, a sorsom eleve elrendeltetett, nem volt kérdés, hogy ezt a sportágat választom. Simokavában a hó, a síugrás a szenvedéllyel egyenlő. Bár azt gondolom, ha nem a síugrást, hanem valami más sportágat választok, abban is sikeres tudtam volna lenni."</blockquote>
      <figure>
        <img src="https://cdn.nwmgroups.hu/s/img/i/1911/20191122ski-jumping-htb-cup-horizontal.jpg"/>
        <figcaption>2014-ben, 42 évesen nyert hazai VK-versenyt Szapporóban<cite>Forrás: The Yomiuri Shimbun/Yomiuri/Tetsu Joko</cite></figcaption>
      </figure>
      <p>Még nem volt 17 éves, de már megkapta a Kamikaze Kaszaj elnevezést. Egész Japán tátott szájjal figyelte, hogy ez a tinédzser halált megvető bátorsággal ugrik le a versenyeken.</p>
      <blockquote>Erős akaratom van, ez nagyon fontos ahhoz, hogy az ember jó síugró legyen. De a sérülések engem se kerültek el. A 30 év alatt kétszer törtem el a vállam, a térdemmel is rengeteg probléma volt. Ahogy öregszem, egyre jobban vigyáznom kell magamra."</blockquote>
      <p>Ez a három évtized annyira hosszú idő, hogy a japánnak az évek során át kellett alakítania a stílusát – csak így tudta követni a nemzetközi mezőnyt. Ha megnézünk egy 1989-es síugró versenyt, láthatjuk, hogy a technika, a testtartás ma már teljesen más, mint akkor volt. Ez a sportág is rengeteget fejlődött, az öreg japánnak meg tényleg lépést kellett tartani a nemzetközi mezőnnyel.</p>
      <aside>„Sokan Dumbónak neveznek, mert látták a Walt Disney mesét, abban meg az öreg elefántot" –</aside>
      <p>teszi hozzá nevetve Kaszaj.</p>
      <figure>
        <img src="https://cdn.nwmgroups.hu/s/img/i/1911/20191122horizontal6.jpg"/>
        <figcaption>Noriaki Kaszaj a 2017-es Négysáncverseny bischofshofeni állomásán az erdőben a sánc felé gyalogol<cite>Forrás: AFP/Jfk</cite></figcaption>
      </figure>
      <p>1998-ban Noriaki Kaszaj 26 éves volt. Ekkor Japán, Nagano rendezte meg a téli olimpiát. A hazai versenyzők elsöprő sikert arattak. Normálsáncon Kazujosi Funaki a második helyen végzett, nagysáncon meg olimpiai bajnok lett. A csapatversenyben is a japánok diadalmaskodtak, a névsor a következőképpen festett: Takanobu Okabe, Hiroja Szaitó, Maszahiko Harada és Kazujosi Funaki.</p>
      <p>
        <mark>Noriaki Kaszaj neve nincs ott ezen a dicsőséglistán.</mark>
      </p>
      <p>Normálsáncon a hetedik lett, ezt nem nagyon jegyzik. A csapatba meg nem tette be őt a japán vezetőedző. Ha van ennek az embernek egyéni tragédiája, akkor az az, hogy nem lett olimpiai bajnok.</p>
      <aside>A hetedik hely után úgy vágták ki a csapatból, mintha ott sem lett volna. Megfosztották attól, hogy Noriaki Kaszaj hazai közönség előtt olimpiai bajnok lehessen. Nem egy sportolót ismer a világ, aki ebbe lelkileg egészen biztosan belerokkan. Kaszaj nem ilyen ember.</aside>
      <p>Így emlékezett vissza a Naganóban történtekre: </p>
      <blockquote>Ez volt pályafutásom legnehezebb pillanata. Amikor kitettek a csapatból, sírtam. Nem gondoltam akkor, hogy ezek után ugyanaz a sportoló maradok, mint aki addig voltam. Aztán a történtek arra motiváltak, hogy folytassam, hogy megmutassam a világnak, ki is vagyok én."</blockquote>
      <figure>
        <img src="https://cdn.nwmgroups.hu/s/img/i/1911/20191122preview-67vierschanzentournee-20182019-winter-sports.jpg"/>
        <figcaption>A 67. Négysáncversenyen 2018-ban Oberstdorfban<cite>Forrás: Picture-Alliance/AFP/Verwendung weltweit/Frankhoermann/Sven Simon</cite></figcaption>
      </figure>
      <p>Ez a bizonyítás nagyon nehezen ment és majdnem belerokkant a japán.</p>
      <aside>A 2002-es Salt Lake City-ben megrendezett téli olimpia után azt mondták neki, hogy menjen nyugdíjba.</aside>
      <p>A világranglista 51. helyén szerénykedő Kaszaj a 49. helyen végzett Salt Lake-ben. Ez tényleg olyan teljesítmény volt, amely után mindenki abbahagyta volna. Ő nem így tett. Kaszaj felismerte, hogy a stílusának átalakításával sok mindent elérhet. 12 évvel az olimpiai bukás után, 2014-ben, Szocsiban újabb két érmet nyert. A nagysáncon elképesztő drámát hozott a verseny. A Kaszajnál 15 évvel fiatalabb, 1987-es születésű lengyel Kamil Stoch 278,7 ponttal nyert. Kaszaj ezüstérmes lett 277,4 ponttal.</p>
      <p>
        <mark>Ez 1,3 pont különbség.</mark>
      </p>
      <p>2014. novemberében újabb történelmi pillanat következett. A finnországi Rukában rendezett VK-versenyen Kaszaj 42 évesen minden idők legidősebb VK-aranyérmese lett. 2015-ben a svédországi Falunban az északisí-vb-n nyert egy bronzérmet. 2016-ban Wislában megint VK-arany a jutalma, majd ugyanebben az évben az 500. Világkupa-versenyén is ugrott a szlovéniai Planicán.</p>
      <p>„Ahogy öregszem, folyamatosan javulok, ez a sikereim titka" – mondta a japán ugró. Hiába múltam el 45 éves, még mindig utálok veszteni. Néhányan gúnyosan azt mondják, mit röpköd itt ez a nagypapa, de nekik is bebizonyítom, hogy képes vagyok a sikerre.</p>
      <blockquote>Azt gondolom, nagyszerű dolog, hogy ilyen fiatal ugrókkal együtt versenyezhetek, mert mindig van mit tanulnom tőlük. Én még együtt ugrottam a finn legendával, Matti Nykenenel, tőle is nagyon sok mindent ellestem. De ugyanez vonatkozik a nálam jóval fiatalabb osztrák Gregor Schlierenzauerre, aki olimpiai bajnok lett Vancouverben."</blockquote>
      <p>Mi tehát Noriaki Kaszaj titka? Az állandó tanulási vágy, a kitartás és az a fényes, aranyszínű sisak, amely ma már a kabalája – mindig ebben ugrik. „A sisakomat szándékosan erre a színre tervezték. Ez a szín szerencsét hoz nekem.</p>
      <blockquote>Bár az értéke csak 300 euró, de nekem a százszorosát éri. Azt hiszem, belepusztulnék abba, ha valaki ezt ellopná."</blockquote>
      <figure>
        <img src="https://cdn.nwmgroups.hu/s/img/i/1911/20191122horizontal-winter-olympic-games.jpg"/>
        <figcaption>Noriaki Kaszaj a 2018-as téli olimpia nyitóünnepségén viszi a japán lobogót<cite>Forrás: AFP/Kirill Kudryavtsev</cite></figcaption>
      </figure>
      <p>Noriaki Kaszaj életének egyik csúcspontja az volt, amikor</p>
      <aside>a 2018-as pjongcsangi téli olimpián a nyitóünnepségen ő vihette a japán zászlót a felvonuló csapat élén.</aside>
      <p>A nem csak Japánban legenda. Lengyelországban annyira szeretik és tisztelik, hogy rap-dalt készítettek róla. Egy finn punkzenekar pedig külön számot írt neki.</p>
      <figure>
        <iframe src="https://www.youtube.com/embed/Q6ECszlj4Zk" width="640" height="360" data-service="Youtube" scrolling="no"/>
      </figure>
      <p>„Harminc éve versenyzek a Világkupában, de most is úgy érzem magam, mintha húszéves lennék.</p>
      <blockquote>Most az a célom, hogy elérjem a 600 VK-versenyt, mert a kedvenc számom amúgy is a 6-os. Ha ezt elérem, akkor szerintem nem lesz olyan ember ezen a földön, aki mindezt utánam tudná csinálni, vagy ezt a rekordot meg tudná dönteni."</blockquote>
      <p>A 2019-20-as síugró Világkupa szombaton kezdődik Lengyelországban. A pénteken rendezett selejtezőben Noriaki Kaszaj kiesett.</p>
      <p>(<a href="https://www.vice.com/en_ca/article/pamqpm/noriaki-kasai-is-the-worlds-oldest-ski-jumper-and-a-goddamn-legend">Forrás</a>)</p>
    </article>
  </body>
</html>