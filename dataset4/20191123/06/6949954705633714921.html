<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/23/kenyelmes_orias_az_uj_volkswagen/"/>
    <meta property="og:site_name" content="totalcar"/>
    <meta property="article:published_time" content="2019-11-23T06:15:00+00:00"/>
    <meta property="og:title" content="Kényelmes óriás az új Volkswagen"/>
    <meta property="og:description" content="A hétüléses Viloran messze a legnagyobb autó, amelyet az MQB platformra eddig építettek."/>
  </head>
  <body>
    <article>
      <h1>Kényelmes óriás az új Volkswagen</h1>
      <address><time datetime="2019-11-23T06:15:00+00:00">23 Nov 2019, 06:15</time> by <a rel="author">Andróczi Balázs</a></address>
      <p>Bizonyos értelemben ez a legtöbb, amit a Volkswagen eddig személyautóban kínált. A Viloran, amely egyelőre kínai specialitásnak ígérkezik, 5,3 méteres, és 3,18 méteres tengelytávú, azaz nagyobb mint az Atlas terepjáró, az amerikai Passat, vagy akár a <a href="https://totalcar.hu/magazin/hirek/2016/03/01/koszontsuk_a_legnagyobb_vw-t_a_phideont/">Phideon luxusszedán</a>. Ám nem ez a legnagyobb eltérés a VW-ek többségéhez képest, hanem az, hogy az autót úgy tervezték, hogy hátul legyen a legjobb utazni benne.</p>
      <figure>
        <img src="https://kep.index.hu/1/0/3047/30476/304764/30476407_48a60e226406bafff8bdb79f3025ed1a_wm.jpg"/>
        <figcaption>
          <a href="https://galeria.totalcar.hu/hirek/2019/11/22/volkswagen_viloran_2020/?currpic=30476403">Galéria: Volkswagen Viloran 2020 [3 kép]</a>
        </figcaption>
      </figure>
      <p>Erre utal legalábbis a középső üléssor kialakítása, amely két nagy, integrált lábtámaszos, motorosan állítható karosszékből áll. Láttunk már hasonlót, a <a href="https://totalcar.hu/magazin/hirek/2019/04/17/a_legnagyobbat_terpeszkedni_ebben_a_lexusban_lehet/">Lexus LM luxus-egyterűben</a>, bár a Viloran összességében azért kevésbé önző jószág: itt van egy harmadik, háromszemélyes pad hátul, így hét személyt is szállíthat a Viloran, ha úgy hozza a szükség.</p>
      <figure>
        <img src="https://kep.index.hu/1/0/3047/30476/304764/30476413_33919bca9f8c715d65f5cc052e780a26_wm.jpg"/>
        <figcaption>
          <a href="https://galeria.totalcar.hu/hirek/2019/11/22/volkswagen_viloran_2020/?currpic=30476401">Galéria: Volkswagen Viloran 2020 [3 kép]</a>
        </figcaption>
      </figure>
      <p>A nagy méretein túl nagyrészt szabvány Volkswagen megoldásokból áll össze a típus. Az MQB platform alkatrészeire épül, a motorja pedig az EA888 sorozatból származó kétliteres turbós benzinmotor, 220 lóerővel és 350 Nm csúcsnyomatékkal.</p>
      <p>A típus formája egyébként meglehetősen szokványos egyterű-forma a VW jól ismert arculati elemeivel, talán a megszokottnál nagyobb felületű króm hűtőrács az egyetlen részlet, amely eltér a sablontól.</p>
      <figure>
        <img src="https://kep.index.hu/1/0/3047/30476/304764/30476415_59987fdfba67deca9917b253ce335250_wm.jpg"/>
        <figcaption>
          <a href="https://galeria.totalcar.hu/hirek/2019/11/22/volkswagen_viloran_2020/?currpic=30476405">Galéria: Volkswagen Viloran 2020 [3 kép]</a>
        </figcaption>
      </figure>
      <p>Valószínű, hogy ez a típus csak Kínában lesz elérhető, esetleg néhány környékbeli ország jöhet még szóba. Európában viszont aligha fogunk vele találkozni: itt mára szinte teljesen megszűnt az érdeklődés az egyterű modellek iránt, így lassan az is kérdéses, hogy a Sportsvan, a Touran és a Sharan közül érdemes-e a Volkswagennek akár egyet is megtartania.</p>
    </article>
  </body>
</html>