<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/national/2019/11/23/maharashtra-ajit-pawar-a-traitor-split-both-party-family-says-ncps-supriya-sule"/>
    <meta property="og:site_name" content="Media One"/>
    <meta property="article:published_time" content="2019-11-23T06:34:12+00:00"/>
    <meta property="og:title" content="അജിത് പവാര്‍ വിശ്വാസവഞ്ചകനെന്ന് സഹോദരി; പാര്‍ട്ടിയിലും കുടുംബത്തിലും വിള്ളല്‍ വീണു"/>
    <meta property="og:description" content="തന്റെ പിതാവ് ശരദ് പവാർ ഇനി അജിത് പവാറിനൊപ്പമില്ലെന്നും എൻ‌.സി‌.പി നേതാവ് പറഞ്ഞു.  "/>
  </head>
  <body>
    <article>
      <h1>അജിത് പവാര്‍ വിശ്വാസവഞ്ചകനെന്ന് സഹോദരി; പാര്‍ട്ടിയിലും കുടുംബത്തിലും വിള്ളല്‍ വീണു</h1>
      <h2>തന്റെ പിതാവ് ശരദ് പവാർ ഇനി അജിത് പവാറിനൊപ്പമില്ലെന്നും എൻ‌.സി‌.പി നേതാവ് പറഞ്ഞു.  </h2>
      <address><time datetime="2019-11-23T06:34:12+00:00">23 Nov 2019, 06:34</time> by <a rel="author" href="https://www.mediaonetv.in/author/542156" target="_blank">Web Desk</a></address>
      <p>അജിത് പവാർ ഒറ്റുകാരനായി മാറിയെന്ന് എന്‍.സി.പി നേതാവിന്റെ സഹോദരിയും പാർട്ടി മേധാവി ശരദ് പവാറിന്റെ മകളുമായ സുപ്രിയ സുലെ. ദേവേന്ദ്ര ഫഡ്‌നാവിസ് മഹാരാഷ്ട്ര മുഖ്യമന്ത്രിയായും അജിത് പവാര്‍ ഉപമുഖ്യമന്ത്രിയായും സത്യപ്രതിജ്ഞ ചെയ്തതിന് പിന്നാലെയാണ് സുപ്രിയയുടെ രൂക്ഷ പ്രതികരണം.</p>
      <p>“കുടുംബത്തിലും പാർട്ടിയിലും ഭിന്നതയുണ്ട്,” എന്നും ബാരാമതി എം.പി കൂടിയായ സുപ്രിയ കൂട്ടിച്ചേർത്തു. സംസ്ഥാനത്ത് തിരിച്ചടികള്‍ നേരിട്ടപ്പോഴും പ്രതിസന്ധി ഘട്ടങ്ങളിലും ഓരോ എന്‍.സി.പി പ്രവര്‍ത്തകനും ധീരതയോടെ തങ്ങള്‍ക്കൊപ്പം നിന്നിട്ടുണ്ടെന്നും സുപ്രിയ പറഞ്ഞു. ബി.ജെ.പിയുമായി കൈകോർക്കാനുള്ള അജിത് പവറിന്റെ ഈ നീക്കം വലിയ ഞെട്ടലാണ് സൃഷ്ടിച്ചത്. തന്റെ പിതാവ് ശരദ് പവാർ ഇനി അജിത് പവാറിനൊപ്പമില്ലെന്നും എൻ‌.സി‌.പി നേതാവ് പറഞ്ഞു.</p>
      <p>തെരഞ്ഞെടുപ്പ് പ്രചാരണത്തില്‍ എൻ‌.സി‌.പിയുടെ താരമായിരുന്നു സുപ്രിയ. ജനങ്ങളിൽ പരിഭ്രാന്തിയും ഭയവും സൃഷ്ടിച്ച് 'പ്രതികാരപരമായ' രാഷ്ട്രീയത്തിൽ ഏർപ്പെട്ടതിന് നേരത്തെ ബി.ജെ.പിയെതിരെ സുപ്രിയ ആഞ്ഞടിച്ചിരുന്നു. ഭാവി നടപടികളെക്കുറിച്ച് ചർച്ച ചെയ്യുന്നതിനായി എൻ‌.സി.‌പി എം‌.എൽ.‌എമാർ ഇന്ന് വൈകുന്നേരം 4.30 ന് യോഗം ചേരാൻ തീരുമാനിച്ചിട്ടുണ്ട്.</p>
      <related>
        <a href="https://www.mediaonetv.in/national/2019/11/23/snollygoster-shashi-tharoor-retweets-his-old-post-about-word-of-the-day"/>
        <a href="https://www.mediaonetv.in/kerala/2019/11/23/ncp-leader"/>
      </related>
    </article>
  </body>
</html>