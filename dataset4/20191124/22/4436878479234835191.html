<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191625/santpedor/vota/eliminar/vaquetes/festa/major/46/vots/diferencia"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-24T22:18:00+00:00"/>
    <meta property="og:title" content="Santpedor vota eliminar les vaquetes de Festa Major per 46 vots de diferència"/>
    <meta property="og:description" content="Un total de 1.150 veïns han votat en contra de la celebració amb els animals, per 1.104 que ho han fet per mantenir la celebració"/>
  </head>
  <body>
    <article>
      <h1>Santpedor vota eliminar les vaquetes de Festa Major per 46 vots de diferència</h1>
      <h2>Un total de 1.150 veïns han votat en contra de la celebració amb els animals, per 1.104 que ho han fet per mantenir la celebració</h2>
      <address>
        <time datetime="2019-11-24T22:18:00+00:00">24 Nov 2019, 22:18</time>
      </address>
      <p>La consulta sobre les vaquetes de Santpedor ha decidit que el poble no torni a celebrar les populars <i>corrides</i> de Festa Major. De 2.308 vots computats, 1.150 s'han decantat per eliminar la celebració de les vaquetes, mentre que 1.104 han votat per mantenir-la. Els vots en blanc han estat 21 i els nuls, 33.<br/><br/>"Santpedor ha de mantenir la tradició de les vaquetes?". Amb aquesta pregunta, més de 6.000 veïns majors de setze anys estaven cridats a les urnes per decidir si conservaven o no una festa que va néixer als anys 80. Les tres urnes que s'han instal·lat a la sala 1 d'Octubre de la biblioteca municipal han acumulat 2.308 vots a les 8 del vespre, quan s'ha tancat la votació. Al final del recompte, 1.104 vots han respost que "sí" a la pregunta, 1.150, que "no", hi ha hagut 21 vots en blanc i 33 han estat declarats nuls. Per 46 vots de diferència, el poble ha apostat per eliminar les vaquetes de la Festa Major.<br/><br/>Segons va decidir el govern municipal, el resultat és vinculant i s'aplicarà a la propera festa major. Les penyes de Santpedor i l'organització de les vaquetes són una tradició que va néixer als anys 80 amb la voluntat d'unir i animar els veïns perquè participessin de la festa major del poble. 40 anys després les vaquetes, un dels actes més concorreguts, crea debat i des del consistori es va optar per preguntar als veïns.<br/><br/>L'alcalde, Xavier Codina, va explicar que la consulta determinarà quin tipus de festa major volen els veïns de Santpedor. Abans de conèixer-se el resultat, l'alcalde va dir que si Santpedor no aposta per les vaquetes, s'haurà de pensar en una alternativa a la festa.<br/><br/>A la consulta hi estaven cridats a participar totes les persones que el dia 5 de setembre, data en què es va fer pública la consulta, tenien setze anys o més. Es va donar l'anècdota que quan van fer pública la consulta, el consistori va rebre algunes peticions per empadronar-s'hi. Davant l'avís que totes aquelles persones que figuressin al cens després del 5 de setembre no podrien votar, els empadronaments només motivats per la consulta no es van arribar a fer.<br/><br/>Durant tota la jornada hi ha hagut una comissió de control que ha vetllat pel correcte funcionament de la consulta formada pel jutge de Pau, la secretària, la interventora i la cap dels serveis jurídics de l'Ajuntament.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>