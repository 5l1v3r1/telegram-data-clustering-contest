<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/media-news/item/490374-ntoretta-papadimitriou-moy-eginan-protaseis-alla"/>
    <meta property="og:site_name" content="thestival.gr"/>
    <meta property="article:published_time" content="2019-11-24T22:54:00+00:00"/>
    <meta property="og:title" content="Ντορέττα Παπαδημητρίου: Μου έγιναν προτάσεις αλλά…"/>
    <meta property="og:description" content="Συνέντευξη στο TV Κους Κους έδωσε η Ντορέττα Παπαδημητρίου η οποία μίλησε και για την επιστροφή της στην τηλεόραση και στο «Κρατάς μυστικό» αλλά και για το αν της λείπει η παρουσίαση."/>
  </head>
  <body>
    <article>
      <h1>Ντορέττα Παπαδημητρίου: Μου έγιναν προτάσεις αλλά…</h1>
      <address><time datetime="2019-11-24T22:54:00+00:00">24 Nov 2019, 22:54</time> by <a rel="author">Ελευθερια Γιαλταδη</a></address>
      <p>Συνέντευξη στο TV Κους Κους έδωσε η Ντορέττα Παπαδημητρίου η οποία μίλησε και για την επιστροφή της στην τηλεόραση και στο «Κρατάς μυστικό» αλλά και για το αν της λείπει η παρουσίαση.</p>
      <p>
        <b>Τι σε έκανε να πεις το «ναι» σε μια σειρά; Εχεις πολλά χρόνια να πρωταγωνιστήσεις σε σίριαλ…</b>
      </p>
      <p>Ηταν το timing σωστό αυτή τη φορά. Τα παιδιά μου έχουν μεγαλώσει, έχω τον χρόνο να συμμετέχω σε μία σειρά που απαιτεί πολύωρα γυρίσματα. Τόσον καιρό, για να είμαι ειλικρινής, γι’ αυτό το απέφευγα. Δεν μπορούσα να λείπω καθημερινά από το σπίτι τόσες ώρες. Να σημειώσω ότι ήταν και μία εξαιρετική πρόταση, όλοι οι ρόλοι είναι πολύ καλοί, ο ρόλος της Αγγελικής που υποδύομαι μου έκανε το κλικ, η σκηνοθεσία και το σενάριο είναι μοναδικά, οπότε όλα αυτά τα ιδανικά με οδήγησαν στο να πω το ναι».</p>
      <p>
        <b>Πώς το ζεις πλέον όλο αυτό;</b>
      </p>
      <p>«Μου αρέσει που επέστρεψα σε μία σειρά, είμαι από τους ανθρώπους που έχουν την τύχη να κάνουν αυτό που τους αρέσει, οπότε από μόνο του είναι τεράστιο πλεονέκτημα στη ζωή μου. Στην προκειμένη περίπτωση, το κλίμα είναι πολύ καλό, πράγμα τρομερά σημαντικό για μία κωμωδία, οπότε στα γυρίσματα περνάμε πολύ όμορφα. Την απολαμβάνω όλη τη διαδικασία και τολμώ να πω ότι μου αρέσει πάρα πολύ το σίριαλ, θεωρώ ότι είναι μία εξαιρετική δουλειά και θα πηγαίνει ολοένα και καλύτερα».</p>
      <p>
        <b>Πιστεύεις ότι ως δουλειά έχει βρει από το κοινό την ανταπόκριση που της αρμόζει;</b>
      </p>
      <p>«Θεωρώ ότι είναι από τις δουλειές που όσο περνούν τα επεισόδια και ο κόσμος αρχίζει να καταλαβαίνει τι γίνεται, καθώς η πληροφορία που του δίνουμε είναι τεράστια κάθε φορά, θα είναι από τα σίριαλ που ο κόσμος θα αγαπήσει».</p>
      <p>
        <b>Τον ανταγωνισμό τον κοιτάς;</b>
      </p>
      <p>«Κοιτάζω πώς πήγαμε, αλλά δεν ρωτάω πώς πήγαμε απέναντι στους υπόλοιπους, «Παίζουμε» απέναντι και σε προγράμματα που είναι τελείως διαφορετικά, οπότε κοιτάζω πώς πάει η δουλειά από μόνη της. Βλέπω λοιπόν ότι πάει ολοένα και καλύτερα και σε συνδυασμό με το ότι δίνουμε τον καλύτερο μας εαυτό νιώθω πολύ καλά».</p>
      <p>
        <b>Σου λείπει η παρουσίαση;</b>
      </p>
      <p>«Και φέτος μου έγιναν προτάσεις για να αναλάβω κάποιο πρότζεκτ, αλλά είχα κλείσει ήδη σίριαλ και θέατρο, οπότε δεν μπορούσα να τα κάνω όλα! Η παρουσίαση είναι κάτι που με ενδιαφέρει, αν και εφόσον υπάρχει μία ιδέα, ένα φορμάτ που μπορώ να το υποστηρίξω. Δεν θα σου πω ότι μου λείπει αυτή τη στιγμή, ασχολούμαι με πράγματα που με γεμίζουν. Ωστόσο, έχει τη δική του ομορφιά ο κόσμος της παρουσίασης και θα ήθελα να το ξανακάνω».</p>
      <p>
        <b>Εχεις ζηλέψει κάποιο πρότζεκτ της φετινής σεζόν;</b>
      </p>
      <p>«Δεν έχω δει κάτι που να μου «ξυπνήσει» το αίσθημα της… ζήλιας. Για να είμαι ειλικρινής ποτέ δεν το έχω νιώσει αυτό, ποτέ δεν με θυμάμαι να λέω: «Α, αυτό θέλω να το κάνω». Το κομμάτι της παρουσίασης στηρίζεται πολύ στον παρουσιαστή, στο πρόσωπο, οπότε τις περισσότερες φορές, αν μας αρέσει κάτι, έχει να κάνει και με τον οικοδεσπότη».</p>
      <p>
        <b>Θεατρικά πρωταγωνιστείς στο μιούζικαλ «Hairspray». Το ευχαριστιέσαι;</b>
      </p>
      <p>«Είναι μία εξαιρετική δουλειά, φτιαγμένη με προσοχή και οργάνωση από τη Θέμιδα Μαρσέλλου, ένα έργο για το οποίο χαίρομαι πολύ που είμαι κομμάτι του. Εχει πολύ χορό, τραγούδι, έχει ένα εκπληκτικό μήνυμα κατά του ρατσισμού, υπέρ της διαφορετικότητας, οπότε είμαι διπλά χαρούμενη που οι θεατές παίρνουν το μήνυμα τους».</p>
      <p>
        <b>Πώς είναι η συνεργασία με τον Μάρκο Σεφερλή; Είναι ένα πρόσωπο που έχει πολυσυζητηθεί για τις επαγγελματικές του σχέσεις…</b>
      </p>
      <p>«Ο Μάρκος είναι ένας πολύ σωστός επαγγελματίας, που ξέρει να συνεργάζεται. Είναι δουλευταράς, τελειομανής, ξενυχτάει για να βγάλει το αποτέλεσμα που θέλει. Εχουμε κοινό τρόπο δουλειάς και τον εκτιμώ».</p>
      <p>
        <b>Είσαι αυστηρή και τελειομανής στη δουλειά;</b>
      </p>
      <p>«Ναι, ό,τι κι αν κάνω επαγγελματικά θέλω να το κάνω σωστά, δίνω το 100% του εαυτού μου. Ισως επειδή προέρχομαι από τον χώρο του αθλητισμού έχω μάθει να δουλεύω σκληρά και να προσπαθώ για το καλύτερο».</p>
      <p>
        <b>Αυτό το στοιχείο του χαρακτήρα σου σε έχει ευνοήσει;</b>
      </p>
      <p>«Σίγουρα βοηθάει, αλλά εγώ δεν ξέρω άλλον τρόπο για να εξελίσσομαι, να βελτιώνομαι, να μπορώ να κάνω πράγματα. Δεν υπάρχει άλλος τρόπος για μένα από το να δουλεύεις σκληρά».</p>
    </article>
  </body>
</html>