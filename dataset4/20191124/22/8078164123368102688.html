<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_25/cellino-balotelli-supermario-l-addio-brescia-ma-mamma-non-vuole-bf531c84-0fc4-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Cellino-Balotelli: SuperMario e l’addio al Brescia. Ma la mamma non vuole"/>
    <meta property="og:description" content="La società e l’attaccante sul punto di rottura, corteggiato dal Galatasaray"/>
  </head>
  <body>
    <article>
      <h1>Cellino-Balotelli: SuperMario e l’addio al Brescia. Ma la mamma non vuole</h1>
      <h2>La società e l’attaccante sul punto di rottura, corteggiato dal Galatasaray</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Carlos Passerini, inviato a Brescia</a></address>
      <p>BRESCIA «Essere qui è un sogno». «Anche per me». Era solo tre mesi fa, era il Balotelli day, il giorno della presentazione: la sala conferenze piena, fuori un caldo del diavolo e centinaia di tifosi a inneggiare al ritorno a casa del figliol prodigo. Mario e il suo nuovo presidente seduti uno accanto all’altro. Cellino in un’inedita versione paterna: «Altro che ultima occasione, Mario risponderà sul campo» tuonava il padre-patròn.</p>
      <p><b>Nessuno dei due immaginava che a novembre sarebbero stati a questo punto</b>. Il Brescia ha fatto un punto in 8 partite, ha già cambiato allenatore ma è sempre più ultimo. Balo ha segnato la miseria di due gol, da un pezzo è triste e non ride più.</p>
      <p><b>La verità è che il rapporto fra l’attaccante e la squadra della sua città</b> («per la quale tifava il mio papà che non c’è più, chissà come sarebbe contento a sapermi qui» disse quel giorno) sembra ormai compromessa. La bella favola è finita, il sogno s’è trasformato in incubo. Anche la piazza s’è raffreddata. Mario potrebbe finire in panchina o addirittura in tribuna anche sabato nel derby con l’Atalanta.</p>
      <p><b>Prove di addio. L’ipotesi più probabile è una separazione a gennaio</b>. Ci stanno pensando tutti. Cellino, Raiola, lo stesso Mario. Il presidente in realtà ha perso la pazienza: «Se potessi tornare indietro lo riprenderei? Diciamo che glielo chiederei in un altro modo: te la senti? Sei sicuro? Perché Mario sente un peso superiore a quello che credeva. Forse ha sottovalutato questa sfida». L’agente teme che di questo passo il suo assistito non riuscirà mai a raggiungere gli obiettivi personali (gol, presenze) che fanno scattare il bonus da 3 milioni lordi (ne guadagna uno fisso). E ora flirta con il Galatasaray e il Flamengo.</p>
      <p><b>A poco più di un mese dalla riapertura del mercato</b>, il finale sembra scritto. A tifare per il colpo di scena c’è però mamma Silvia. Dopo anni in giro per il mondo, ogni giorno il suo bambino è a pranzo da lei. Ha pianto di gioia, quando le hanno detto che Mario sarebbe tornato a casa. Sembra una vita, invece erano solo tre mesi fa.</p>
    </article>
  </body>
</html>