<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/crete/ti-leei-h-elas-gia-th-syllhpsh-ton-dyo-astynomikon-1116924"/>
    <meta property="og:site_name" content="Cretalive"/>
    <meta property="article:published_time" content="2019-11-24T22:57:00+00:00"/>
    <meta property="og:title" content="Τι λέει η ΕΛΑΣ για τη σύλληψη των δύο αστυνομικών στην Κρήτη"/>
    <meta property="og:description" content="Σε βάρος των δύο και σε βάρος ενός ιδιώτη σχηματίστηκε ποινική δικογραφία αυτόφωρης διαδικασίας"/>
  </head>
  <body>
    <article>
      <h1>Τι λέει η ΕΛΑΣ για τη σύλληψη των δύο αστυνομικών στην Κρήτη</h1>
      <h2>Σε βάρος των δύο και σε βάρος ενός ιδιώτη σχηματίστηκε ποινική δικογραφία αυτόφωρης διαδικασίας</h2>
      <address>
        <time datetime="2019-11-24T22:57:00+00:00">24 Nov 2019, 22:57</time>
      </address>
      <p>Το δρόμο της δικαστικής και πειθαρχικής οδού έχει πάρει πλέον η διερεύνηση της υπόθεσης του αξιωματικού της τοπικής ΕΛΑΣ, ο οποίος, όπως έγραψε νωρίτερα το cretalive, με απόφαση του Αρχηγείου της ΕΛΑΣ τέθηκε σε διαθεσιμότητα καθώς σε βάρος του σχηματίστηκε δικογραφία για παράβαση καθήκοντος και απελευθέρωση κρατουμένου.</p>
      <p>Προκύπτει μάλιστα ότι για το ίδιο περιστατικό τέθηκε σε διαθεσιμότητα και ένας αρχιφύλακας.</p>
      <p>Αναλυτικά η επίσημη ανακοίνωση που εξέδωσε το Αρχηγείο της ΕΛΑΣ αργά τη νύχτα της Κυριακής. Σε αυτήν αναφέρεται επί λέξει:</p>
      <p>«<b><i> Με Απόφαση του Αρχηγείου της Ελληνικής Αστυνομίας τέθηκαν σε διαθεσιμότητα Αστυνόμος Α’ και Αρχιφύλακας, που υπηρετούν σε υπηρεσίες της Κρήτης και παράλληλα διατάχθηκε σε βάρος τους η διενέργεια Ένορκης Διοικητικής Εξέτασης. Η υπόθεση αφορά σε περιστατικό που έλαβε χώρα την 03:10 ώρα της 23/11/2019, όταν ο Αστυνόμος Α’, εκτός διατεταγμένης υπηρεσίας, μετέβη σε άλλη Αστυνομική Υπηρεσία, όπου εκτελούσε καθήκοντα Αξιωματικού Υπηρεσίας ο Αρχιφύλακας και αφού παρέλαβε ιδιώτη κρατούμενο για υγειονομική παράβαση επέστρεψαν μαζί μετά από περίπου (3) ώρες.<br/><br/>Οι δύο αστυνομικοί και ο ιδιώτης συνελήφθησαν, σε βάρος τους σχηματίσθηκε ποινική δικογραφία αυτόφωρης διαδικασίας και οδηγήθηκαν στην αρμόδια εισαγγελική Αρχή</i></b>».</p>
    </article>
  </body>
</html>