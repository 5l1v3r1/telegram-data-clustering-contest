<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/laiki-suspeirosi-ypokritiko-to-endiaferon-kubernisis-perifereias-gia-tin-katastrofi-ton-elaioparagogon-apo-to-dako.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-24T22:54:00+00:00"/>
    <meta property="og:title" content="Λαϊκή Συσπείρωση: &quot;Υποκριτικό το ενδιαφέρον κυβέρνησης - περιφέρειας για την καταστροφή των ελαιοπαραγωγών από το δάκο&quot;"/>
    <meta property="og:description" content="Ο υπουργός δεν αμφισβήτησε την καταστροφή, αλλά επίσης χωρίς κουβέντα για τις ευθύνες της κυβέρνησης, έριξε τις ευθύνες στην περιφέρεια, αναφέρει"/>
  </head>
  <body>
    <article>
      <h1>Λαϊκή Συσπείρωση: "Υποκριτικό το ενδιαφέρον κυβέρνησης - περιφέρειας για την καταστροφή των ελαιοπαραγωγών από το δάκο"</h1>
      <address>
        <time datetime="2019-11-24T22:54:00+00:00">24 Nov 2019, 22:54</time>
      </address>
      <p>
        <b>"Ο υπουργός δεν αμφισβήτησε την καταστροφή, αλλά επίσης χωρίς κουβέντα για τις ευθύνες της κυβέρνησης, έριξε τις ευθύνες στην περιφέρεια", αναφέρει</b>
      </p>
      <p>Υποκριτικό κρίνει το ενδιαφέρον της Περιφέρειας αλλά και του Υπουργείου Αγροτικής Ανάπτυξης για την δακοκτονία η Λαϊκή Συσπείρωση Κρήτης, που σε ανακοίνωση της αναφέρει: " Σε 100 εκατομμύρια ευρώ εκτίμησε ο περιφερειάρχης τις ζημιές των ελαιοπαραγωγών από το δάκο. Χωρίς κουβέντα για τις ευθύνες του, μίλησε για την ανάγκη να δοθούν αποζημιώσεις. <br/>Ο υπουργός δεν αμφισβήτησε την καταστροφή, αλλά επίσης χωρίς κουβέντα για τις ευθύνες της κυβέρνησης, έριξε τις ευθύνες στην περιφέρεια.<br/>Από κοντά διάφοροι βουλευτές και παράγοντες των αστικών κομμάτων ρίχνουν ευθύνες ο ένας στον άλλο.<br/>Υποκρισία, θράσος, προκλητικότητα. Τι άλλο να πει κανείς γι΄ αυτούς που είναι δική τους ΟΛΗ η ευθύνη της καταστροφής και τώρα κάνουν πως δεν ξέρουν τίποτα για το έγκλημα ;</p>
      <p>Κυβέρνηση και περιφέρεια, χρόνια τώρα, κάνουν πως δεν ακούν τις προτάσεις του ΚΚΕ και της Λαϊκής Συσπείρωσης πως δε φτάνουν και πρέπει να αυξηθούν τα κονδύλια του κράτους για τη δακοκτονία (και άλλες ασθένειες της ελιάς), χωρίς μάλιστα να πληρώνουν οι παραγωγοί την αισχρή παρακράτηση του 2% στο τζίρο τους.<br/>Ποτέ οι κυβερνήσεις ΠΑΣΟΚ, ΣΥΡΙΖΑ, ΝΔ δε συμφώνησαν, αντίθετα συνέχισαν κάθε χρόνο τις περικοπές. Για την Κρήτη, από 12 περίπου εκ.ευρώ το 2012, έδωσαν περίπου 8 εκ.ευρώ φέτος.<br/>Ποτέ ο περιφερειάρχης και οι συνεργάτες του των άλλων παρατάξεων –εκτός τη Λαϊκή Συσπείρωση – δε διεκδίκησαν αύξηση της κρατικής χρηματοδότησης. Εκτός από λόγια του αέρα, ακόμα και την περασμένη βδομάδα στη συνεδρίαση της περιφέρειας, την ίδια μέρα που συζητήθηκε η καταστροφή του φετινού λαδιού, ΟΛΟΙ μαζί ψήφισαν τον προϋπολογισμό του 2020, που προβλέπει ακόμα μεγαλύτερες περικοπές για τη δακοκτονία ! Μαζί στην περιφέρεια ΚΙΝΑΛ, ΣΥΡΙΖΑ, ΝΔ!</p>
      <p>Αυτοί που κάθε χρόνο απορρίπτουν τις προτάσεις του ΚΚΕ και της "Λαϊκής Συσπείρωσης" να γίνεται η δακοκτονία, με τρόπο ολοκληρωμένο, επιστημονικά άρτιο, χωρίς εργολάβους, με ευθύνη του κράτους και της κυβέρνησης κεντρικά, με την άμεση πρόσληψη στις αρμόδιες υπηρεσίες όλου του απαραίτητου επιστημονικού - τεχνικού προσωπικού, με πλήρη ασφαλιστικά και μισθολογικά δικαιώματα, με εξασφάλιση και των απαραιτήτων μέτρων προστασίας, τώρα παριστάνουν πως «συμπαραστέκονται» στους αγρότες .</p>
      <p>Για λίγα εκατομμύρια παραπάνω που αρνήθηκαν να διαθέσουν, φτάσαμε σε ζημιά 100 εκατομμυρίων που θα κάνουν ό,τι μπορούν για να μην αποζημιώσουν, πέρα από τα «κροκοδείλια δάκρυα». Το πραγματικό τους ενδιαφέρον δεν είναι οι μικροί παραγωγοί –που θέλουν να ξεκληρίσουν με την ΚΑΠ 2017-2021 που εφαρμόζουν - αλλά οι μεγαλοαγρότες, οι επιχειρηματίες και οι μεγαλέμποροι , που τους δίνουν ζεστό χρήμα.</p>
      <p>Οι στημένοι καυγάδες κυβέρνησης – περιφέρειας και των βουλευτών τους, δεν πρέπει να ξεγελάσουν κανένα. Στους μικρούς παραγωγούς που πρέπει να διεκδικήσουν από το κράτος αποζημιώσεις και αλλαγή του συστήματος της δακοκτονίας, να μην υπάρχει καμιά αυταπάτη πως θα έχουν σύμμαχο την κυβέρνηση, την περιφέρεια, ή κάποιους δήμους και Ενώσεις συνεταιρισμών που προσφέρθηκαν να κάνουν τον εργολάβο.<br/>Δε βάζουν «το λύκο να φυλάει τα πρόβατα». Μόνο ψεύτικες υποσχέσεις θα εισπράξουν, εμπόδια και παγίδες.<br/>Μόνο με τον αγώνα τους, μέσα από τους αγωνιστικούς αγροτικούς συλλόγους –όπου υπάρχουν- ή μέσα από τις επιτροπές αγώνα και το συντονιστικό των μπλόκων θα κερδίσουν ό,τι μπορούν να κερδίσουν.<br/>Κυβέρνηση και Περιφέρεια, όσοι κυβέρνησαν και κυβερνούν, ευθύνονται για την καταστροφή των μικρών ελαιοπαραγωγών. Πρέπει να πληρώσουν.<br/>Η Λαϊκή Συσπείρωση στηρίζει το αίτημα τους για να αποζημιωθούν από τον ΕΛΓΑ και το κράτος, στο 100% της ζημιάς χωρίς πρόσθετα ασφάλιστρα, όλοι οι ελαιοπαραγωγοί (ασφαλισμένοι και «ανασφάλιστοι»). <br/>Απευθυνόμαστε στους αγρότες της Κρήτης και τους λέμε : καμιά εμπιστοσύνη, καμιά υποστήριξη στην κυβέρνηση και την περιφέρεια. Η ελπίδα είναι μόνο στο δικό σας αγώνα.<br/>Οι εκλεγμένοι με τη Λαϊκή Συσπείρωση κομμουνιστές περιφερειακοί σύμβουλοι συμπαραστεκόμαστε σε αυτό τον αγώνα".</p>
    </article>
  </body>
</html>