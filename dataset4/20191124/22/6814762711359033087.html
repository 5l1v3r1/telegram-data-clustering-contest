<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/Sf6uY/praha-pocita-pristi-rok-s-prijmy-607-mld-a-vydaji-782-mld-kc"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T22:23:00+00:00"/>
    <meta property="og:title" content="Praha počítá příští rok s příjmy 60,7 mld a výdaji 78,2 mld Kč"/>
    <meta property="og:description" content="Vedení Prahy počítá v rozpočtu hlavního města v příštím roce s příjmy 60,7 miliardy a výdaji 78,2 miliardy korun. Rozdíl město dorovná mimo jiné z peněz, které každoročně dostává od státu. Vyplývá to z návrhu rozpočtu, který v pondělí projednají pražští radní a který má ČTK k dispozici. Na konci loňského roku schválili zastupitelé na letošek rozpočet s příjmy 59,175 miliardy a výdaji 77,569 miliardy Kč."/>
  </head>
  <body>
    <article>
      <h6 class="kicker">ROZPOČET PRAHY</h6>
      <h1>Praha počítá příští rok s příjmy 60,7 mld a výdaji 78,2 mld Kč</h1>
      <address><time datetime="2019-11-24T22:23:00+00:00">24 Nov 2019, 22:23</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Vedení Prahy počítá v rozpočtu hlavního města v příštím roce s příjmy 60,7 miliardy a výdaji 78,2 miliardy korun. Rozdíl město dorovná mimo jiné z peněz, které každoročně dostává od státu. Vyplývá to z návrhu rozpočtu, který v pondělí projednají pražští radní a který má ČTK k dispozici. Na konci loňského roku schválili zastupitelé na letošek rozpočet s příjmy 59,175 miliardy a výdaji 77,569 miliardy Kč.</b>
      </p>
      <p>V příjmech budou nejvyšší částku tvořit daňové příjmy, téměř 60 miliard korun. Další peníze získá město z nedaňových příjmů nebo takzvaných transferů, což jsou například splátky půjček od městských částí.</p>
      <p>Oproti letošku vzrostou běžné výdaje. Důvodem jsou například vyšší státní dotace na školství nebo státem nařízené zvýšení platů zaměstnanců veřejného sektoru, které musí zaplatit ze svého rozpočtu město. Vliv má také to, že město musí předfinancovat projekty městských částí, které budou následně proplaceny z evropských fondů. Běžné výdaje se navýší o zhruba 5,5 miliardy na 64,5 miliardy korun. Z toho skoro šest miliard půjde na chod městských částí.</p>
      <p>Investice jsou podle dokumentu plánovány ve výši téměř 14 miliard Kč. Nejvíce peněz půjde do dopravy, více než pět miliard korun. Téměř dvě miliardy půjdou do infrastruktury a další více než miliarda na školství.</p>
      <p>Návrh rozpočtu v pondělí projednají pražští radní a následně magistrátní výbory. Zastupitelé jej dostanou k projednání na prosincovém zasedání.</p>
      <p>V prvním pololetí letošního roku skončilo hospodaření Prahy přebytkem 8,66 miliardy korun. Příjmy dosáhly 48,2 miliardy a výdaje 39,53 miliardy korun. Vliv na hospodaření měly vyšší příjmy a nižší běžné a kapitálové výdaje. V pololetí loňského roku Praha hospodařila s přebytkem 9,7 miliardy korun.</p>
      <related>
        <a href="https://echo24.cz/a/SVdFz/na-letisti-mame-ceduli-s-kurzy-chlubi-se-schillerova-vlada-pata-a-mata-kritizuje-zdechovsky"/>
      </related>
    </article>
  </body>
</html>