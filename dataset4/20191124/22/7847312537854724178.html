<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/474423-kazik-wciaz-czuje-awersje-do-bylych-czlonkow-pzpr"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T22:36:31+00:00"/>
    <meta property="og:title" content="Kazik Staszewski: Od Okrągłego Stołu minęło już 30 lat, ale wciąż czuję awersję do byłych członków PZPR i tego, co robili"/>
    <meta property="og:description" content="&quot;Państwo zawsze czyha na twoją wolność, tylko narzędzia się zmieniają&quot; - ocenił Kazimierz Staszewski, lider zespołu KULT w rozmowie z &quot;Gazetą Wyborczą&quot;."/>
  </head>
  <body>
    <article>
      <h1>Kazik Staszewski: Od Okrągłego Stołu minęło już 30 lat, ale wciąż czuję awersję do byłych członków PZPR i tego, co robili</h1>
      <address><time datetime="2019-11-24T22:36:31+00:00">24 Nov 2019, 22:36</time> by <a rel="author" href="https://wpolityce.pl/autorzy/141-notujemy" target="_blank">Notujemy ...</a></address>
      <p>
        <b>„Od lat powtarzam, że ci, którzy władzę mają, robią syf i w tym syfie się tarzają” - mówił w rozmowie z „Gazetą Wyborczą” Kazimierz Staszewski, lider zespołu KULT i dodał: „Kontestuję każdą władzę, chociażby dla zasady, bo władza to opresja”.</b>
      </p>
      <p>Odnosząc się do podziału na postkomunę i były obóz solidarnościowy, wyraził przekonanie, że nie dla każdego granica między nimi się zatarła.</p>
      <blockquote>Wiem, od Okrągłego Stołu minęło już 30 lat, ale wciąż czuję awersję do byłych członków PZPR i tego, co robili. Nie dziwię się jednak tym, którzy tego problemu nie mają, szczególnie ludziom młodym. Urodziłem się w 1963 roku, 18 lat po zakończeniu wojny. To już była dla mnie historia. Oczywiście ważna, tym bardziej że miała bezpośredni wpływ na losy rodziny – w powstaniu warszawskim zginęli mój dziadek i wujek, brat mamy – ale jednak zamierzchła.<br/><br/>Dlaczego ludzi młodych albo nawet tych, którzy wchodzą już w wiek średni, miałby dziś obchodzić stan wojenny, który wprowadzono 38 lat temu?</blockquote>
      <p>— indagował.</p>
      <p>Poproszony o odniesienie się do słów „Mam w d[…]pie obie wasze Polski” i zapytany, o które obie chodziło, bo „to nie jest podział na postkomunistów i obóz solidarnościowy”, Kazimierz Staszewski wyjaśniał:</p>
      <blockquote>To podział zrodzony w łonie jednej matki. Powstanie PO i PiS przyjąłem z ogromną radością. Spodziewałem się, że ten PO-PiS w końcu wyruguje kompletnie dla mnie niezrozumiałą potęgę postkomuny, która panoszyła się we wszystkich odnogach władzy: ustawodawczej, wykonawczej i sądowniczej. <br/><br/>Niestety, jak wiadomo, najmocniej nienawidzą się ci, którzy są najbliżej – i tak to się potoczyło</blockquote>
      <p>— konkludował.</p>
      <p>Staszewski wyznał, że nie lubi udzielać wywiadów krążących wokół polityki, bo każda jego nieostrożność „jest wykorzystywana przez jednych albo drugich”.</p>
      <blockquote>Próbują zwerbować mnie do któregoś obozu. Dwa lata temu udzieliłem Robertowi Mazurkowi wywiadu dla RMF FM i drugiego, prasowego, mniej więcej w tym samym czasie. Parę słów sprawiło, że jedna strona zaczęła mnie ciągnąć ku sobie i przedstawiać jako piewcę jej dokonań</blockquote>
      <p>— mówił Staszewski.</p>
      <p>Dopytywany, czy chciano z niego zrobić orędownika dobrej zmiany, doprecyzował:</p>
      <blockquote>Tak samo zmartwiło mnie przedstawienie tegorocznego występu Kultu na Pol’and’Rocku jako politycznego wystąpienia przeciwko władzy PiS. […] Jedyna informacja, którą powtórzyły media, da się streścić w zdaniu: „Nie zabrakło akcentów politycznych”. I jeszcze, że pokazaliśmy Jacka Kurskiego w wojskowym mundurze… No, był w mundurze, nie po raz pierwszy na naszym koncercie. Od lat powtarzam, że ci, którzy władzę mają, robią syf i w tym syfie się tarzają</blockquote>
      <p>— mówił.</p>
      <blockquote>Kontestuję każdą władzę, chociażby dla zasady, bo władza to opresja. Ale sprowadzać taki koncert do tych paru sekund? To nieuczciwe</blockquote>
      <p>— dodał.</p>
      <p>W ocenie Kazika „każda władza deprawuje, rozwija struktury mafijne, które sprawiają, że żyjesz w niewoli”. Nie lepszą opinię wyraził na temat wiary i Kościoła:</p>
      <blockquote>Trywializując, wiara jest czymś na kształt pobytu w więzieniu. Coś tracisz, ale masz zapewniony byt. Pewność, co cię czeka następnego dnia. A dzięki temu jesteś spokojniejszy</blockquote>
      <p>— mówił, wyznając jednocześnie, iż jest osobą niewierzącą.</p>
      <blockquote>A po Kościele niczego się nie spodziewam. Jest tak cwanym graczem, że w każdej sytuacji sobie poradzi. Mówię nie tylko o Polsce, ale też o dwóch tysiącach lat doświadczenia w skali świata. Przeżył już takich królów i cesarzy, że nie ma dziś nikogo, kto mógłby im podskoczyć.<br/><br/>Piosenka „Maria ma syna” pojawiła się w „Klerze”, więc pytano mnie, czy ten film coś zmieni. Nie, niczego. Muzyka nie zmieni niczego w stosunkach społeczno-politycznych. Nawet amerykańskie pokolenie Woodstocku po jakimś czasie wskoczyło w garnitury i robiło to samo co rodzice. Punkowcy też. System jest silniejszy</blockquote>
      <p>— ocenił.</p>
      <p>Odnosząc się do młodych ludzi, którzy śpiewają „Polskę”, a jednocześnie nie chodzą na wybory, powiedział:</p>
      <blockquote>Od kiedy wybory są obowiązkowe? Dlaczego traktujemy coś, co jest naszym prawem, w kategorii powinności? Władza zmusza nas do płacenia podatków, na nieposłusznych nakładając sankcje, i właśnie daniny są naszym podstawowym obowiązkiem wobec państwa. Ale wybory?<br/><br/>Wielokrotnie nie chodziłem głosować, co przecież nie znaczy, że nie czuję więzi z Polską, że mi na niej nie zależy</blockquote>
      <p>— podkreślał.</p>
      <p>Zapytany o to, jak wykorzystaliśmy te 30 lat wolności, Kazik Staszewski odpowiedział:</p>
      <blockquote>Uważam, że to najlepsze 30 lat w naszej historii. […] Narracja o Polsce w ruinie to dla mnie kompletna bzdura. Wystarczy pojechać na Ukrainę, by sprawdzić, jak kiedyś u nas było i jak wciąż mogło być. Wystarczy porównać z syfem we Włoszech czy w Stanach. U nas nie ma miejsc tak zaniedbanych i zrujnowanych.</blockquote>
      <p>Nawiązując do tekstu piosenki „Wolność. Po co wam wolność?/ Macie przecież tyle pieniędzy/ Wolność. Po co wam wolność?/ I będziecie ich mieć coraz więcej”, stwierdził:</p>
      <blockquote>Państwo zawsze czyha na twoją wolność, tylko narzędzia się zmieniają.</blockquote>
      <p>Przyznał przy tym, że zgadza się z Churchillem, „który mawiał, że demokracja jest fatalną formą rządów, ale na razie nikt nic lepszego nie wymyślił.</p>
      <blockquote>Niesie ze sobą niebezpieczeństwo dojścia do władzy ludzi niekompetentnych lub nieuczciwych, konsekwencje tego nie są tak straszliwe jak w monarchii absolutnej</blockquote>
      <p>— ocenił.</p>
      <p>aw/Gazeta Wyborcza</p>
    </article>
  </body>
</html>