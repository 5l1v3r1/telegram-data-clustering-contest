<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/nadal-izvede-ispaniya-do-trofeya-v-kupa-deyvis-407545.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T22:53:45+00:00"/>
    <meta property="og:title" content="Надал изведе Испания до трофея в Купа &quot;Дейвис&quot;"/>
    <meta property="og:description" content="На финала домакините надвиха Канада с 2:0"/>
  </head>
  <body>
    <article>
      <h1>Надал изведе Испания до трофея в Купа "Дейвис"</h1>
      <address><time datetime="2019-11-24T22:53:45+00:00">24 Nov 2019, 22:53</time> by <a rel="author">Пламен Вълков</a></address>
      <p>Испания спечели първото издание на новия формат в отборния турнир за Купа „Дейвис“. На финала в Мадрид домакините победиха с 2:0 Канада и по този начин спечелиха надпреварата за шести път в историята си.</p>
      <p>В първия мач на единично Роберто Баутиста Агут надви с 2:0 сета Феликс-Оже Алиасим. Успехът на домакините донесе Рафаел Надал, който във втория сблъсък също записа успех в два сета – 6:3, 7:6 (7) над Денис Шаповалов след близо два часа игра.</p>
      <p>За Рафа това беше 32-ра последователна победа в турнира. Испанецът изпраща една от най-силните си години, като освен завръщането на върха на ранглистата се поздрави с титлите от „Ролан Гарос“ и US Open.  За Надал това беше 8-ма победа през седмицата (на единично и двойки). Във всичките си срещи в Мадрид световният №1 не беше пробит нито веднъж!</p>
      <p>„Това беше невероятна седмица. Нямаше как да завърша сезона по по-добър начин. Подкрепата на публиката се оказа ключова“, каза Матадора секунди след последната точка в мача.</p>
    </article>
  </body>
</html>