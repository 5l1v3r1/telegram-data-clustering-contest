<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/iparchi-fovos-mas-epirease-itta-apo-ton-panathinaiko"/>
    <meta property="og:site_name" content="Metrosport.gr"/>
    <meta property="article:published_time" content="2019-11-24T22:55:00+00:00"/>
    <meta property="og:title" content="«Υπάρχει φόβος, δικαιολογημένες οι αποδοκιμασίες από τον κόσμο»"/>
    <meta property="og:description" content="Όσα δήλωσε στη συνέντευξη Τύπου μετά το 1-1 με τον Άρη στο ΟΑΚΑ ο τεχνικός της ΑΕΚ"/>
  </head>
  <body>
    <article>
      <h1>«Υπάρχει φόβος, δικαιολογημένες οι αποδοκιμασίες από τον κόσμο»</h1>
      <h2>Όσα δήλωσε στη συνέντευξη Τύπου μετά το 1-1 με τον Άρη στο ΟΑΚΑ ο τεχνικός της ΑΕΚ</h2>
      <address><time datetime="2019-11-24T22:55:00+00:00">24 Nov 2019, 22:55</time> by <a rel="author">Γιώργος  Στράντζαλης</a></address>
      <p>Ο τεχνικός της ΑΕΚ, Νίκος Κωστένογλου μετά το ισόπαλο 1-1 με τον Άρη τόνισε ότι βλέπει στους παίκτες του φόβο, ενώ δικαιολόγησε τις αποδοκιμασίες του κόσμου της Ένωσης.</p>
      <p>Αναλυτικά όσα είπε:</p>
      <p><b>Για τη νέα κακή εμφάνιση της ΑΕΚ:</b> «Θα συμφωνήσω μόνο για το σημερινό ματς. Είχαμε νευρικότητα και έλλειψη αυτοπεποίθηση. Μπήκαμε χωρίς πάθος και αυτοσυγκέντρωση, χωρίς να δημιουργούμε προβλήματα στον αντίπαλο. Στο δεύτερο με αριθμητική υπεροχή δεχθήκαμε γκολ, κάναμε δύο επιθετικές αλλαγές, ισοφαρίσαμε, είχαμε δύο κλασικές ευκαιρίες ν πάρουμε το ματς αλλά δεν τα καταφέραμε. Αυτό δεν αποτελεί δικαιολογία. Η εικόνα μας δεν ήταν καλή. Ακόμα μας έχει επηρεάσει το αποτέλεσμα του αγώνα με τον Παναθηναϊκό. Ξημερώνει η επόμενη μέρα και επιβάλλεται να σηκώσουμε κεφάλι. Μας προβληματίζει η εικόνα μας. Υπάρχει μια μάστιγα με τραυματισμούς και γαστρεντερίτιδες, συν την απουσία της τιμωρίας του Λιβάια. Αυτά δεν αποτελούν δικαιολογία, αλλά αντικειμενικά δεν ήμασταν καλοί, άσχετα αν πιέσαμε στο δεύτερο μέρος».</p>
      <p><b>Γιατί η ΑΕΚ δεν βγάζει ζωντάνια:</b> «Υπάρχει έλλειψη αυτοπεποίθησης. Δείχνουν φόβο. Ίσως το τελευταίο αρνητικό αποτέλεσμα μας επηρέασε. Δεν θα έλεγα ότι στα προηγούμενα ματς είχαμε άσχημη εικόνα. Αλλά σήμερα δεν ήμασταν καθόλου καλοί. Δεν παρουσιάσαμε ένα σύνολο που ήταν εφικτό να κερδίσει το ματς. Η εικόνα στις προπονήσεις δεν έδειχνε κάτι τέτοιο, αλλά δεν είχαμε πίστη ειδικά στο πρώτο μέρος».</p>
      <p><b>Για το τι αλλαγές πρέπει να γίνουν και τι κρατάει την ΑΕΚ:</b> «Δεν μπορούμε να μιλάμε για το ρόστερ. Δείχνουμε εμπιστοσύνη στους παίκτες που έχουμε. Η σημερινή μας εικόνα είναι ανεξήγητη και είχαμε έλλειψη πάθους στο πρώτο μέρος. Δεν ήταν αδιαφορία, αλλά υπήρχε φόβος. Υπάρχουν παιχνίδια, θα πρέπει να αναλάβουν όλοι τις ευθύνες τους και τις ευθύνες μας. Πρέπει να συγκεντρωθούμε, να σηκώσουμε κεφάλι και να συνεχίσουμε για τον αγώνα του Σαββάτου που έρχεται».</p>
      <p><b>Για το πώς μπορεί να διορθωθεί η εικόνα:</b> «Πείτε μου σε ποια μας παρουσιάστηκε έτσι όπως σήμερα η ομάδα. Το ματς με τον Παναθηναϊκό έπρεπε να ήταν 0-4, αλλά χάσαμε στο τέλος της ημέρας. Επιβάλλεται να αλλάξουμε την εικόνα και θα προσπαθήσουμε γι’ αυτό. Ήταν το χειρότερο φετινό μας παιχνίδι».</p>
      <p><b>Για τη λέξη φόβο που χρησιμοποίησε και πως μπορεί να φύγει αυτός ο φόβος:</b> «Μόνο τα θετικά αποτελέσματα μπορεί να ανατρέψουν την εικόνα. Με τον Παναθηναϊκό δεν είχαμε φόβο. Σήμερα είχαμε νευρικότητα και δεν είχαμε αυτοσυγκέντρωση».</p>
      <p><b>Για το αν τα πειθαρχικά παραπτώματα έχουν επηρεάσει την ΑΕΚ:</b>« Να μην ανατρέχουμε στο παρελθόν. Τα όποια παραπτώματα ανήκουν στο παρελθόν. Η εικόνα της ΑΕΚ ήταν καλή στις προπονήσεις, αλλά δεν αντικατοπτρίστηκε στο γήπεδο. Κρινόμαστε σε αυτό που φαίνεται στο γήπεδο ο κόσμος».</p>
      <p><b>Για τον ρεαλιστικό στόχο της ΑΕΚ: </b>«Αφήνουμε τους μακροπρόθεσμους στόχους και κοιτάμε τον επόμενο αγώνα με τον ΟΦΗ με όσες αντιξοότητες υπάρχουν. Θα πρέπει να συγκεντρωθούμε και να παρουσιαστούμε αλλαγμένοι σε αυτό το παιχνίδι».</p>
      <p><b>Για το αν κάποιοι παίκτες της ΑΕΚ παίζουν καλύτερα με την Εθνική σε σχέση με την εικόνα τους στον σύλλογο: </b>«Καταρχήν κανείς δεν μιλάει για τα προβλήματα που έχουμε αντιμετωπίσει το προηγούμενο διάστημα. Ξέρετε πόσοι παίκτες είναι εκτός ομάδας από τη στιγμή που ανέλαβα; Όσον αφορά το θέμα της Εθνικής, υπάρχει ένας προβληματισμός γιατί κάποιοι παίκτες παίζουν καλύτερα. Ο Γαλανόπουλος τώρα έχει καλύτερη εικόνα, το ίδιο και ο Μπακάκης, που είναι πολύ καλύτερα. Ο Μάνταλος έχει μια σταθερή απόδοση, είναι παίκτης ηγέτης, αλλά έχει τρεις τραυματισμούς από την έναρξη της προετοιμασίας. Ο Κρίστιτσιτς είναι με γαστρεντερίτιδα. Ο Ολιβέιρα ήταν ένα μήνα εκτός, έχοντας ελλιπή προετοιμασία, ο Κλωναρίδης είναι δύο μήνες εκτός, ο Μάνταλος έχει τρεις τραυματισμούς. Στο σημερινό παιχνίδι έλειπε και ο Λιβάια. Ο Χουλτ είχε ενοχλήσεις στην παραμονή του αγώνα, την προηγούμενη βδομάδα πριν τον Παναθηναίκό ο Γαλανόπουλος είχε γαστρεντερίτιδα και σήμερα έμεινε εκτός με ένα πρόβλημα που αποκόμισε την Παρασκευή. Συν ο Σαμπανάτζοβιτς με γαστρεντερίτιδα. Μέτρησα οκτώ παίκτες. Αυτή η ομάδα δεν έχει παίξει ποτέ με την ίδια ενδεκάδα και αυτά τα προβλήματα δεν τα αναφέρετε. Από το ματς με τον Ατρόμητο είπα ότι αυτή δεν είναι η ΑΕΚ που θέλουμε και ότι θα πρέπει να βελτιώσουμε την εικόνα. Είμαι αυστηρός με τον εαυτό μου. Ο Σιμόες και ο Σιμάο είχαν παίξει αλλαγή με τον Παναθηναϊκό μόνο. Ο Γιακουμάκης ήταν χθες με 37 πυρετό και δέχθηκε προς τιμήν του να είναι στην αποστολή. Πως είναι δυνατόν να εκφράζετε έτσι μια περίεργη ερώτηση για το πώς μπορεί να αλλάξει η ομάδα… Το ότι η ΑΕΚ στο πρώτο μέρος ήταν κακή το δέχομαι. Αλλά να τα βάλουμε όλα σε μια σειρά και να βγάλουμε συμπέρασμα. Μετά το ματς με την Τρίπολη είχα πει ότι θα έχουμε έντονες διακυμάνσεις. Κανείς δεν βγήκε να πει μετά τον Παναθηναϊκό ότι μέχρι το 67’ έκανε το καλύτερό της παιχνίδι. Δεν κρύβομαι πίσω από το δάχτυλό μου, όμως. Πρέπει να αλλάξει η εικόνα. Ναι. Δεν είναι εύκολα τα πράγματα, ούτε βρίσκω δικαιολογίες, αλλά μιλάω με γεγονότα».</p>
      <p><b>Για τις αποδοκιμασίες του κόσμου και ένα μήνυμα για αυτόν:</b> «Δικαιολογημένες οι αποδοκιμασίες, ζητάμε συγγνώμη. Σκύβουμε το κεφάλι και πρέπει να ανατρέψουμε την εικόνα. Δεν ήμασταν καλοί και το τονίζω. Πρέπει να αλλάξουμε την εικόνα μας».</p>
      <p><b>Για το αν κάποιοι παίκτες έχουν πετάξει λευκή πετσέτα:</b> «Κανείς δεν έχει δικαίωμα να το κάνει αυτό. Είναι επαγγελματίες και πρέπει να συνεχίσουν να είναι σωστοί στις υποχρεώσεις τους. Θα πρέπει να παρουσιαστούμε με τον ΟΦΗ έτσι όπως αρμόζει στην ΑΕΚ. Επιβάλλεται να το κάνουμε».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/to-xespasma-ton-opadon-tis-aek-gia-tin-isopalia-me-ton-ari"/>
        <a href="http://www.metrosport.gr/article/proti-antidrasi-tou-kostenoglou"/>
        <a href="http://www.metrosport.gr/article/11ada-tis-aek-kontra-ston-ari"/>
        <a href="http://www.metrosport.gr/article/neo-provlima-gia-ton-kostenoglou-nok-aout-galanopoulos"/>
        <a href="http://www.metrosport.gr/article/me-simantikes-apousies-aek-kontra-ston-ari"/>
        <a href="http://www.metrosport.gr/article/megali-omada-aris-theli-na-protagonistisi-stin-ellada"/>
      </related>
    </article>
  </body>
</html>