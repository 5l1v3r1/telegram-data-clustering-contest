<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_25/ibrahimovic-milan-societa-ci-sono-due-linee-convivenza-difficile-69f7fb62-0eff-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Ibrahimovic al Milan: in società ci sono due linee (e la convivenza è difficile)"/>
    <meta property="og:description" content="Boban e Maldini spingono per avere lo svedese (che ha preso tempo davanti all’offerta: deciderà i primi di dicembre), per l’ad Gazidis il modello da seguire è quello dell’Atalanta"/>
  </head>
  <body>
    <article>
      <h1>Ibrahimovic al Milan: in società ci sono due linee (e la convivenza è difficile)</h1>
      <h2>Boban e Maldini spingono per avere lo svedese (che ha preso tempo davanti all’offerta: deciderà i primi di dicembre), per l’ad Gazidis il modello da seguire è quello dell’Atalanta</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Carlos Passerini e Arianna Ravelli</a></address>
      <p>Sguardo perso, tiri fuori di cinque metri, stop sbagliati: dov’è finito Piatek? Anche San Siro sembra averlo definitivamente scaricato: sabato, quando Pioli lo ha giustamente richiamato in panchina, tenendolo anzi in campo anche troppo, lo hanno fischiato in 60 mila. Chiaro che non possono essere tutte sue le colpe dell’improduttività offensiva del Milan — 15° attacco del torneo — ma è ormai evidente che la crisi tecnica e mentale del Pistolero si ripercuote drammaticamente sul rendimento di squadra. Il calcio è semplice: se non segni, non vinci. Logico quindi che l’involuzione del polacco, unita al ritardo di maturazione di Leao che dopo l’incoraggiante avvio ora è sparito, stia spingendo Boban e Maldini ad accelerare su Ibrahimovic, il grande obiettivo di gennaio.</p>
      <p><b>I dirigenti dell’area tecnica rossonera </b>sono convinti che possa essere l’uomo giusto per risollevare la stagione. E hanno presentato la loro offerta, contattando direttamente il giocatore e il suo agente Raiola. Zlatan ha preso tempo, ha risposto che gli servirà una decina di giorni per decidere. L’offerta rossonera, 2 milioni netti fino a giugno, più 4 netti per la stagione prossima, non lo convince. A dimostrazione che lo svedesone si sente ancora il grande campione che è stato, nonostante vada per i 39. A inizio dicembre scioglierà le riserve. Anche Bologna e Napoli fanno sul serio.</p>
      <p><b>Comunque andrà a finire la vicenda Ibra,</b> però, non scioglierà lo stallo nel Milan. Anzi, rischia di trasformarsi nell’ennesimo terreno di scontro o, se preferite, nella lente d’ingrandimento che mette in evidenza le diverse visioni che convivono in società. Una convivenza non facile. Se Ibra dovesse arrivare (e al momento non è affatto scontato), sarà perché l’ad Ivan Gazidis avrà derogato alla sua linea, accontentando Maldini e Boban, e finendo per convincersi di una soluzione che in realtà non voleva. Al contrario, Gazidis vorrebbe accelerare sulla strada che ha individuato: il modello che cita ai suoi collaboratori è quello dell’Atalanta, per costanza di risultati, gioco espresso, corsa, intensità e, non ultimo, monte ingaggi. Se questo è quello che ha in testa Gazidis, Ibra non sembra esattamente la prima pietra del percorso. E se invece alla fine lo svedese non dovesse arrivare, significherà che Gazidis si sarà imposto, ma Boban e Maldini non la prenderanno bene. Con conseguenze tutte da scoprire. La proprietà, il fondo Elliott, non è pregiudizialmente contrario all’acquisto di Ibra, non lo era stato neanche un anno fa: rappresenterebbe un’eccezione accettabile nella speranza di raddrizzare la stagione.</p>
      <p><b>Poi, però, magari prima possibile, bisognerà </b>che a Casa Milan facciano tutti una riflessione: ovvero se la continua mediazione tra idee diversi porti a compromessi fruttuosi oppure solo a un eterno rinvio verso la ripartenza.</p>
    </article>
  </body>
</html>