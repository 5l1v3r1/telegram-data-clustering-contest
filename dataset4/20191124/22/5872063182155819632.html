<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/elliniko/omades/ofi/1561164/ofi-i-proklisi-tou-vathmologikou-pinaka/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T22:46:02+00:00"/>
    <meta property="og:title" content="ΟΦΗ: Η… πρόκληση του βαθμολογικού πίνακα!"/>
    <meta property="og:description" content="Η παραμονή στην τέταρτη θέση παρά τις τρεις συνεχείς ήττες, μπορεί να λειτουργήσει ως κινητήριο έναυσμα στην κρητική ομάδα, αν τα μαθήματα που λαμβάνει ο Γιώργος Σίμος από τα αρνητικά αποτελέσματα, μπορέσουν να «αφομοιώνονται» και να διορθώνονται ταχύτερα… Γίνεται;"/>
  </head>
  <body>
    <article>
      <h1>ΟΦΗ: Η… πρόκληση του βαθμολογικού πίνακα!</h1>
      <address><time datetime="2019-11-24T22:46:02+00:00">24 Nov 2019, 22:46</time> by <a rel="author">Μαλτεζάκης Στέλιος</a></address>
      <p>
        <b>Η παραμονή στην τέταρτη θέση παρά τις τρεις συνεχείς ήττες, μπορεί να λειτουργήσει ως κινητήριο έναυσμα στην κρητική ομάδα, αν τα μαθήματα που λαμβάνει ο Γιώργος Σίμος από τα αρνητικά αποτελέσματα, μπορέσουν να «αφομοιώνονται» και να διορθώνονται ταχύτερα… Γίνεται;</b>
      </p>
      <p>Μπορεί να έχουν συμβεί τρεις συνεχόμενες ήττες στο πρωτάθλημα και μία στο κύπελλο, τέσσερις, για τον ΟΦΗ, αλλά ο υπογραφόμενος δεν παίρνει ούτε λέξη πίσω από όσα είχε υπογράψει από το καλοκαίρι και μετά, για τη δουλειά που γίνεται στην κρητική ομάδα.</p>
      <p>Στο Περιστέρι μπορείς να δεις το ματς μέσα από την εμφάνιση και το αποτέλεσμα. Το πρώτο ήταν ανάμικτο στα διαστήματα, το αποτέλεσμα όμως αδικεί τον ΟΦΗ με την έννοια ότι είχε τις ευκαιρίες και δοκάρι για την ολική ανατροπή. Όπως ο Ατρόμητος που είχε τις ευκαιρίες του να το πάρει και το πέτυχε με τον Πέτρο Γιακουμάκη, ιδανικό εκφραστή του γκολ του τελευταίου δευτερολέπτου.</p>
      <p>Απλά τα αμυντικά προβλήματα που έχουν εκφραστεί αρνητικά σε αποτελέσματα του ΟΦΗ, αυξάνουν (;) τη σημασία της απουσίας του Μεγιάδο από τη μεσαία γραμμή. Το σύστημα αυτό αν δεν το στηρίξεις στη μέση όσο πρέπει, θα πρέπει να έχεις Μπεκενμπάουερ στην άμυνα.</p>
      <p>Το ερώτημα για αυτά τα «εύκολα» γκολ που δέχεται ο ΟΦΗ, απαιτεί ολοκληρωμένη απάντηση, από τους ιθύνοντες. Όπως και το γιατί μπαίνει χλωμά και βγαίνει χλωμότερα…</p>
      <p><b>Εύλογα σκέπτεται ο φίλαθλος,</b> πως ο ΟΦΗ με τρεις συνεχόμενες ήττες έχει «καπαρώσει» την 4<sup>η</sup> θέση του βαθμολογικού πίνακα, φουλ στην εξάδα αλλά και ισόβαθμος με την Ξάνθη και τώρα με τον Άρη. Μοιάζει πρόκληση προς υπεράσπιση!</p>
      <p><b>Το ποδοσφαιρικό «μοντέλο»</b> είναι τέτοιο στις αρχές του, που απαιτεί προσοχή, υπομονή και θετική διάθεση, αλλά τα «μαθήματα», θα χρειαστούν να αξιοποιούνται ταχύτερα εκ των έσω. Παντού και πάντα στα επαγγελματικά και άλλα ανταγωνιστικά πρωταθλήματα, το αποτέλεσμα, είναι κυρίαρχο συστατικό, ικανό να τροφοδοτεί τα πάντα σε μια ομάδα.</p>
      <p><b>Ο Γιώργος Σίμος</b> εκ των πραγμάτων μιλά τελευταία για μαθήματα μετά από αποτελέσματα που αδικούν την προσπάθεια του ΟΦΗ ή αναδεικνύουν αδυναμίες του. Έχει δίκιο, αρκεί να αποδεικνύεται ότι το μάθημα εμπεδώνεται από τους παίκτες του, από λεπτομέρεια σε λεπτομέρεια.</p>
      <p><b>Όσο και αν στο ποδόσφαιρο η λογική δεν έχει ταβάνι…</b> λένε πως άλλος παίρνει ένα μήνυμα αμέσως, άλλος ίσως χρειαστεί περισσότερες φορές να το λάβει ή ακόμη και… μια ολόκληρη αιωνιότητα!</p>
      <p><b> Είναι ευνόητο ότι όχι επί τούτου από την ήττα στο Περιστέρι,</b> αλλά μετά από τα τέσσερα τελευταία άκαρπα ματς, στον ΟΦΗ θα αντιμετωπίσουν τα κενά αέρος με υπευθυνότητα και θα επανέλθει στον αρχικό του δρόμο.</p>
      <p><b>Οι συνήθεις κριτικές ή γκρίνιες μετά από ήττες</b>, είναι χαρακτηριστικό του ποδοσφαίρου και συχνά αυξάνουν την δημιουργική πίεση προς την ομάδα για να έχει αρτιότερη συγκέντρωση επιμέρους και συνολικά.</p>
      <p><b>Όσο περνά ο καιρός θα μπαίνουν και πιο δύσκολα.</b> Οι προπονητές στο πρωτάθλημα της Superleague, όπως λέει κι ο Γιάννης Πετράκης, δουλεύουν σε υψηλό επίπεδο και ψάχνονται για την παραμικρή λεπτομέρεια.</p>
      <p>
        <b>Η έμπνευση του «Νίκκι»!</b>
      </p>
      <p>Το είχε έμπνευση ο «Νίκκι» ότι η ομάδα του, ο Πανιώνιος, θα είχε βαθμολογικό κέρδος από το παιγνίδι με τον Ολυμπιακό. Μιλήσαμε αρκετά, μια μέρα πριν το ματς και ο πρώην παίκτης και προπονητής του ΟΦΗ, μας εξέφραζε πόσο ικανοποιημένος είναι στη Νέα Σμύρνη. Το μυαλό του πάντως είναι στον «τελικό», όπως μας χαρακτήρισε το ματς με τον Παναιτωλικό που έπεται. (Και περνάει πολύ ωραία στη Γλυφάδα!)</p>
      <p><b>-Αρρωστημένη κατάσταση,</b> όλος αυτός ο επικοινωνιακός συρφετός από υψηλά στελέχη των ΠΑΕ που διεκδικούν τίτλο, μέσω των social media… Είναι για... λύπηση η φτήνια από το κοντράρισμά τους...</p>
      <p><b>-Αν αυτός δεν είναι θρύλος,</b> τι άλλο μπορεί να είναι; Ο Giannis έφθασε στα 16 διαδοχικά double double και μάλιστα σε 27 λεπτά συμμετοχής με τους Μιλγουόκι Μπακς που νίκησαν άνετα τους Ντιτρόιτ Πίστονς104-90. Επτά διαδοχικές νίκες σε απολογισμό 13 νίκες και μόλις τρεις ήττες..</p>
      <p><b>-Είναι μερικά πράγματα που δεν τα παίρνει πίσω μια συγγνώμη.</b> Όπως αυτή που ζήτησε ο μέγας ποδοσφαιρικά Φαν Μπάστεν, που (τώρα) ως σχολιαστής, είχε χαιρετήσει ναζιστικά σε εκπομπή της ολλανδικής τηλεόραση. (Διότι απλά είναι κάτι που μένει ως βαρύ μέταλλο…)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/podosfairo/1559094/autos-einai-o-dromos-tou-ofi-me-liges-lexeis/"/>
        <a href="https://www.neakriti.gr/article/sport/podosfairo/elliniko/1560337/ofi-stin-top-exada-makran-apo-tous-allous/"/>
        <a href="https://www.neakriti.gr/article/sport/podosfairo/elliniko/omades/ofi/1560491/ofi-exitarei-tin-skepsi-ton-adipalon-proponiton/"/>
        <a href="https://www.neakriti.gr/article/sport/podosfairo/elliniko/omades/ofi/1559282/ofi-upomoni-kai-stirixi/"/>
      </related>
    </article>
  </body>
</html>