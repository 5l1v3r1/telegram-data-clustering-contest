<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/basketbols/nba/25112019-porzingim_fantastisks_sniegums_un_23_13"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-24T22:58:00+00:00"/>
    <meta property="og:title" content="Bertāns: &quot;Kad metīšu ar 100% precizitāti, tad arī teikšu, ka esmu apmierināts&quot;(15)"/>
    <meta property="og:description" content="Luka Dončičs komandas piektajā uzvarā pēc kārtas guva 41 punktu un izdarīja desmit rezultatīvas piespēles"/>
  </head>
  <body>
    <article>
      <h1>Bertāns: "Kad metīšu ar 100% precizitāti, tad arī teikšu, ka esmu apmierināts"(15)</h1>
      <address>
        <time datetime="2019-11-24T22:58:00+00:00">24 Nov 2019, 22:58</time>
      </address>
      <p>Nacionālajā basketbola asociācijā piekto uzvaru pēc kārtas izcīnījusi Dalasas "Mavericks", kas izbraukumā itin pārliecinoši pārspēja Hjūstonas "Rockets" - 137:123. Kristaps Porziņģis izcēlās ar sesto <i>double-double</i> šosezon, gūstot 23 punktus un savācot 13 atlēkušās bumbas.</p>
      <p>VIDEO: <a href="http://sportacentrs.com/basketbols/nba/24112019-porzingis_pret_rockets"><u><i>Porziņģim 23+13, pieveicot Hārdena un Vestbruka vienību</i></u></a></p>
      <p>Kristaps Porziņģis laukumā pavadīja 33:41 minūtes un guva 23 punktus (1p. 3/4, 2p. 7/12, 3p. 2/5). Uzbrucēja rēķinā arī 13 atlēkušās bumbas, deviņas no tām aizsardzībā, trīs rezultatīvas piespēles, divas pārtvertas bumbas un bloķēts metiens. Porziņģis spēli pabeidza ar piecām piezīmēm un iespaidīgu +/- rādītāju plus 32.</p>
      <p>Viņš izcēlās ar sesto <i>double-double</i> šosezon - piekto pēdējās sešās spēlēs. Šis ir pirmais mačs "Mavericks" kreklā, kurā Porziņģis no spēles metis ar vismaz 51% precizitāti. Latvietis mača gaitā izcēlās ar vairākiem efektīgiem bumbas triecieniem grozā un cementēja komandas aizsardzību. Tomēr Porziņģim joprojām neveicas no pustālās distances, aizmetot garām visus trīs metienus.</p>
      <p>"Mavericks" izcīnīja piekto uzvaru pēc kārtas. Vērts atzīmēt, ka līdz šodienai Hjūstonas "Rockets" mājās 2019./20. gada sezonā bija zaudējusi tikai vienreiz - 25. oktobrī pret Milvoki "Bucks" (111:117). Dalasa ar 11-5 bilanci šobrīd spēcīgajā Rietumu konferencē ieņem trešo vietu, atpaliekot vienīgi no Losandželosas "Lakers" un Denveras "Nuggets". Tiesa, 11 uzvaras un pieci zaudējumi ir arī Losandželosas "Clippers" un Jūtas "Jazz".</p>
      <p>Iespaidīgu sniegumu turpina demonstrēt 20 gadus vecais Luka Dončičs, kurš pret Hjūstonas ne pārāk izcilo aizsardzību guva 41 punktu (1p. 6/8, 2p. 10/15, 3p. 5/14), izdarīja desmit rezultatīvas piespēles, savāca sešas atlēkušās bumbas, kā arī sešas reizes kļūdījās. Dončičs arī kļuva par otro jaunāko spēlētāju, kurš četros mačos pēc kārtas guvis 30 un vairāk punktus. Visjaunākais ir Kevins Durents.</p>
      <p>Rezultatīvāko spēli "Mavericks" kreklā aizvadīja Tims Hārdevejs, gūstot 31 punktu. Tikmēr Hjūstonas galvenajam vilcējspēkam Džeimsam Hārdenam līdz <i>triple-double</i> pietrūka viena atlēkusī bumba. Viņa rēķinā 32 punkti, desmit rezultatīvas piespēles, kā arī sešas kļūdas. Zem groziem saimniekoja Klints Kapela (21p+22ab), bet 27 punktus savai komandai pievienoja Rasels Vestbruks.</p>
      <p>"Mavericks" spēli sāka pārliecinoši, trīs reizes pārtvēra bumbu un veica 16:4 izrāvienu. Turpinājumā "Rockets" ar Džeimsa Hārdena pūlēm starpību samazināja līdz mīnus trīs, tomēr Dalasa pirmās ceturtdaļas beigās atbildēja ar 13 punktiem pēc kārtas, panākot 45:29.</p>
      <p>Spēlē intriga atgriezās vien pēdējā ceturtdaļā, kad Hjūstonai izdevās sadeldēt starpību līdz mīnus pieci - 105:110. Tomēr Dončičs deva prettriecienu un dažu minūšu laikā guva 12 punktus, nodrošinot komandai piekto uzvaru pēc kārtas - 137:123. Nākamo spēli "Mavericks" aizvadīs 27. novembrī mājās pret Losandželosas "Clippers".</p>
    </article>
  </body>
</html>