<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/puchar-davisa-2019-hiszpania-kanada-wynik-finalu-i-relacja,987991.html"/>
    <meta property="og:site_name" content="TVN24"/>
    <meta property="article:published_time" content="2019-11-24T22:02:00+00:00"/>
    <meta property="og:title" content="Hiszpański tenisista stracił ojca. Trzy dni później zdobył Puchar Davisa"/>
    <meta property="og:description" content="Wzruszające chwile w Madrycie. Hiszpańscy tenisiści po raz szósty w historii wywalczyli Puchar Davisa. Bohaterem został Roberto Bautista Agut, który w finale z Kanadyjczykami zdobył bardzo ważny pu..."/>
  </head>
  <body>
    <article>
      <h1>Hiszpański tenisista stracił ojca. Trzy dni później zdobył Puchar Davisa</h1>
      <address>
        <time datetime="2019-11-24T22:02:00+00:00">24 Nov 2019, 22:02</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/6b992fcf-3fdf-4a2f-b163-dc2d030421f1-480p.mp4"/>
        <figcaption>Hiszpanie zdobyli Puchar Davisa w nowej odsłonie Foto: Getty Images | Video: Eurosport</figcaption>
      </figure>
      <h3>Wzruszające chwile w Madrycie. Hiszpańscy tenisiści po raz szósty w historii wywalczyli Puchar Davisa. Bohaterem został Roberto Bautista Agut, który w finale z Kanadyjczykami zdobył bardzo ważny punkt zaledwie trzy dni po śmierci ojca.</h3>
      <p>Finał Pucharu Davisa po raz pierwszy rozegrany został w nowej formie. W tym roku zerwano z tradycją i decydująca faza rozgrywek miała charakter turnieju z fazą grupową i pucharową.</p>
      <p>Bautista Agut od początku był pewnym punktem reprezentacji Hiszpanii, <b><a href="https://eurosport.tvn24.pl/tenis,115/puchar-davisa-2019-roberto-bautista-agut-wycofal-sie-po-smierci-ojca,987332.html">jednak w czwartek zawiesił swój udział w zawodach w związku ze śmiercią ojca.</a></b> Żałobę przeżywał na korcie. <b><a href="https://eurosport.tvn24.pl/tenis,115/puchar-davisa-hiszpania-i-kanada-w-finale,987821.html">Już w sobotnim półfinale kibicował kolegom z ławki.</a></b> Na finał wrócił do składu i okazał się jego bohaterem.</p>
      <related>
        <a href="https://eurosport.tvn24.pl/tenis,115/federer-na-arenie-walk-bykow-padl-rekord-frekwencji,987845.html"/>
      </related>
      <p>Mecz o Puchar Davisa rozpoczynał właśnie jego pojedynek z Feliksem Augerem-Aliassime. Bautista Agut udowodnił, że jest sportowcem najwyższej klasy, który w trakcie rywalizacji potrafi się całkowicie wyłączyć. Na korcie centralnym w Madrycie nie przypominał sportowca, który od kilkudziesięciu godzin przeżywa rodzinny dramat. Od początku starał się wywierać presję na młodszym rywalu, choć pierwszego seta wygrał dopiero po tie-breaku. Kanadyjczyka przełamywał dopiero w drugiej partii, w której było już 3:0. Auger-Aliassime odgryzł się co prawda breakiem na 2:3, ale nadział się na rebreaka. Przełamanie powrotne Hiszpan potwierdził wygranym gemem serwisowym na 5:2. Tego zwycięstwa nie mógł już wypuścić z rąk.</p>
      <h3>Dedykacja</h3>
      <p>Po spotkaniu dziewiąty tenisista świata wskazał na niebo, jasno pokazując, komu dedykuje to wielkie zwycięstwo. Chwilę później rzucił się w objęcia kolegów z reprezentacji, a cała Caja Magica zaczęła skandować jego imię. W jego oczach pojawiły się łzy. To był wieczór pełen wzruszeń.</p>
      <p>Zwycięstwo Bautisty Aguta stawiało Hiszpanów w znakomitej sytuacji wyjściowej, jednak do triumfu potrzebny był jeszcze jeden punkt.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/c5cab8e6-8a50-466a-975e-9c4def9896a0.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Roberto Bautista Agut ze specjalną dedykacją <cite>Źródło: PAP/EPA</cite></figcaption>
      </figure>
      <h3>Formalność Nadala</h3>
      <p>Kropkę nad i, bez potrzeby rozgrywania meczu gry podwójnej, postawił dwie godziny później Rafael Nadal. W drugim singlu lider reprezentacji Hiszpanii również w dwóch setach uporał się z Denisem Shapovalovem 6:3, 7:6 (9-7).</p>
      <p>Najtrudniejsze chwile przeżył w tie-breaku, kiedy jego rywal miał piłkę setową. Nadal wyszedł z tarapatów i Hiszpanie, w skrojonych specjalnie pod nich okolicznościach, mogli świętować zdobycie szóstego Pucharu Davisa w historii.</p>
      <p>- Roberto będzie dla mnie przykładem na resztę życia - podziękował Nadal koledze z reprezentacji.</p>
      <p><b>Hiszpania - Kanada 2:0</b><br/>Roberto Bautista Agut - Felix Auger-Aliassime 7:6 (7-3), 6:3<br/>Rafael Nadal - Denis Shapovalov 6:3, 7:6 (9-7)</p>
      <p>Autor: łup / Źródło: eurosport.pl</p>
    </article>
  </body>
</html>