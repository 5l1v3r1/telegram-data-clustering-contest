<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_25/parita-uomo-donna-ecco-cosa-manca-3810117c-0f89-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Parità uomo donna, ecco cosa manca"/>
    <meta property="og:description" content="Retribuzione, carichi familiari, codice rosso: l’Italia ancora indietro rispetto agli altri Paesi europei"/>
  </head>
  <body>
    <article>
      <h1>Parità uomo donna, ecco cosa manca</h1>
      <h2>Retribuzione, carichi familiari, codice rosso: l’Italia ancora indietro rispetto agli altri Paesi europei</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Virginia Piccolillo</a></address>
      <p>«Contrastare sia la violenza fisica sia economica, a partire dall’introduzione della parità di genere nelle retribuzione» è questo l’impegno il ministro del Lavoro, Nunzia Catalfo, preso via twitter nella<a href="https://27esimaora.corriere.it/la-strage-delle-donne/"> giornata contro la violenza sulle donne</a>. «Una piaga sociale - scrive Catalfo - che dobbiamo combattere tutti insieme e con ogni mezzo». Molto si è fatto, ma i dati di una donna colpita ogni 15 minuti, e 220 uccise nel 2019, mostrano che la rivoluzione deve essere soprattutto culturale. Un bilancio per capire cosa resta da fare va tentato. Eccolo.</p>
      <h4>Fermare la strage</h4>
      <p>Per far fronte all’urgenza femminicidi sono state varate le norme sul Codice Rosso. Entro tre giorni la donna che denuncia deve essere ascoltata da un magistrato. Con la conseguenza che il violento viene spesso arrestato. <a href="https://milano.corriere.it/notizie/cronaca/19_ottobre_06/uccide-moglie-coltellate-poi-fugge-caccia-all-omicida-b5612df6-e814-11e9-959d-8634d2ae544d.shtml">Ma questo non basta a fermare la strage. Perché? Secondo le vittime il problema è che dopo quell’accelerata tutto si fermi in attesa del processo che magari inizia dopo un anno e mezzo</a>. Nel frattempo il violento viene mandato ai domiciliari dove continua a perseguitare la vittima. C’è chi, in attesa di processo, ha persino ucciso. «Occorre ridurre i tempi sia delle indagini che dei dibattimenti perché attualmente dopo pochi mesi (in assenza di sentenza) vittima e carnefice si ritrovano faccia a faccia», concorda l’autrice della norma, l’ex ministro Giulia Bongiorno. Ma avverte: «Per far ciò niente scorciatoie: non vorrei che per far presto si svuotasse il dibattimento privilegiando patteggiamento e abbreviato. A che serve inasprire le pene e poi si ampliano i riti alternativi che le svuotano, come mi dicono voglia fare Bonafede?». Necessari gli interventi annunciati in favore dei bambini che nei femminicidi perdono sempre mamma e papà. E il finanziamento del fondo di sostegno a favore delle associazioni e delle strutture a sostegno delle vittime di maltrattamenti.</p>
      <h4>Disparità di genere</h4>
      <p>Nel Gender Equality Index 2019, l’indice delle diseguaglianze uomo-donna calcolato in base a dati del 2017 riguardo a lavoro, ricchezza, conoscenza, tempo, potere e salute, siamo sotto la media Europea: la parità è stata raggiunta al 63% contro il 67,4% degli altri Paesi Ue. Se in Europa lavorano due donne su tre, da noi poco più della metà (53%). Il tasso di occupazione più basso dopo la Grecia. E chi lavora, in un anno, guadagna il 43,7% in meno di un uomo. Contratti meno stabili, prestazioni interrotte per ragioni di welfare familiari, minore possibilità di carriera. Soprattutto ai livelli dirigenziali. Le donne nei board sono il 32,6%, nei Cda il 28,5%. Era molto peggio la situazione prima della legge Golfo-Mosca: nel 2011 le donne nei Cda erano il 7%. Nel 2005 avevamo il più ampio divario nel potere politico ed economico ora siamo al 13esimo posto. Nonostante le donne conseguano risultati migliori degli uomini nei settori scientifici, con più ampia possibilità di impiego e di retribuzione, stereotipi ancora fanno sì che poche bambine siano avviate alle materie STEM (Scienza, Tecnologia, Ingegneria, Matematica).</p>
      <h4>Carichi familiari</h4>
      <p><a href="https://www.corriere.it/economia/consumi/19_novembre_25/istat-natalita-calo-bambino-tre-nato-fuori-matrimonio-b0367464-0f63-11ea-bd6b-b9b6fa42a1a4.shtml">La maternità in un Paese in deficit di nascite è ancora un ostacolo per le donne che lavorano</a>. Una su quattro è costretta a lasciarlo dopo il secondo figlio. Solo un uomo su 4 si occupa quotidianamente, anche solo per poco tempo, delle faccende domestiche e solo 2 padri su 3 si occupano quotidianamente dei bambini. In più pesa sulle spalle delle donne la cura degli anziani e delle persone disabili. Qualcosa è stato fatto per aiutare nella conciliazione famiglia-lavoro, ma è ancora troppo poco.</p>
      <h4>Quote rosa</h4>
      <p>Scarsa la media delle donne anche in Parlamento. Tuttavia attualmente sono il 35%, ovvero 334, di cui 225 alla Camera e 109 al Senato, più della media dei Paesi Ue-28, che é pari al 29,4%, indice del fatto che le norme promozionali della parità funzionano soprattutto come incentivo culturale.</p>
      <h4>Donne imprenditrici</h4>
      <p>Sarà che l’opzione imprenditoriale a volte é l’unica concessa, ma le donne imprenditrici aumentano. Sono circa 700mila. Nel 2016 eravamo già sopra la media Ocse con circa il 16% che avevano scelto un lavoro autonomo, contro il 10 di Francia, Regno Unito e Germania.</p>
    </article>
  </body>
</html>