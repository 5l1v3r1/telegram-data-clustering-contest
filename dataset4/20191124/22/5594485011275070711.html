<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/politika/borisov-stpi-na-amerikanska-zemya-i-video_news711217.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-24T22:15:00+00:00"/>
    <meta property="og:title" content="Борисов стъпи на американска земя и... ВИДЕО"/>
    <meta property="og:description" content="Настоящата визита на премиера Борисов е показателна за постигнатите отлични резултати в двустранните отношения между България и САЩ"/>
  </head>
  <body>
    <article>
      <h1>Борисов стъпи на американска земя и... ВИДЕО</h1>
      <h2>Настоящата визита на премиера Борисов е показателна за постигнатите отлични резултати в двустранните отношения между България и САЩ</h2>
      <address>
        <time datetime="2019-11-24T22:15:00+00:00">24 Nov 2019, 22:15</time>
      </address>
      <p>https://blitz.bg/politika/borisov-stpi-na-amerikanska-zemya-i-video_news711217.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1574626813-76997697-2595739850654069-6220491230325768192-o.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574626038-1-2.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574626035-2.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574626811-76697326-2595739870654067-1441355320474468352-o.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574626817-78197325-2595739837320737-2309681400011292672-o-1.jpg"/>
        </figure>
      </slideshow>
      <p><b>​ Министър-председателят Бойко Борисов пристигна във Вашингтон, където утре предстои да се срещне с президента на Съединените американски щати Доналд Тръмп в Белия дом. </b><br/><br/>Настоящата визита на премиера Борисов е показателна за постигнатите отлични резултати в двустранните отношения между България и САЩ.</p>
      <figure>
        <img src="https://static.blitz.bg/documents/thumbnails/520/201911/1574626817-78197325-2595739837320737-2309681400011292672-o-1.jpg"/>
      </figure>
      <p>Срещата на Борисов и Тръмп е ключова стъпка за задълбочаването на стратегическото партньорство между двете държави. България и САЩ са съюзници и стратегически партньори и страната ни има интерес да надгражда сътрудничеството в редица сфери като  сигурност и отбрана, енергетика, борба срещу тероризма, образование и наука, връзки между народите.<br/><br/>България и САЩ имат отлични отношения в областта на сигурността и отбраната, както по двустранна линия, така и в рамките на НАТО. Посещението във Вашингтон е повод премиерът Борисов да потвърди сериозния подход на българското правителство към ангажимента от Срещата на най-високо равнище на НАТО в Уелс през 2014 г. по отношение на разходите за отбрана.</p>
      <figure>
        <img src="https://static.blitz.bg/documents/thumbnails/520/201911/1574626811-76697326-2595739870654067-1441355320474468352-o.jpg"/>
      </figure>
      <p>В този контекст страната ни разглежда договорите за доставка на самолетите F-16 Block 70 не само като важна част от модернизацията в сферата на отбраната, но и като осигуряване на индустриално сътрудничество, което ще допринесе за икономическото развитие на България и за конкурентоспособността на страната ни в тази сфера дългосрочно.<br/><br/>Съвместните военни учения в България, които се провеждат целогодишно, са също от  съществено значение за подобряване на оперативната съвместимост на българските въоръжени сили с тази на другите държави членки на НАТО.</p>
      <figure>
        <img src="https://static.blitz.bg/documents/thumbnails/520/201911/1574626803-1-2.jpg"/>
      </figure>
      <p>В рамките на посещението във Вашингтон, на вниманието на премиера Борисов ще бъдат и въпроси от енергийната сфера.<br/><br/>Сътрудничеството със САЩ в областта на енергетиката има потенциал да допринесе за укрепване на енергийната сигурност на страната ни и диверсификация на енергийните източници и маршрути, включително посредством внос на втечнен природен газ.<br/><br/>До момента министър-председателят Борисов последователно е изтъквал пред представителите на висшата американска администрация ползите от реализирането на проекти като газоразпределителния център „Балкан“, „Балкански поток“, интерконектора Гърция-България, както и възможностите за развитие на пазара на втечнен природен газ.<br/><br/>България има интерес също така да задълбочи търговско-икономическите си отношения със САЩ, които редовно се нареждат сред 20-те водещи външнотърговски партньори на страната ни, като през 2018 г. търговията със стоки със САЩ достига стойност от над 975 млн. щ. д.<br/><br/>Основна цел в усилията ни за засилване на двустранното икономическо сътрудничество е привличането на нови преки американски инвестиции, като акцент са високотехнологичните сектори.<br/><br/>Задълбочаването на контактите между нашите приятелски народи също представлява добра основа за възходящото развитие на стратегическото партньорство между България и САЩ. В този контекст страната ни разглежда като ключово сътрудничеството в областта на образованието и науката, които са основополагащи за просперитета на всяка държава.<br/><br/><br/> </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2595722043989183%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>
        <b>ОЧАКВАЙТЕ ПОДРОБНОСТИ В БЛИЦ</b>
      </p>
    </article>
  </body>
</html>