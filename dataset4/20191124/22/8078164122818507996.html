<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_25/massa-distrutta-la-sesta-volta-statua-cristina-biagi-uccisa-marito-ac70d724-0f73-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Massa, distrutta per la sesta volta la statua per Cristina Biagi uccisa dal marito"/>
    <meta property="og:description" content="Abbattuto ancora il monumento contro la violenza sulle donne. Il sindaco minimizza: «Sono stati dei ragazzini». Ma il fratello della donna, vittima di femminicidio nel 2013, non ci sta: «Pronto a portarla in un’altra città»"/>
  </head>
  <body>
    <article>
      <h1>Massa, distrutta per la sesta volta la statua per Cristina Biagi uccisa dal marito</h1>
      <h2>Abbattuto ancora il monumento contro la violenza sulle donne. Il sindaco minimizza: «Sono stati dei ragazzini». Ma il fratello della donna, vittima di femminicidio nel 2013, non ci sta: «Pronto a portarla in un’altra città»</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Marco Gasperetti</a></address>
      <p>MASSA (Massa Carrara) È successo di nuovo. Hanno danneggiato «Sophia» la scultura di bronzo che in piazza Aranci, la principale agorà di Massa, ricorda Cristina Biagi massacrata dall’ex compagno il 28 luglio del 2013. È il sesto «raid», ma stavolta non solo la statua simbolo della violenza sulle donne è stata danneggiata completamente (è stata divelta) ma gli autori del gesto, se sarà confermato che hanno agito con dolo, hanno scelto una giornata anch’essa simbolica: <a href="https://www.corriere.it/cronache/19_novembre_23/libere-piazza-fermare-ogni-violenza-182c4b88-0e34-11ea-8033-a2d631aa9706.shtml">la vigilia della giornata internazionale sulla violenza delle donne</a>. Il Comune ha transennato il luogo dello scempio e il sindaco leghista, Francesco Persiani, ha compiuto insieme al prefetto un sopralluogo. Dalle prime indicazioni dell’amministrazione verrebbe fuori che non si tratterebbe di un gesto volontario e lo stesso primo cittadino, dopo un incontro con le forze dell’ordine, ha ipotizzato il gesto non volontario di alcuni ragazzini. Resta il fatto che la famiglia di Cristina Biagi da tempo aveva chiesto che l’amministrazione installasse almeno una luce per proteggere la statua ma fino ad ora non è stato fatto niente. Mancano anche videocamere adeguate per riuscire ad individuare i responsabili.</p>
      <h4>Il sindaco</h4>
      <figure>
        <img src="https://images2.corriereobjects.it/methode_image/2019/11/25/Interni/Foto%20Interni%20-%20Trattate/images-kMhH-U31501357162046FAG-180x140@Corriere-Web-Sezioni.jpg?v=201911251352"/>
        <figcaption>Cristina con il marito</figcaption>
      </figure>
      <p>«Il gesto non ha una connotazione vandalica — spiega il sindaco Persiani — ma sembra l’opera involontaria di alcuni ragazzini che in piazza giocano e a volte si appoggiano alla statua. Non c’era il dolo per distruggere un simbolo che ricorda Cristiania Biagi e la mia città e tutti noi vogliamo tutelare. Dico questo non per difendere l’amministrazione ma la mia città che è completamente estranea a forme di vandalismi maschilisti. Il ricordo di Cristina Biagi e in tutti noi e tutti noi vogliamo onorare la sua memoria». E sulla sorveglianza pressoché inesistente al monumento diventato un simbolo della violenza sulle donne? «Il sito è stato scelto dalla famiglia — risponde Persiani —. Stiamo valutando anche la possibilità di spostare la statua, di comun accordo con la famiglia naturalmente, di metterlo in un luogo più sicuro ma ugualmente visibile».</p>
      <h4>Il fratello</h4>
      <p>Intanto il fratello di Cristina, lo scrittore Alessio Biagi, ha scritto sul suo profilo Facebook che la statua danneggiata di Sophia «viene spostata senza che nessun membro dell’Associazione Culturale Viva!» fosse avvisato (anche soltanto per «forma») tramite e-mail o telefonata così che qualcheduno di noi potesse essere presente per verificare che lo spostamento di un’opera d’arte venga fatta con la cura che merita e soprattutto per dirci dove avevano intenzione di parcheggiarla. «La stiamo riparando per rimetterla su il prima possibile l’informazione ottenuta (non il luogo di dove sia adesso), ignorando completamente che Sophia, in quanto opera d’arte, ha un papà Roberto Giansanti Scultore e qualsiasi intervento dovrebbe quantomeno essere discusso con l’autore dell’opera». Alessio scrive anche dell’ipotesi di spostamento definitivo della statua. «E intanto arriva questa voce che Sophia potrebbero proporci di “spostarla” in un luogo dove sarebbe meno sotto attacco. Esatto, (esagero) non di elettrificarla, non di ingrandirla, non di fare una campagna di sensibilizzazione, non di valorizzarla, di spostarla, come quando consigliano alle vittime di abusi d’abbigliarsi decentemente, di “comportarsi bene”».</p>
      <h4>La polemica</h4>
      <p>Infine una risposta al sindaco e a chi ha proposto lo spostamento. «Sophia resta in Piazza Aranci, al centro della città. Oppure mi autorizzano a portarla via e decido io che farne, magari donandola a una città intenzionata a prendersene cura e a valorizzarla». Oggi in consiglio comunale ci sarà un sit-in per manifestare contro l’episodio e quella che viene considerata un’incuria da parte del Comune. «Personalmente oggi eviterò di presenziare agli eventi ai quali sono stato invitato — ha scritto ancora Alessio Biagi — perché i sit-in, le manifestazioni che faranno attorno al “cadavere” di Sophia li trovo drammaticamente fuori tempo massimo. Avrebbero avuto più senso quando Sophia era ferita ma ancora in piedi. Inoltre, permettete una parentesi personale (faccio un’eccezione per rabbia e per frustrazione): dal 2013 ho visitato il cimitero 3 volte. Il ricordo di Cristina è Sophia, Lei è lì, è Viva! Di conseguenza provate ad immaginare...».</p>
    </article>
  </body>
</html>