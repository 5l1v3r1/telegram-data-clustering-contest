<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.corriere.it/cronaca/19_novembre_25/rosanna-parodi-l-infermiera-uccisa-bormida-ha-sfidato-tempesta-andare-lavoro-0f910db0-0f6f-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Rosanna Parodi, l’infermiera uccisa dal Bormida: ha sfidato la tempesta per andare a lavoro"/>
    <meta property="og:description" content="La 52enne accudiva gli anziani di una casa di riposo. «Amava il suo lavoro. Era molto apprezzata da tutti»"/>
  </head>
  <body>
    <article>
      <h1>Rosanna Parodi, l’infermiera uccisa dal Bormida: ha sfidato la tempesta per andare a lavoro</h1>
      <h2>La 52enne accudiva gli anziani di una casa di riposo. Lascia il marito e un figlio</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Floriana Rullo</a></address>
      <p>Rosanna Parodi aveva 52 anni<a href="https://torino.corriere.it/cronaca/19_novembre_24/maltempo-piemonte-paralizzato-un-auto-finisce-bormida-donna-dispersa-fiumi-piena-0bc25324-0ea2-11ea-b3dc-1023409a22e2.shtml">, è morta travolta dall’onda di piena del fiume Bormida</a>. Viveva a Gramelero, in provincia di Alessandria con il marito e il figlio. E per tutta la vita aveva lavorato con gli anziani. Era una Oss e tutti i giorni lavorava nella casa di riposo “Santa Giustina” di Sezzadio, piccolo paese tra Acqui e Alessandria. Lo aveva fatto anche ieri mattina. Non poteva sopportare che la sua mancanza potesse mettere in difficoltà le colleghe che con lei erano di turno per accudire gli anziani. «Lei amava il suo lavoro -raccontano alcuni di loro -. Ed era molto apprezzata per come svolgeva le sue mansioni». Una donna determinata. Talmente tanto da decidere di raggiungere a piedi la casa di riposo. Nonostante il pericolo dell’esondazione del fiume e l’acqua che già le arrivava alle caviglie. Lo aveva detto anche al marito, nella sua ultima chiamata del mattino. «Continuo a piedi - gli aveva confidato-. Qui è tutto allagato».</p>
      <slideshow>
        <figure>
          <img src="https://images2-torino.corriereobjects.it/methode_image/2019/11/24/Torino/Foto%20Gallery/dc93fbd89c8569975b8b8a4417dadd14-0055_MGTHUMB-INTERNA.jpg"/>
          <figcaption>Il maltempo flagella Torino e il Piemonte</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/24/Torino/Foto%20Gallery/7939a3ca90591517274be39f3e90fa1d-0050_MGTHUMB-INTERNA.jpg"/>
          <figcaption>Il maltempo flagella Torino e il Piemonte</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/24/Torino/Foto%20Gallery/697eedd313e211462fd307739799f141-0049_MGTHUMB-INTERNA.jpg"/>
          <figcaption>Il maltempo flagella Torino e il Piemonte</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/24/Torino/Foto%20Gallery/WhatsApp%20Image%202019-11-24%20at%2016.01.42_censored_MGTHUMB-INTERNA.jpg"/>
          <figcaption>Il maltempo flagella Torino e il Piemonte</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/24/Torino/Foto%20Gallery/91a8f962b72858466416b4645570483d-0051_MGTHUMB-INTERNA.jpg"/>
          <figcaption>Il maltempo flagella Torino e il Piemonte</figcaption>
        </figure>
        <figcaption>Il maltempo flagella Torino e il Piemonte</figcaption>
      </slideshow>
      <h4>Trascinata con l’auto</h4>
      <p>Poi si era incamminata sul viadotto chiuso e transennato qualche ora prima dalla protezione civile visto il pericolo imminente di esondazione. A precederla un’altra vettura, una Mercedes Classe A. Le due persone a bordo, Mario Tasca di 63 anni e la compagna, avevano spostato i cartelli di pericolo e attraversato il viadotto poco prima. La loro auto si era però spenta a causa dell’acqua alta sul ponte. Bloccandoli di fatto all’interno dell’abitacolo. Rosanna, con molto coraggio, ha provato a soccorrerli. Con la torcia del cellulare in mano ha provato ad aiutarli. La corrente però è stata più veloce di lei. L’ha trascinata via insieme con l’auto sul quale, in un gesto disperato, aveva cercato riparo. Per lei non c’è stato nulla da fare. L’auto, recuperata a quasi mezzo chilometro dal viadotto, non le ha dato scampo. I due automobilisti invece si sono salvati. Scesi al volo dalla vettura sono riusciti ad aggrapparsi ai rami di un albero. Hanno visto la piena trascinare via Rosanna sotto i loro occhi. Senza poter fare nulla. Sono poi stati portati in salvo dai vigili del fuoco e trasferiti all’ospedale di Alessandria in ipotermia.</p>
    </article>
  </body>
</html>