<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301747/%D8%B4%D8%A7%D9%87%DB%8C%D9%86-%D8%B7%D8%A8%D8%B9-%D9%BE%DB%8C%DA%AF%DB%8C%D8%B1-%D8%A7%D8%B1%D8%AF%D9%88%DB%8C-%D8%AA%D8%AF%D8%A7%D8%B1%DA%A9%D8%A7%D8%AA%DB%8C-%D8%A8%D8%B1%D8%A7%DB%8C-%D8%AA%DB%8C%D9%85-%D9%85%D9%84%DB%8C-%D8%A8%D8%B3%DA%A9%D8%AA%D8%A8%D8%A7%D9%84-%D9%87%D8%B3%D8%AA%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="شاهین‌طبع: پیگیر اردوی تدارکاتی برای تیم ملی بسکتبال هستیم"/>
    <meta property="og:description" content="سرمربی تیم ملی بسکتبال ایران گفت: پیگیر مکاتبات برای فراهم کردن اردوهای تدارکاتی برای تیم ملی بسکتبال هستیم تا عملکرد خوبی در المپیک داشته باشیم."/>
  </head>
  <body>
    <article>
      <h1>شاهین‌طبع: پیگیر اردوی تدارکاتی برای تیم ملی بسکتبال هستیم</h1>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">اصغر عبداللهی</a></address>
      <p>سرمربی تیم ملی بسکتبال ایران گفت: پیگیر مکاتبات برای فراهم کردن اردوهای تدارکاتی برای تیم ملی بسکتبال هستیم تا عملکرد خوبی در المپیک داشته باشیم.</p>
      <p>مهران شاهین‌طبع در گفت وگو با ایسنا، درباره پیروزی شاگردانش مقابل تیم شیمیدر قم در لیگ‌برتر بسکتبال باشگاه‌های کشور، اظهار کرد: در این بازی ما میزبان بودیم و از حمایت پرشور هواداران خود بهره می‌بریدم که تیم را به خوبی تشویق می‌کردند. بازیکنان نیز عملکرد خوبی در زمین داشتند و خوشبختانه توانستیم این بازی حساس را به سود خود تمام کنیم. </p>
      <p>او در مورد عملکرد خوب "پری پتی" گارد آمریکایی تیم بسکتبال شهرداری گرگان نیز گفت: پتی بازیکن خوبی است اما نمی‌توان گفت تنها به خاطر درخشش او بود که تیم ما به برد رسید. مجموع بازیکنان ما خوب بازی کردند که این نتیجه رقم خورد. اینکه یک بازیکن در یک بازی تعداد بیشتری گل بزند دلیل برد و باخت یک تیم نیست.</p>
      <p>سرمربی تیم ملی بسکتبال ایران درباره برنامه‌های پیش روی تیم ملی نیز گفت: تیم ملی بسکتبال اسفند ماه سال جاری با سوریه و قطر برای مسابقات کاپ آسیا بازی دارد. پیگیر مکاتبات هستیم تا اردوهایی را داخل یا خارج از کشور برای تیم ملی فراهم کنیم. این مسابقات می‌تواند به عنوان بازی‌های تدرکاتی برای المپیک باشد تا عملکرد خوبی در این رقابت‌ها داشته باشیم. </p>
      <p>او در مورد زمان آغاز اردوهای تیم ملی نیز اظهار کرد: شاید بعد از پایان مسابقات لیگ‌برتر بسکتبال، اردوهای تیم ملی را استارت بزنیم.</p>
      <p>سرمربی تیم بسکتبال شهرداری گرگان درباره ادامه لیگ‌برتر نیز گفت: فعلا بازی‌های دشوار ما باقی است و در حال حاضر چیزی را به دست نیاورده‌ایم. با همه توان کار می‌کنیم و برنامه ریزی خواهیم کرد تا بازی به بازی پیش برویم. برای رسیدن به موفقیت باید فعلا کار کنیم. </p>
      <p>او در پاسخ به این سوال که برای هفته‌های بعد تیم شهرداری گرگان بازیکن مصدوم دارد؟ توضیح داد: بله، چندین مصدوم در میان بازیکنان خود داریم. چند بازیکن جوان ما نیز مصدومیت‌های جزئی دارند که باید استراحت کنند تا برای هفته‌های بعد آماده شوند. </p>
      <p>شاهین‌طبع در پاسخ به این سوال که آیا هدف گذاری تیم شهرداری گرگان قهرمانی در فصل جاری لیگ‌برتر بسکتبال است یا خیر؟ تصریح کرد: فعلا باید بازی به بازی پیش رفته و برنامه‌های خود را پیاده کنیم. همه تلاش خود را خواهیم کرد تا بهترین نتیجه حاصل شود اما زود است که از الان درباره قهرمانی صحبت کنیم و نمی‌توان پیش بینی کرد.</p>
      <p>او درباره بازی روز دوشنبه تیمش نیز گفت: در هفته پیش رو با اکسون تهران بازی داریم که تیم خوبی است و به نظرم کار راحتی مقابل این تیم نداریم. همانطور که گفتم چیزی مشخص نیست و باید بازی به بازی پیش رفت. </p>
      <p>انتهای پیام </p>
    </article>
  </body>
</html>