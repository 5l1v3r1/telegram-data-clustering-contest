<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/na-kommer-vinteren-for-alvor/71855096"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T22:30:43+00:00"/>
    <meta property="og:title" content="Nå kommer vinteren for alvor"/>
    <meta property="og:description" content="Si adjø til plussgrader og regn: Til uka kryper gradstokken under null over stort sett hele landet, om enn på litt ulike tidspunkt."/>
  </head>
  <body>
    <article>
      <h1>Nå kommer vinteren for alvor</h1>
      <h2>Si adjø til plussgrader og regn: Til uka kryper gradstokken under null over stort sett hele landet, om enn på litt ulike tidspunkt.</h2>
      <address><time datetime="2019-11-24T22:30:43+00:00">24 Nov 2019, 22:30</time> by <a rel="author">Torun Støbakk</a></address>
      <p>Hele landet har hatt en relativ mild værtype i uka som gikk.</p>
      <p>Til uka blir det kaldere over hele linja, opplyser Meteorologisk institutt.</p>
      <p>Allerede er det et tosifret antall minusgrader på Finnmarksvidda, men den arktiske lufta kommer til å flytte seg lenger sør i løpet av uka.</p>
      <p>Det kan gi minustemperaturer og snø over hele landet - dog på litt ulike tidspunkt.</p>
      <p>
        <b>- Det som dominerer i sør nå, er varmluft fra sørlige breddegrader, men etter hvert utover i neste uke vil vi også her bli påvirket av den kalde lufta fra nord, sier meteorolog Magni Svanevik ved Meteorologisk institutt.</b>
      </p>
      <p>- Stort sett hele landet, slik det ser ut nå, vil merke at det blir kjøligere mot slutten av uka, men det er jo en stund til, sier Svanevik.</p>
      <h3>Starter i nord</h3>
      <p>Da ser det ut til å bli minusgrader over hele landet, kanskje med unntak av aller lengst sør, for eksempel Stavanger og Kristiansand, ifølge meteorologen.</p>
      <p>Overgangen fra varmere til kaldere vær vil skje gradvis i løpet av uka over landet.</p>
      <p>På Finnmarksvidda gikk det allerede nå i helga fra et par minusgrader til over ti minusgrader i Kautokeino.</p>
      <p>I Troms vil man allerede fra mandag merke at det blir kaldere, og det samme gjelder Trøndelag, hvor det tirsdag kan komme noen snøfjon i Trondheim, ifølge meteorologen.</p>
      <h3>Kaldere værtype</h3>
      <p>Allerede fra tirsdag av vil man trolig få kaldere vær og også på Østlandet og Vestlandet.</p>
      <p>På Lillehammer, for eksempel, ser det ut til å bli snø tirsdag.</p>
      <p>- På Østlandet kan det nok bli litt kjøligere innover mot tirsdagen. Da kan vi nok få snø i indre deler i Østlandet, mens snøgrensa vil være relativt høy på Vestlandet, sier meteorologen.</p>
      <p>
        <b>Mot slutten av uka ser det ut til å kunne bli minusgrader også i Bergen, forteller hun.</b>
      </p>
      <p>- I Oslo ser det ikke ut til at det blir minusgrader helt før i slutten av neste uke, og det er så langt fram i tid at det er vanskelig å si sikkert, men da er det i alle fall antydning til at det kan bli under fem minus, sier Svanevik.</p>
      <h3>Kommer en god del snø</h3>
      <p>Det milde og grå været som har preget deler av landet den siste uka, skyldes et lavtrykkssenter i Atlanterhavet.</p>
      <p>Mot midten av uka vil dette lavtrykket bevege seg mer øst for Norge, slik at det slipper til mer av den kalde lufta fra nord, forklarer hun.</p>
      <p>Etter hvert kommer kaldlufta fra nord lenger sør i landet også.</p>
      <p>- Det vil skje gradvis utover uka, mandag/tirsdag, sånn at det på tirsdag kan hende at man får snøfjon i trondheim fordi det blir såpass kaldt allerede da, sier meteorologen, som påpeker at det også var minusgrader i Trondheim natt til søndag i helga som gikk.</p>
      <p>Både i Sør-Norge og i Nord-Norge ser det ut til å komme jevnt med nedbør, som ifølge meteorologen vil komme som snø flere steder, i alle fall fra tirsdag og utover.</p>
      <h3>- En god del snø</h3>
      <p>- Det kommer en god del snø, særlig på Østlandet. Det kan bli bra skiføre på Geilo, hvor det allerede er en del snø, for eksempel, sier hun.</p>
      <p>
        <b>De delene av landet som ser ut til å få minst nedbør i løpet av uka som kommer, er Midt-Norge og deler av Nordland.</b>
      </p>
      <p>- Helgeland, Trondheim, og Møre og Romsdal får kanskje det beste været, selv om det ikke nødvendigvis blir sånn kjempesol. Det blir i alle fall ikke så veldig mye nedbør, sier meteorologen.</p>
    </article>
  </body>
</html>