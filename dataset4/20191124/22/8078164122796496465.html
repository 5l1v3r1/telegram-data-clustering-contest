<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_25/mercedesz-henger-rivelazione-choc-mio-padre-non-era-riccardo-schicchi-98570974-0f97-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Mercedesz Henger, la rivelazione choc: «Mio padre non era Riccardo Schicchi»"/>
    <meta property="og:description" content="La modella e influencer, figlia della ex pornostar Eva Henger, ha deciso di raccontare al live di Barbara D’Urso la verità sulla sua famiglia. L’infanzia difficile e la carriera"/>
  </head>
  <body>
    <article>
      <h1>Mercedesz Henger, la rivelazione choc: «Mio padre non era Riccardo Schicchi»</h1>
      <h2>La modella e influencer, figlia della ex pornostar Eva Henger, ha deciso di raccontare al live di Barbara D’Urso la verità sulla sua famiglia. L’infanzia difficile e la carriera</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Michela Proietti</a></address>
      <p>Per tutti è sempre stata la figlia di Eva Henger e Riccardo Schicchi. Ma ora Mercedesz Jelinek Schicchi, modella, cantante e personaggio televisivo, ha deciso di raccontare la verità: Riccardo Schicchi, l’imprenditore del porno morto nel 2012 a soli 59 anni, non era il padre biologico. Mercedesz, statuaria bellezza di un metro e 80 di altezza con un seguito social di 641 mila follower, racconterà i dettagli di questo retroscena familiare a Non è la D’Urso, il live serale condotto da Barbara D’Urso. Una confessione che confermerà i gossip che si sono susseguiti negli ultimi anni incentrati proprio sulla paternità di Schicchi.</p>
      <h4>La coppia del porno</h4>
      <p>La coppia, una delle più celebri del porno italiano, si era conosciuta in Ungheria alla fine degli anni Ottanta ma sarà solo qualche anno più tardi a Roma, durante una sessione fotografica, che nascerà l’amore: nel 1994 si sposano e con loro c’è già una bambina di 3 anni, Mercedesz, per tutti figlia di Riccardo. Per Schicchi Eva Henger è l’ultima di una lunga serie di stelle del porno: prima di lei c’era stata la storia con Cicciolina e poi l’infatuazione professionale per Moana Pozzi, che sotto la regia di Schicchi e della sua agenzia Diva Futura diventerà la regina italiana del porno. «Dopo due mesi che ci conoscevamo già vivevamo insieme in un appartamento sulla Cassia», ha rivelato la stessa Henger, originaria di Gyor, paese dell’Ungheria dove oggi vive con il secondo marito. Nel 1995 la famiglia si allarga e nasce Riccardo: qualche anno più tardi la coppia entra in crisi, si separa e viene anche travolta dagli scandali, entrambi accusati di aver organizzato un giro per favorire l’ingresso in Italia di giovani donne dall’Est per avviarle alla prostituzione. Nonostante la separazione e le varie vicissitudini la coppia rimane in buoni rapporti: anche se Eva Henger si rifà una vita con Massimiliano Caroletti, con quale avrà la terza figlia, Jennifer, non lascerà mai solo Riccardo Schicchi nei periodi della malattia, standogli accanto fino al giorno della morte.</p>
      <h4>La passione tra Eva e Riccardo</h4>
      <p>«Ero timidissima, facevo fatica a esprimermi, sia con le parole che con il corpo. Con Riccardo Schicchi sono sbocciata», ha rivelato in una intervista rilasciata qualche anno fa la Henger, sottolineando come si trattasse di un legame speciale. «Il mio primo marito per me è stato più di un padre. Quello che lui amava, io amavo. Quello che lui desiderava, desideravo». Un rapporto esclusivo, che genera più di un imbarazzo alla piccola Mercedesz. «All’inizio avevamo un rapporto strettissimo. La portavo sempre nel marsupio anche quando lavavo i piatti - ha rivelato a Libero la ex pornostar -. La portavo con me in auto a Venezia, dove facevo gli spettacoli, eravamo in macchina anche con mia madre e cantavamo. Finiti gli spettacoli andavamo in giro per la città al parco di Gardaland».</p>
      <h4>L’infanzia difficile e l’Isola</h4>
      <p>Poi con l’età dell’adolescenza le cose si complicano: «A scuola hanno iniziato a prenderla in giro per il mio lavoro, stava diventando aggressiva e abbiamo deciso di mandarla in Inghilterra a studiare: aveva 17 anni e soffriva. È una ragazza sensibile ma anche ribelle, non agisce secondo quello che le conviene», ha commentato la madre Eva dopo lo scontro di Mercedesz sull’Isola dei Famosi con Simona Ventura. Proprio durante la partecipazione al reality, nel 2016, Mercedesz si spinge al limite pur di vincere la prova di apnea: in studio credono stia soffocando, la mamma Eva Henger, ospite tra il pubblico, si sente male e Alessia Marcuzzi scoppia in lacrime. Un temperamento che non ha paura delle sfide. Anche la decisione di raccontare un dettaglio così privato della sua vita va in questa direzione: non si conosce l’identità del vero padre di Mercedesz, ma c’è da scommettere che si aprirà la caccia al nome. All’epoca della nascita, infatti, Eva e Riccardo erano già una coppia, sebbene non ancora sposati, e Mercedesz potrebbe essere il frutto di una relazione extraconiugale.</p>
    </article>
  </body>
</html>