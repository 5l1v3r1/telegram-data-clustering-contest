<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_25/elezioni-regionali-maio-lo-statuto-m5s-vieta-sostegno-candidato-un-partito-c712492a-0fc6-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Elezioni regionali, Di Maio: «Lo statuto M5S vieta il sostegno a candidato di un partito»"/>
    <meta property="og:description" content="Il leader del Movimento a Bologna per definire la strategia: «Qui il movimento è vivo e pronto a combattere, faremo una campagna itinerante e aperta fino all’ultimo giorno»"/>
  </head>
  <body>
    <article>
      <h1>Elezioni regionali, Di Maio: «Lo statuto M5S vieta il sostegno a candidato di un partito»</h1>
      <h2>Il leader del Movimento a Bologna per definire la strategia: «Qui il movimento è vivo e pronto a combattere, faremo una campagna itinerante e aperta fino all’ultimo giorno»</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Redazione Online</a></address>
      <p>«Da statuto non possiamo sostenere il candidato di un partito, ne ho parlato anche con Beppe». Così Luigi Di Maio in un passaggio della riunione M5s in corso a Bologna. «Qui il movimento - ha aggiunto anche il ministro e leader M5s - è vivo e pronto a combattere, faremo una campagna itinerante e aperta fino all’ultimo giorno».</p>
      <p>Sono circa 200 gli attivisti 5 Stelle presenti al Savoia Regency hotel di Bologna dove, dalle 21, si è svolto l’incontro con Luigi Di Maio per definire la strada (con o se Pd è il nodo da sciogliere) da percorrere in vista del voto del 26 gennaio. Presenti i consiglieri regionali Andrea Bertani, Silvia Piccinini e Raffaella Sensoli (arrivati insieme) a favore, o quantomeno possibilisti, verso il dialogo con il Partito democratico. Al meeting presenti anche diversi parlamentari emiliano-romagnoli come Gabriele Lanzi, Michela Montevecchi, Marco Croatti e Maria Edera Spadoni vicepresidente della Camera che ha preso una chiara posizione per il no ad alleanze con i Dem. Presente, poi, il sottosegretario alla Giustizia, Vittorio Ferraresi. Tra i partecipanti anche il consigliere di Bologna, Marco Piazza ed assente invece Max Bugani, uno dei soci di Rousseau e capo staff di Virginia Raggi al Campidoglio, sostenitore della linea (poi sconfessata dalla base) della desistenza.</p>
    </article>
  </body>
</html>