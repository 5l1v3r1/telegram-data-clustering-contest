<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191124-kelemen-hunor-a-vart-eredmeny-szuletett.html"/>
    <meta property="og:site_name" content="Origo"/>
    <meta property="article:published_time" content="2019-11-24T22:07:00+00:00"/>
    <meta property="og:title" content="Kelemen Hunor: A várt eredmény született"/>
    <meta property="og:description" content="Az RMDSZ elnöke reméli, hogy Iohannis elnökségének újabb öt éve változást fog hozni."/>
  </head>
  <body>
    <article>
      <h1>Kelemen Hunor: A várt eredmény született</h1>
      <address><time datetime="2019-11-24T22:07:00+00:00">24 Nov 2019, 22:07</time> by <a rel="author">MTI</a></address>
      <p><b>Kelemen Hunor szerint a romániai elnökválasztás második fordulója után közzétett exit poll felmérések azt az eredményt jelzik, amelyre mindenki számított.<br/></b>A belföldi szavazókörökből távozó választók megkérdezése alapján készült, de a külföldi szavazás eredményeivel is korrigált felmérések szerint Klaus Iohannis jelenlegi elnök, a jobbközép Nemzeti Liberális Párt (PNL) jelöltje</p>
      <aside>a szavazatok mintegy kétharmadát szerezte meg,</aside>
      <p>míg ellenjelöltjének, a szociáldemokrata Viorica Dancilának be kellett érnie a szavazatok harmadával.</p>
      <h3>Nem szorítja az újabb mandátum megszerzésének kényszere </h3>
      <p>Kelemen Hunor maga és a Romániai Magyar Demokrata Szövetség (RMDSZ) nevében is gratulált Klaus Iohannisnak a második mandátumához, és</p>
      <blockquote>reményét fejezte ki, hogy elnöksége következő öt éve változást fog hozni a korábbi öthöz képest,</blockquote>
      <p>mert immár nem szorítja az újabb mandátum megszerzésének a kényszere. A román alkotmány szerint ugyanis az elnök egyszer választható újra a tisztségbe.</p>
      <p>Kelemen Hunor kijelentette: reményei szerint</p>
      <blockquote>az elnök többet fordul a jövő felé, a polgárok felé, a közösségek felé, több tiszteletet kapnak tőle az emberek és a magyar közösség is"</blockquote>
      <h3>Egyik jelölt sem szólította meg a magyarokat</h3>
      <p>Az RMDSZ elnöke megjegyezte: a tízmillió leadott szavazat nem kiemelkedő a romániai elnökválasztásokon, de a Iohannisra leadott szavazatok aránya azt jelzi, hogy</p>
      <blockquote>az elnök erős legitimitással kezdi második mandátumát.</blockquote>
      <p>Az a tényt, hogy a magyar többségű megyékben volt a legalacsonyabb a részvételi arány azzal magyarázta, hogy Iohannis elmúlt öt éves teljesítménye elmaradt attól, amit a magyarok elvártak tőle, és egyik jelölt sem szólította meg igazán a magyar választókat, csak a kampány végén kérte a szavazataikat.</p>
      <p>– Amikor nincs üzenet a magyar közösség felé, amikor nincs koherens program, akkor ez a reakciója a magyar közösségnek. Ezt is előre lehetett tudni. Nem ért meglepetés – jelentette ki Kelemen Hunor, az RMDSZ elnöke.</p>
    </article>
  </body>
</html>