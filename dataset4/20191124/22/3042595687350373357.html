<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/krever-norsk-lonn-i-norsk-farvann/71838609"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T22:35:53+00:00"/>
    <meta property="og:title" content="Krever norsk lønn i norsk farvann"/>
    <meta property="og:description" content="Ap mener nasjonens verdighet står på spill hvis ikke sjøfolk får norske lønns- og arbeidsvilkår. Høyre og Rederiforbundet deler ikke bekymringen."/>
  </head>
  <body>
    <article>
      <h1>Krever norsk lønn i norsk farvann</h1>
      <h2>Ap mener nasjonens verdighet står på spill hvis ikke sjøfolk får norske lønns- og arbeidsvilkår. Høyre og Rederiforbundet deler ikke bekymringen.</h2>
      <address><time datetime="2019-11-24T22:35:53+00:00">24 Nov 2019, 22:35</time> by <a rel="author">Gunnar Ringheim</a></address>
      <p>- Mer og mer av viktig verdiskaping kommer til å skje ute på havet. Når vi skal utvikle havnasjonen Norge, må det være ett tydelig krav: norske lønns- og arbeidsvilkår for alle om bord, sier Terje Aasland, næringspolitisk talsperson for Arbeiderpartiet.</p>
      <p>
        <b>- Mange fartøy har underbetalte utenlandske sjøfolk ombord. Så fort man seiler inn i norsk farvann eller på norsk sokkel skal norske lønns- og arbeidsvilkår gjelde, av respekt for det vi har av verdighet i nasjonen Norge. Om du jobber på en byggeplass i Oslo eller jobber du på et skip og installerer havvindmøller, må prinsippene være de samme, sier Terje Aasland.</b>
      </p>
      <p>Han viser til at to rapporter konkluderer med at det er fullt mulig å innføre norske lønns- og arbeidsvilkår på norsk sokkel og i norsk farvann.</p>
      <p>- Jeg er forundret over at ikke næringsminister Torbjørn Røe Isaksen i det minste kan slutte seg til prinsippene. Nå skal han komme med en maritim melding til Stortinget. Der må det slås tydelig fast at Norge skal være en sterk havnasjon bygd på norske lønns- og arbeidsvilkår, sier Ap-representanten.</p>
      <h3>H: - Vår politikk virker</h3>
      <p>Næringsminister Torbjørn Røe Isaksen (H) poengterer at tilskuddsordningen for sysselsetting av norske sjøfolk er det viktigste grepet for å sikre at Norge skal fortsette å være en maritim stormakt på havet.</p>
      <figure>
        <img src="https://dbstatic.no/71842435.jpg?imageId=71842435&amp;x=0.92449922958398&amp;y=0&amp;cropw=100&amp;croph=100&amp;width=322&amp;height=217"/>
        <figcaption><b>STATSRÅD:</b> Næringsminister Torbjørn Røe Isaksen (H). Foto: Berit Roald / NTB scanpix Vis mer</figcaption>
      </figure>
      <p>
        <b>- Høyre i regjering har ikke bare styrket og utvidet ordningen til å gjelde for mannskap ombord på flere typer skip, vi har også lovfestet ordningen, sier han.</b>
      </p>
      <p>- Med oss har norske sjøfolk fått ordninger de aldri fikk under de rødgrønne, og det viser seg at vår politikk virker. Norske sjøfolk er konkurransedyktige og antallet norske sjøfolk har holdt seg relativt stabilt de siste årene, til tross for krevende tider i næringen, sier Torbjørn Røe Isaksen.</p>
      <p>
        <b>Høyre-statsråden påpeker at å innføre et krav om norske lønns- og arbeidsvilkår på utenlandske skip i norske havområder vil være en tydelig endring i norsk skipsfartspolitikk, som potensielt kan få store konsekvenser for næringen.</b>
      </p>
      <p>- I fortsettelsen er det nødvendig å få synliggjort bedre både hva som er dagens situasjon og konsekvensene av mulige endringer. Det var også tema i møte jeg hadde med partene i maritim næring tirsdag, sier Torbjørn Røe Isaksen.</p>
      <h3>Mot sosial dumping</h3>
      <p>Harald Solberg, administrerende direktør i Norges Rederiforbund, er helt enig med Terje Aasland i ambisjonen om å satse på Norges fortrinn som en ledende havnasjon.</p>
      <figure>
        <img src="https://dbstatic.no/71842423.jpg?imageId=71842423&amp;x=0&amp;y=0&amp;cropw=100&amp;croph=89.97668997669&amp;width=322&amp;height=194"/>
        <figcaption><b>REDERNE:</b> Harald Solberg, administrerende direktør i Norges Rederiforbund. Foto: Rederiforbundet Vis mer</figcaption>
      </figure>
      <p>- Kompetanse og erfaring fra sjøen er i den sammenheng et viktig element, og vi er selvsagt imot sosial dumping. Det er viktig å påpeke at alle våre medlemmer har ordnede og gode lønns- og arbeidsvilkår som bygger på tariffavtaler og internasjonale konvensjoner, sier Solberg.</p>
      <p>
        <b>- Når det gjelder norsk sokkel, bekrefter rapportene Aasland viser til at 90 prosent av seilingene utføres av sjøfolk med norske lønns- og arbeidsvilkår, sier han.</b>
      </p>
      <p>- Løsningen for å sikre flest mulig norske arbeidsplasser til sjøs, er å bygge videre på dagens nettolønnsordning og den maritime politikken det er bred politisk enighet om. Det er ingen tvil om at gode og ordnede lønns- og arbeidsvilkår for alle sjøfolk er en sentral del av dette, sier Harald Solberg.</p>
      <h3>LO: 2021-valget avgjør</h3>
      <p>Stian Grøthe, direktør politikk og myndighetskontakt i Norsk Sjømannsforbund, sier til Dagbladet at han er glad for tydelige signal fra Terje Aasland.</p>
      <figure>
        <img src="https://dbstatic.no/71838634.jpg?imageId=71838634&amp;width=1024&amp;height=615"/>
        <figcaption><b>LO:</b> Stian Grøthe, direktør politikk og myndighetskontakt i Norsk Sjømannsforbund. Foto: Tri Nguyen Dinh/LO Media Vis mer</figcaption>
      </figure>
      <p>
        <b>- Dette forplikter for Ap, men vi både håper og tror på en fundamental politikkendring på dette området når landet eventuelt får en ny regjering i 2021. Vi skal skape mange tusen nye arbeidsplasser i våre havområder i årene som kommer, sier han.</b>
      </p>
      <p>- Uten et arbeidsrettslig rammeverk rundt denne verdiskapingen vi dette ikke bli en sysselsettingsarena for norske arbeidstakere. Setter Norge seg i den situasjonen så er det intet mindre enn en skandale. Slik det ser ut nå vil dette spørsmålet avgjøres ved valget høsten 2021. Så langt går det et tydelig skille i denne saken mellom de rødgrønne og den sittende mørkeblå regjeringen, sier Stian Grøthe i Sjømannsforbundet.</p>
      <h3>Ap: 50 mill i vrakpant</h3>
      <p>Arbeiderpartiet har i sitt alternative budsjett satt av 50 millioner kroner til vrakpant.</p>
      <p>
        <b>- Størrelsen må jo utvikles etterhvert som ordningen blir attraktiv. Om ett år må vi kanskje doble eller tredoble. Jo mer, jo bedre, for da betyr det at vrakpantordningen virker, sier Terje Aasland.</b>
      </p>
      <p>Han får gehør i Rederiforbundet:</p>
      <p>
        <b>- Tiltak for å bygge grønne skip gjennom en toppfinansieringsordning og avskrivningsregler, er veldig positivt, sier direktør Harald Solberg.</b>
      </p>
      <p>Næringsministeren er mer tilbakeholden:</p>
      <p>
        <b>- I 2016 lagde vi en kondemneringsordning for skip i nærskipsfart, men vi la den ned fordi i fjor fordi den ikke ble brukt. Det ville ikke vært noe annet enn symbolpolitikk å gjenopprette den samme ordningen når vi vet at den ikke ble brukt, sier Torbjørn Røe Isaksen.</b>
      </p>
      <p>Og legger til:</p>
      <p>- Nå har vi i stedet satt ut en ekstern studie for å kartlegge nærskipsrederienes finansielle evne til å fornye flåten. Vi ser også på handlingsrommet for flåtefornyelse innenfor eksisterende virkemidler i GIEK, Eksportkreditt Norge og Innovasjon Norge, sier Høyre-statsråden.</p>
    </article>
  </body>
</html>