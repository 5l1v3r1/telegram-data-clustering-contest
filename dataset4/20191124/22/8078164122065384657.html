<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_25/jesse-owens-medaglia-d-oro-vinta-a-hitler-all-asta-18-milioni-4f1d9bb6-0f69-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Jesse Owens, la medaglia d’oro vinta davanti a Hitler all’asta per 1,8 milioni"/>
    <meta property="og:description" content="Il campione ne conquistò quattro: nei 100, nei 200, nella 4×100 e nel salto in lungo. È la seconda battuta all’asta. L’aveva regalata a un sollevatore di pesi che gli aveva trovato lavoro"/>
  </head>
  <body>
    <article>
      <h1>Jesse Owens, la medaglia d’oro vinta davanti a Hitler all’asta per 1,8 milioni</h1>
      <h2>Il campione ne conquistò quattro: nei 100, nei 200, nella 4×100 e nel salto in lungo. È la seconda battuta all’asta. L’aveva regalata a un sollevatore di pesi che gli aveva trovato lavoro</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Salvatore Riggio</a></address>
      <p>Sarà messa in vendita la prossima settimana a 1,6 milioni di sterline (1,8 di euro), dalla casa d’aste per i cimeli sportivi Goldin Auctions, una delle quattro medaglie d’oro olimpiche di Jesse Owens — uno dei più grandi atleti di sempre — vinte a Berlino nel 1936. Lo statunitense ne conquistò quattro davanti ad Adolf Hitler e alla Germania nazista, nei 100, nei 200, nella 4×100 e nel salto in lungo.</p>
      <p><b>La casa d’aste potrebbe quindi vendere il secondo oro di Owens negli ultimi anni:</b> il primo era stato battuto nel 2013 per quasi 1,5 milioni di dollari, il prezzo più alto di sempre pagato per un cimelio olimpico. Come riporta il Mirror, la medaglia d’oro in questione che andrà all’asta è quella donata da Owens a John Terpak (scomparso nel 1993), un sollevatore di pesi statunitense che aiutò Owens dopo l’Olimpiade del 1936 a trovare lavoro, in un’epoca di segregazione razziale negli Stati Uniti. Tanto che il presidente americano di allora, Franklin Delano Roosevelt, in quel periodo impegnato nelle elezioni presidenziali del 1936 e preoccupato della reazione degli Stati del Sud, cancellò un appuntamento con Owens alla Casa Bianca. Per questo Jesse si iscrisse al partito repubblicano sostenendo la candidatura di Alf Landon.</p>
    </article>
  </body>
</html>