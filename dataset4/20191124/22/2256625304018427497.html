<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159368_1030.html"/>
    <meta property="og:site_name" content="Novsport"/>
    <meta property="article:published_time" content="2019-11-24T22:08:00+00:00"/>
    <meta property="og:title" content="Севиля с минимална победа"/>
    <meta property="og:description" content="Единственото попадение в двубоя бе дело на Евер Банега от дузпа"/>
  </head>
  <body>
    <article>
      <h1>Севиля с минимална победа</h1>
      <address><time datetime="2019-11-24T22:08:00+00:00">24 Nov 2019, 22:08</time> by <a rel="author">Николай Георгиев</a></address>
      <p>Севиля спечели с 1:0 гостуването си на Валядолид в късния мач от 14-я кръг на Ла Лига, игран пред 18 169 зрители. Единственото попадение в двубоя бе дело на Евер Банега от дузпа.</p>
      <p> <br/>В 10-ата минута Нолито овладя една отскочила топка и стреля от средна дистанция. Топката бе насочена в долния ляв ъгъл на вратата, но Жорди Масип спаси по блестящ начин.<br/> <br/>Още на следващата минута гостите спечелиха дузпа, след като противников играч извърши грубо нарушение. Евер Банега застана зад 11-те метра, но пропусна. Въпреки това Едуардо Прието нареди наказателният удар да бъде изпълнен отново. При повторния опит грешка вече нямаше и топката влетя в горния десен ъгъл.<br/> <br/>В 38-ата минута Диего Карлос бе най-съобразителен след разбъркване в наказателното поле и опита удар. За негово съжаление топката срещна горната греда.<br/> <br/>20 минути след това Оскар Плано намери Мичел на границите на наказателното после, който стреля силно, но неточно от левия страничен стълб.<br/> <br/>В самия край на срещата Лукас Окампос остави своите съотборници с човек по-малко след втори жълт картон, но това не се отрази на гостите в оставащите 3 минути от добавеното време и те си тръгнаха с трите точки от Валядолид.</p>
    </article>
  </body>
</html>