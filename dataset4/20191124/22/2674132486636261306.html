<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://27esimaora.corriere.it/cultura/27ora/19_novembre_25/violenza-donne-sondaggio-istat-per-24percento-italiani-colpa-vestito-39488c70-0f9f-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Violenza sulle donne, il sondaggio Istat: «Per il 24% degli italiani è colpa del vestito»"/>
    <meta property="og:description" content="ITALIA/MONDO Sei in ITALIAMONDO IL CASO Istat, report choc: per un italiano su 4 violenza sessuale colpa del modo di vestire delle donne 25 novembre 2019, 17:44 Istat, report choc: per un italiano su 4 violenza sessuale colpa del modo di vestire delle donne Persiste il pregiudizio che addebita alla donna la responsabilità della violenza sessuale subita"/>
  </head>
  <body>
    <article>
      <h1>Violenza sulle donne, il sondaggio Istat: «Per il 24% degli italiani è colpa del vestito»</h1>
      <address>
        <time datetime="2019-11-24T22:00:00+00:00">24 Nov 2019, 22:00</time>
      </address>
      <p>Più di una persona ogni quattro pensa che le donne possano provocare violenza sessuale con il loro modo di vestire. Addirittura il 39,3% della popolazione ritiene che una donna è in grado di<b> sottrarsi</b> a un rapporto sessuale se davvero non lo vuole. Il 23,9% pensa che le donne possano provocare la violenza sessuale con il loro <b>modo di vestire</b>. Il 15,1%, invece, è dell’opinione che una donna che subisce violenza quando è<b> ubriaca</b> o sotto l’effetto di droghe sia almeno in parte responsabile. È questo il quadro — scioccante — che emerge da una rilevazione statistica sugli stereotipi sui ruoli di genere e l’immagine sociale della violenza,<a href="https://www.istat.it/it/files/2019/11/Report-stereotipi-di-genere.pdf"> realizzata dall’Istat, </a>diffusa nella Giornata internazionale contro la violenza sulle donne del 25 novembre 2019 <a href="https://www.istat.it/it/files/2019/11/infograficaViolenzaDonne.pdf">(qui l’infografica che riassume i risultati del report).</a></p>
      <h4>Perché «siamo» violenti</h4>
      <p>Alla domanda sul perché alcuni uomini sono violenti con le proprie compagne/mogli, il 77,7% degli intervistati risponde che le donne sono considerate <b>oggetti di proprietà </b>(84,9% donne e 70,4% uomini), il 75,5% — invece — dice che fanno<b> abuso di sostanze stupefacenti</b> o di alcol e un altro 75% chiarisce che si tratta del <b>bisogno degli uomini di sentirsi superiori </b>alla propria compagna/moglie.</p>
      <h4>Pochi consigliano di difendersi</h4>
      <p>La difficoltà di alcuni uomini a <b>gestire la rabbia </b>è indicata dal 70,6%, con una differenza di circa 8 punti percentuali a favore delle donne rispetto agli uomini. Il 63,7% della popolazione considera causa della violenza le esperienze violente vissute in famiglia durante l’infanzia. <br/>A una donna che ha subito violenza da parte del proprio compagno/marito, il 64,5% della popolazione consiglierebbe di denunciarlo e il 33,2% di lasciarlo. Il 20,4% della popolazione la indirizzerebbe verso i centri antiviolenza (25,6% di donne contro 15,0% di uomini) e il 18,2% le consiglierebbe di rivolgersi ad altri servizi o professionisti (consultori, psicologi, avvocati, ecc.). <b>Solo il 2% suggerirebbe di chiamare il 1522, </b>il servizio pubblico promosso dalla Presidenza del Consiglio dei Ministri – Dipartimento per le Pari Opportunità. Si tratta di numero, gratuito, attivo 24 h su 24, che accoglie con operatrici specializzate le richieste di aiuto e sostegno delle vittime di violenza e stalking.</p>
      <h4>Come gli uomini giudicano le accusa</h4>
      <p>Per il 10,3% della popolazione spesso <b>le accuse</b> di violenza sessuale sono false (più uomini, 12,7%, che donne, 7,9%); per il 7,2% «di fronte a una proposta sessuale le donne spesso dicono no ma in realtà intendono sì», per il 6,2%<b> «le donne serie» non vengono violentate</b>. Solo l’1,9% ritiene che non si tratta di violenza se un uomo obbliga la propria moglie/compagna ad avere un rapporto sessuale contro la sua volontà.</p>
      <h4>Il campione: età e geografia</h4>
      <p>Il 58,8% della popolazione intervistata (un campione tra i 18 e i 74 anni), senza particolari differenze tra uomini e donne, si ritrova in questi stereotipi,<b> più diffusi al crescere dell’età </b>(65,7% dei 60-74enni e 45,3% dei giovani) e tra i meno istruiti. Questi preconcetti sono più frequenti<b> nel Mezzogiorno </b>(67,8%), in particolare in Campania (71,6%) e in Sicilia, e meno diffusi al Nord-est (52,6%), con il minimo in Friuli Venezia Giulia (49,2%). Sul tema della violenza nella coppia, il 7,4% delle persone ritiene accettabile sempre o in alcune circostanze che «un ragazzo schiaffeggi la sua fidanzata perché ha civettato/flirtato con un altro uomo», il 6,2% che in una coppia ci <b>scappi uno schiaffo ogni tanto</b>. Rispetto al controllo, invece, sono più del doppio le persone (17,7%) che ritengono accettabile sempre o in alcune circostanze che un uomo controlli abitualmente il cellulare e/o l’attività sui social network della propria moglie/compagna.</p>
      <figure>
        <img src="https://images2-27esimaora.corriereobjects.it/methode_image/2019/11/25/27esimaOra/Foto%2027esimaOra%20-%20Trattate/giornata_info-k1DI-U31501376016518xTB-593x443@Corriere-Web-Sezioni.JPG?v=201911251800"/>
        <figcaption>L’infografica Istat «GLI STEREOTIPI SUI RUOLI DI GENERE E L’IMMAGINE SOCIALE DELLA VIOLENZA SESSUALE» (2018)</figcaption>
      </figure>
    </article>
  </body>
</html>