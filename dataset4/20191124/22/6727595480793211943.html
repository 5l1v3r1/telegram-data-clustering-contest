<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/supriya-sule-puts-out-another-whatsapp-story-654.html"/>
    <meta property="og:site_name" content="DoolNews"/>
    <meta property="article:published_time" content="2019-11-24T22:37:00+00:00"/>
    <meta property="og:title" content="'ശരത് പവാര്‍ യഥാര്‍ത്ഥ മറാത്ത യോദ്ധാവ്, കുടുംബത്തിലെ വിശ്വാസ വഞ്ചകര്‍ക്കെതിരെ ഈ പ്രായത്തിലും പോരാടുന്നു'; പ്രതികരിച്ച് സുപ്രിയ സുലെ"/>
    <meta property="og:description" content="Maharashtra Maharashtra Elections 2019 Maharashtra Govt National News Supriya Sule India മുംബൈ: അജിത് പവാര്‍ ബി.ജെ.പിയുമായി സഖ്യത്തിലെത്തിയതില്‍ പ്രതികരണവുമായി എന്‍.സി.പി"/>
  </head>
  <body>
    <article>
      <h1>'ശരത് പവാര്‍ യഥാര്‍ത്ഥ മറാത്ത യോദ്ധാവ്, കുടുംബത്തിലെ വിശ്വാസ വഞ്ചകര്‍ക്കെതിരെ ഈ പ്രായത്തിലും പോരാടുന്നു'; പ്രതികരിച്ച് സുപ്രിയ സുലെ</h1>
      <address><time datetime="2019-11-24T22:37:00+00:00">24 Nov 2019, 22:37</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: അജിത് പവാര്‍ ബി.ജെ.പിയുമായി സഖ്യത്തിലെത്തിയതില്‍ പ്രതികരണവുമായി എന്‍.സി.പി നേതാവും പാര്‍ട്ടി അധ്യക്ഷന്‍ ശരദ് പവാറിന്റെ മകളുമായ സുപ്രിയ സുലെ വീണ്ടും. മഹാരാഷ്ട്രയില്‍ ശരത് പവാര്‍ പൊരുതുന്നത് യഥാര്‍ത്ഥ മറാത്ത യോദ്ധാവിനെ പോലെയാണെന്ന് സുപ്രിയ കുറിച്ചു.</p>
      <p>വാട്സാപ്പ് സ്റ്റാറ്റസിലൂടെയായിരുന്നു സുപ്രിയയുടെ പ്രതികരണം. കുടുംബത്തിലെ വിശ്വാസ വഞ്ചകര്‍ക്കെതിരെ ഈ പ്രായത്തിലും പവാര്‍ പോരാടുന്നുവെന്നും സുപ്രിയ പറയുന്നു. പവാറിന്റെ നേതൃത്വത്തിനു കീഴില്‍ അഭിമാനമുള്ള മകളും പ്രവര്‍ത്തകയുമാണ് താനെന്നും സുപ്രിയ കുറിച്ചു.</p>
      <p>‘അദ്ദേഹം ഒരുപക്ഷേ വിജയിച്ചേക്കാം, ഒരുപക്ഷേ പരാജയപ്പെട്ടേക്കാം. പക്ഷേ, ശരത് പവാര്‍ ഈ യുദ്ധത്തില്‍ പൊരുതുന്നത് യഥാര്‍ത്ഥ മാറാത്ത യോദ്ധാവിനെ പോലെയാണ്. ക്രൂരരായ മോദി-അമിത് ഷാ ശക്തിക്കെതിരെയും കുടുംബത്തിലെ വിശ്വാസ വഞ്ചകര്‍ക്കെതിരെയും ഈ പ്രായത്തിലും ആരോഗ്യാവസ്ഥയിലും അദ്ദേഹം പോരാടുന്നു. ഇത്തരത്തിലുള്ള ഒരു ദൃഢനിശ്ചയത്തെ കുറിച്ച് നേരത്തെ കേട്ടിട്ടില്ല.’ സുപ്രിയ കുറിച്ചു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/dhananjay-munde-again-express-support-to-saradh-pawar-369.html?utm_source=doolnews&amp;utm_medium=related"/>
      </related>
      <p>നേരത്തെ, തന്റെ കുടുംബം വഞ്ചിക്കപ്പെട്ടെന്നും അജിത്ത് പവാര്‍ തന്റെ അച്ഛനെ വഞ്ചിച്ചെന്നും സുപ്രിയ പറഞ്ഞതായി മാധ്യമപ്രവര്‍ത്തക ബര്‍ഖാ ദത്ത് ട്വീറ്റ് ചെയ്തിരുന്നു. പാര്‍ട്ടിയും കുടുംബവും വിഭജിക്കപ്പെട്ടു’ എന്ന ഒറ്റവരി പ്രതികരണവും സുപ്രിയ നടത്തിയിരുന്നു.</p>
      <p>അതേസമയം, ദേവേന്ദ്ര ഫഡ്നാവിസിന്റെ സര്‍ക്കാര്‍ രൂപീകരണം ചട്ടവിരുദ്ധമാണെന്ന് കാണിച്ച് എന്‍.സി.പി, കോണ്‍ഗ്രസ്, ശിവസേന പാര്‍ട്ടികളുടെ ഹരജി പരിഗണിക്കുന്ന കേസ് തിങ്കളാഴ്ചത്തേക്ക് മാറ്റി. കേസില്‍ വാദം പൂര്‍ത്തിയായ ശേഷമാണ് നാളത്തേക്ക് മാറ്റിയത്. നാളെ 10:30 നാണ് കേസ് പരിഗണിക്കുക.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>മഹാരാഷ്ട്രയിലെ സര്‍ക്കാര്‍ രൂപീകരണവുമായി ബന്ധപ്പെട്ട് ഏകദേശം ഒരു മാസക്കാലത്തോളം നീണ്ടു നിന്ന അനിശ്ചിതത്വത്തിനൊടുവില്‍ ദേവേന്ദ്ര ഫട്നാവിസ് മുഖ്യമന്ത്രിയായി സത്യപ്രതിജ്ഞ ചെയ്യുകയായിരുന്നു. എന്‍.സി.പി നേതാവ് അജിത്ത് പവാറിന്റെ പിന്തുണയോടെയായിരുന്നു സത്യപ്രതിജ്ഞ. അജിത്ത് പവാര്‍ ഉപമുഖ്യമന്ത്രിയായും സത്യപ്രതിജ്ഞ ചെയ്തിരുന്നു.</p>
      <figure>
        <iframe src="https://www.youtube.com/embed/Yymp6l-_vOA" width="500" height="281" data-service="Youtube" scrolling="no"/>
      </figure>
    </article>
  </body>
</html>