<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-tenis-23511933-spania-castigat-cupa-davis-2-0-canada-rafael-nadal-adus-punctul-decisiv.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T22:17:00+00:00"/>
    <meta property="og:title" content="VIDEO Spania a câștigat Cupa Davis (2-0 vs Canada) - Rafael Nadal a adus punctul decisiv"/>
    <meta property="og:description" content="Spania a câștigat Cupa Davis pentru a șasea oară în istorie, după ce a învins în finală echipa Canadei, scor 2-0. Învingătoarea primei ediții a noului format al"/>
  </head>
  <body>
    <article>
      <h1>VIDEO Spania a câștigat Cupa Davis (2-0 vs Canada) - Rafael Nadal a adus punctul decisiv</h1>
      <address><time datetime="2019-11-24T22:17:00+00:00">24 Nov 2019, 22:17</time> by <a rel="author">Diana Ene</a></address>
      <p><b>Spania a câștigat Cupa Davis pentru a șasea oară în istorie, după ce a învins în finală echipa Canadei, scor 2-0. Învingătoarea primei ediții a noului format al competiției a fost stabilită după primele două meciuri de simplu. Roberto Bautista-Agut l-a învins pe Felix Auger-Aliassime, iar Rafel Nadal a adus punctul decisiv grație victoriei obținute în fața lui Denis Shapovalov.<br/></b><b><br/></b><b>Rezultatele finalei Canada vs Spania:<br/></b><br/>Felix Auger-Aliassime (21 ATP) - <b>Roberto Bautista-Agut (9 ATP)</b> 6-7(3), 3-6<br/><br/>Cu o zi înainte de finala Cupei Davis, Roberto Bautista-Agut a fost prezent la înmormântarea tatălui său, însă spaniolul a avut puterea să dea totul pentru a obține victoria în fața lui Felix Auger-Aliassime. Numărul 9 ATP a salvat singura minge de break din primul set, pe care și l-a adjudecat apoi la tie-break, scor 7-3. <br/><br/>În setul al doilea, canadianul de 19 ani a resimțit presiunea momentului și a cedat inițiativa. Agut a condus cu 3-0, Aliassime a revenit la 2-3, însă apoi și-a mai pierdut o dată serviciul, break-ul dovedindu-se decisiv pentru succesul ibericului. Partida a durat o oră și 50 de minute.</p>
      <figure>
        <iframe data-src="https://twitter.com/BautistaAgut/status/1198692592193613825?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Denis Shapovalov (15 ATP) - <b>Rafel Nadal (1 ATP)</b> 3-6, 6-7(7)<br/><br/>Aflat într-o dispoziție de joc excelentă, Rafael Nadal a fost cel care a adus punctul decisiv pentru victoria Spaniei. Meciul cu Denis Shapovalov a fost unul extrem de echilibrat, canadianul câștigând de altfel singura întâlnire directă pe hard (în 2017, la Montreal).<br/><br/>Un break reușit la scorul de 3-2 a fost suficient pentru ca Nadal să se impună în prima manșă. În setul secund, niciunul dintre cei doi jucători nu și-a cedat serviciul, deși ambii au avut ocazii (Nadal a avut două mingi de break la 1-1 și una la 4-4, în timp ce Shapovalov a beneficiat de o șansă la 3-2 în favoarea sa). <br/><br/>Shapovalov a început mai bine tie-break-ul, conducând cu 2-0, însă două mini-break-uri l-au adus în avantaj pe Nadal. La 6-4 pentru iberic, Denis a salvat două minigi de meci, pentru ca mai apoi să aibă șansa de a închide setul (7-6). A urmat însă Nadal la serviciu și a apărut o nou minge de meci pentru spaniol. Shapovalov nu a mai putut face nimic pentru a împiedica victoria lui Nadal. S-a încheiat 6-3, 7-6(7), după o oră și 55 de minute.<br/><br/>Rafael Nadal a contribuit din plin la succesul obținut de Spania la Madrid. Liderul mondial a avut o evoluție fantastică pe parcursul întregii săptămâni, obținând victorii pe linie - 5 la simplu și 3 la dublu.<br/><br/>La simplu, Nadal i-a învins pe Karen Khachanov (Rusia, 17 ATP), Borna Gojo (Croația, 280 ATP), Diego Schawartzman (14 ATP), Daniel Evans (Marea Britanie, 42 ATP) și Denis Shapovalov (15 ATP). Mai mult, Rafa nu și-a pierdut nici măcar o dată serviciul.</p>
      <figure>
        <iframe data-src="https://twitter.com/DavisCupFinals/status/1198703397739933697?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>''Poate am câştigat opt meciuri, dar persoana care a fost vitală în această Cupă a fost Roberto (Bautista): ce a făcut el a fost aproape inuman. A plecat joi, tatăl său a decedat, el a revenit, s-a antrenat ieri (sâmbătă), iar azi a fost pregătit să joace la cel mai înalt nivel'', <b>a declarat Nadal în lacrimi, la postul de televiziune Movistar, potrivit Agerpres.</b><br/><br/>Pentru Spania este a șasea Cupa Davis din istorie, după cele din 2000, 2004, 2008, 2009 și 2011. Ibericii au mai disputat alte patru finale, în 1965, 1967, 2003 și 2012.<br/><br/>În grupele turneului final al Cupei Davis de la Madrid, Spania a trecut de Rusia și Croația (campioana en-titre), iar apoi le-a eliminat pe Argentina (sferturi) și Marea Britanie (semifinale).<br/><br/>Canada s-a aflat la prima finală din istorie, după ce a reușit să elimine din competiție Australia (sferturi) și Rusia (semifinale). În faza grupelor, canadienii le-au învins pe Italia și SUA.<br/><b><br/></b><b>Ultimele câștigătoare ale Cupei Davis:<br/></b><br/>2019 Spania<br/>2018 Croația<br/>2017 Franța<br/>2016 Argentina<br/>2015 Marea Britanie<br/>2014 Elveția<br/>2013 Cehia<br/>2012 Cehia<br/>2011 Spania<br/>2010 Serbia<br/>2009 Spania</p>
      <figure>
        <iframe data-src="https://twitter.com/DavisCupFinals/status/1198701377293340672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/DavisCupFinals/status/1198709388514668546?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/DavisCupFinals/status/1198708289124667392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/DavisCupFinals/status/1198706515663818753?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/DavisCupFinals/status/1198713968870805504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/3gerardpique/status/1198711103519416320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/CopaDavis/status/1198708825634807811?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>   </p>
    </article>
  </body>
</html>