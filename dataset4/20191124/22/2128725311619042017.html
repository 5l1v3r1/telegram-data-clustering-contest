<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aspor.com.tr/fenerbahce/2019/11/25/dertlasman"/>
    <meta property="og:site_name" content="Aspor"/>
    <meta property="article:published_time" content="2019-11-24T22:50:06+00:00"/>
    <meta property="og:title" content="Dertlasman"/>
    <meta property="og:description" content="Fenerbahçe, bir penaltı kaçırdığı Yeni Malatya karşısında 2 puan bıraktı. Bu sezon deplasmanda toplamda 10 puan gitti."/>
  </head>
  <body>
    <article>
      <h1>Dertlasman</h1>
      <h2><a href="https://www.aspor.com.tr/index/fenerbahce">Fenerbahçe</a>, bir penaltı kaçırdığı Yeni <a href="https://www.aspor.com.tr/index/malatya">Malatya</a> karşısında 2 puan bıraktı. Bu sezon deplasmanda toplamda 10 puan gitti.</h2>
      <address>
        <time datetime="2019-11-24T22:50:06+00:00">24 Nov 2019, 22:50</time>
      </address>
      <p>Zirveyi zorlamak için mutlak 3 puan parolasıyla <a href="https://www.aspor.com.tr/index/yeni-malatyaspor">Yeni Malatyaspor</a> karşısına çıkan <a href="https://www.aspor.com.tr/index/fenerbahce">Fenerbahçe</a>, umduğunu bulamadı. Sarı-lacivertli takım, bir de penaltı atışından yararlanamadığı mücadelede rakibiyle golsüz berabere kaldı. Kanarya'da penaltıyı kaçıran ise tecrübe abidesi <a href="https://www.aspor.com.tr/index/emre-belozoglu">Emre Belözoğlu</a> oldu. Puanını 21'e yükselten Fenerbahçe'nin bu sezonki kayıplarında dış saha maçlarının ise ayrı bir önemi var. Altıncı deplasman sınavına çıkan sarı-lacivertli takım, bu alanda 2 yenilgi ve 2 beraberlikle toplamda 10 puan yitirdi. Dış sahada <a href="https://www.aspor.com.tr/index/basaksehir">Başakşehir</a> ve Denizlispor'u 2-1 yenen Kanarya Alanyaspor (3-1) ve <a href="https://www.aspor.com.tr/index/kayserispor">Kayserispor</a>'a (1-0) ise mağlup olmuştu. Diğer beraberlik ise 0-0 sonuçlanan <a href="https://www.aspor.com.tr/index/galatasaray">Galatasaray</a> derbisinde alınmıştı. Son yıllarda dış saha maçlarını kazanmakta zorlanan Fenerbahçe'de <a href="https://www.aspor.com.tr/index/ersun-yanal">Ersun Yanal</a> bu sıkıntıya çözüm bulamıyor. Kanarya ligde gelecek hafta da <a href="https://www.aspor.com.tr/index/goztepe">Göztepe</a> deplasmanına gidecek.<br/><br/><b>ÜST ÜSTE İKİNCİ KEZ!</b><br/><br/>Bir önceki Kayseri deplasmanını da 1-0 kaybeden Fenerbahçe, 2019 takvim senesinde ilk kez üst üste iki <a href="https://www.aspor.com.tr/index/super-lig">Süper Lig</a> deplasmanında gol atamadı. Sarılacivertli takım dış sahada sadece 4 gol atarken, kalesinde ise 6 gole engel olamadı.<br/><br/><b>ALPER 1 YIL SONRA 11'DE</b><br/><br/>Alper uzun süre sonra bir ilki gerçekleştirdi. Karşılaşmaya 11'de başlayan Alper, en son geçen sezonun 3. haftasındaki Göztepe maçında 11 çıkmıştı. Alper, dün forvette görev yaptı, istenen verimi sağlayamadı.<br/><br/><b>4 EKSİKLE ÇIKTILAR</b><br/><br/>Fenerbahçe, <a href="https://www.aspor.com.tr/index/malatya">Malatya</a> karşısına 4 eksikle çıktı. Sol bacak alt adalesinde kısmi yırtık tespit edilen ve tedavisine başlanan <a href="https://www.aspor.com.tr/index/mevlut-erdinc">Mevlüt Erdinç</a>, Vedat Muric, Max Kruse ile kırmızı kart cezalısı <a href="https://www.aspor.com.tr/index/mauricio-isla">Mauricio Isla</a> kadroda yer almadı.<br/><br/><b>EMRE YİNE ATAMADI</b><br/><br/>İlk yarının sonunda penaltı atışını kaçıran kaptan Emre Belözoğlu, kullandığı son dört penaltı vuruşunun ikisinden faydalanamadı. Dünkü penaltı ayrıca Emre'nin Mayıs 2018'den bu yana ligde kaçırdığı ilk penaltı oldu.</p>
    </article>
  </body>
</html>