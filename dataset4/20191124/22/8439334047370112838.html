<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/se-diathesimotita-axiomatikos-tis-astunomias-sto-irakleio-giati-pire-kratoumeno-kai-ton-epestrepse-meta-apo-3-ores.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-24T22:43:00+00:00"/>
    <meta property="og:title" content="Σε διαθεσιμότητα αξιωματικός της αστυνομίας στο Ηράκλειο, γιατί ...πήρε κρατούμενο και τον επέστρεψε μετά από 3 ώρες!"/>
    <meta property="og:description" content="Άμεση η παρέμβαση του αρχηγείου της ΕΛ.ΑΣ. που έθεσε σε διαθεσιμότητα έναν ακόμα συνάδελφο του που εκτελούσε υπηρεσία ως αξιωματικός υπηρεσίας"/>
  </head>
  <body>
    <article>
      <h1>Σε διαθεσιμότητα αξιωματικός της αστυνομίας στο Ηράκλειο, γιατί ...πήρε κρατούμενο και τον επέστρεψε μετά από 3 ώρες!</h1>
      <address>
        <time datetime="2019-11-24T22:43:00+00:00">24 Nov 2019, 22:43</time>
      </address>
      <p>
        <b>Άμεση η παρέμβαση του αρχηγείου της ΕΛ.ΑΣ. που έθεσε σε διαθεσιμότητα έναν ακόμα συνάδελφο του που εκτελούσε υπηρεσία ως αξιωματικός υπηρεσίας</b>
      </p>
      <p>Ένα απίστευτο περιστατικό σημειώθηκε σε αστυνομική υπηρεσία του Ηρακλείου με το αρχηγείο της ΕΛ.ΑΣ. να παρεμβαίνει άμεσα.</p>
      <p>Σύμφωνα με την ανακοίνωση της ΕΛ.ΑΣ., δύο αστυνομικοί, ένας αξιωματικός και ένας αρχιφύλακας τέθηκαν σε διαθεσιμότητα, καθώς ο ένας εξ αυτών πήρε χθες τη νύχτα ένας κρατούμενο (ιδιοκτήτη μπαρ που είχε συλληφθεί μετά από ελέγχους της ΕΛ.ΑΣ. στο κατάστημα του για υγειονομικές παραβάσεις) και τον επέστρεψε τρεις ώρες αργότερα, νωρίς τα ξημερώματα! Σε διαθέσιμότητα τέθηκε και ο αξιωματικός υπηρεσίας.</p>
      <p>Αναλυτικά, η ανακοίνωση της αστυνομίας αναφέρει:</p>
      <p>"Με Απόφαση του Αρχηγείου της Ελληνικής Αστυνομίας τέθηκαν σε διαθεσιμότητα Αστυνόμος Α’ και Αρχιφύλακας, που υπηρετούν σε υπηρεσίες της Κρήτης και παράλληλα διατάχθηκε σε βάρος τους η διενέργεια Ένορκης Διοικητικής Εξέτασης.</p>
      <p>Η υπόθεση αφορά σε περιστατικό που έλαβε χώρα την 03:10 ώρα της 23/11/2019, όταν ο Αστυνόμος Α’, εκτός διατεταγμένης υπηρεσίας, μετέβη σε άλλη Αστυνομική Υπηρεσία, όπου εκτελούσε καθήκοντα Αξιωματικού Υπηρεσίας ο Αρχιφύλακας και αφού παρέλαβε ιδιώτη κρατούμενο για υγειονομική παράβαση επέστρεψαν μαζί μετά από περίπου (3) ώρες.</p>
      <p>Οι δύο αστυνομικοί και ο ιδιώτης συνελήφθησαν, σε βάρος τους σχηματίσθηκε ποινική δικογραφία αυτόφωρης διαδικασίας και οδηγήθηκαν στην αρμόδια εισαγγελική Αρχή".</p>
    </article>
  </body>
</html>