<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301453/%DA%A9%D8%A7%D8%B8%D9%85%DB%8C-%DB%8C%DA%A9%DB%8C-%D8%A7%D8%B2-%D9%85%D9%87%D9%85-%D8%AA%D8%B1%DB%8C%D9%86-%D9%85%D9%88%D9%84%D9%81%D9%87-%D9%87%D8%A7%DB%8C-%D8%AA%D9%88%D9%84%DB%8C%D8%AF-%D8%AA%D8%A7%D9%85%DB%8C%D9%86-%D8%A7%D9%85%D9%86%DB%8C%D8%AA-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-24T22:45:00+00:00"/>
    <meta property="og:title" content="کاظمی: یکی از مهم‌ترین مولفه‌های تولید تامین امنیت سرمایه‌گذار است"/>
    <meta property="og:description" content="نایب رییس کمیسیون امور داخلی کشور و شوراها تاکید کرد که سرمایه‌گذار در گام اول باید با قوانینی شفاف و ثابت مواجه باشد تا بتواند با اطمینان برای تولید کالایی با کیفیت در بلندمدت برنامه‌ریزی کند."/>
  </head>
  <body>
    <article>
      <h1>کاظمی: یکی از مهم‌ترین مولفه‌های تولید تامین امنیت سرمایه‌گذار است</h1>
      <address><time datetime="2019-11-24T22:45:00+00:00">24 Nov 2019, 22:45</time> by <a rel="author">علی قورچیان</a></address>
      <p>نایب رییس کمیسیون امور داخلی کشور و شوراها تاکید کرد که سرمایه‌گذار در گام اول باید با قوانینی شفاف و ثابت مواجه باشد تا بتواند با اطمینان برای تولید کالایی با کیفیت در بلندمدت برنامه‌ریزی کند.</p>
      <p> سید حمیدرضا کاظمی در گفت‌وگو با ایسنا با اشاره به دیدار مقام معظم رهبری با جمعی از تولید کنندگان داخلی و تاکید ایشان بر ضرورت رونق تولید، بیان کرد: در شرایط فعلی کشور و با توجه به تحریم‌ها و فشارهای اقتصادی که از سوی قدرت‌های استعماری بر کشورمان تحمیل شده است یکی از مهم‌ترین اولویت‌های کشور توجه به تولید داخلی است و استفاده از ظرفیت‌های داخل است.</p>
      <p>وی در ادامه اظهار کرد: از آنجا که کشور ما دارای ظرفیت بالایی می‌باشد باید صاحبنظران، تولید کنندگان و دولت با برنامه‌ریزی به منظور استفاده از ظرفیت‌های داخلی به سمت تولید بروند.</p>
      <p>نماینده مردم پلدختر در مجلس شورای اسلامی تصریح کرد: با توجه به بازار مصرف خوبی که در داخل کشور وجود دارد تولید کنندگان می‌توانند با برنامه‌ریزی در جهت تولید کالای باکیفیت حرکت کنند. کالای تولیدی باید کالای رقابتی بوده و توانایی رقابت با کالاهای مشابه خارجی را داشته باشد.</p>
      <p>کاظمی در ادامه با اشاره به موانع موجود بر سر راه تولید کنندگان در داخل کشور، بیان کرد: به نظر من اولین مانع بر سر راه تولید کنندگان دولتی بودن اقتصاد کشور است. در گام اول به منظور رونق تولید ما باید به اصل 44 قانون اساسی توجه داشته و در راستای خصوصی‌سازی گام برداریم. دولت باید بر عملکرد تولید کنندگان نظارت داشته و از تولید کنندگان حمایت کند، اما باید اجازه دهد تا سرمایه‌ گذاران خود در تولید نقش ایفا کنند.</p>
      <p>نماینده مردم پلدختر در مجلس شورای اسلامی ادامه داد: یکی از مهم‌ترین مولفه‌های تولید تامین امنیت سرمایه‌ گذار است. در گام اول سرمایه گذار باید با قوانینی شفاف و ثابت سروکار داشته باشد تا بتواند برنامه‌ریزی در بلندمدت برای تولید کالای باکیفیت داشته باشد.</p>
      <p>وی در پایان تاکید کرد: امنیت سرمایه‌گذار در تمام ابعاد حائز اهمیت است. فردی که سرمایه خود را به بازار تولید می‌آورد باید امنیت را احساس کند. از سوی دیگر باید شرایط به گونه‌ای باشد که هر فردی که توانست با برنامه‌ریزی کالای باکیفیت‌تری تولید کند در صدر قرار بگیرد نه این‌که پای رانت در میان باشد و افراد غیرمتخصص پای کار بیایند.</p>
      <p>انتهای پیام</p>
    </article>
  </body>
</html>