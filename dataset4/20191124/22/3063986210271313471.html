<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/miscellaneous/2019/11/24/843118"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T22:33:00+00:00"/>
    <meta property="og:title" content="১০ লাখ টাকা যৌতুকের দাবিতে নির্মম নির্যাতন স্ত্রীকে"/>
    <meta property="og:description" content="১০ লাখ টাকা যৌতুকের দাবিতে স্ত্রীকে নির্মমভাবে নির্যাতনের অভিযোগ উঠেছে মো. ওসমান ঢালী (৫০) নামে এক ব্যক্তির বিরুদ্ধে। ওই ঘটনায় ভুক্তভোগী বাদী হয়ে খিলগাঁও থানায় নারী ও শিশু নির্যাতন দমন আইন ২০০০ সংশোধনী ২০০৩ এর ১১ (গ)/৩০ ধারায় মামলা করেছেন। মামলা নং-৫২, ২৩ নভেম্বর ২০১৯। অভিযোগ সূত্রে জানা গেছে, গত শনিবার সকালে মো. ওসমান ঢালী খিলগাঁও এলাকার দক্ষিণ বনশ্রীর ‘কে’ ব্লকের ১৬-নং রোডের ২৮৪-নং বাসায় স্ত্রী আঞ্জুমান আরা রেশমার (৩৫) কাছে ১০ লাখ টাকা দাবি করেন। যৌতুক হিসেবে এ টাকা ভুক্তভোগীর ভাইয়ের কাছ থেকে এনে দেওয়ার জন্য চাপ দিতে থাকেন। কিন্তু টাকা নিয়ে আসতে অস্বীকার করায় স্ত্রীর ওপর নির্মম নির্যাতন শুরু করেন ওসমান ঢালী। এ সময় তাকে নির্যাতনে সহযোগিতা করেন বোন সাবিনা (৩০) ও ভাগনে জাবেদ (২০)। তারা তাকে রক্তাক্ত জখম করেন। খবর পেয়ে ভুক্তভোগীর ভাই ওই বাসায় এসে বোনকে উদ্ধার করে মুগদা মেডিকেল কলেজ হাসপাতালে ভর্তি করেন। ভুক্তভোগীর অভিযোগ, নারায়ণগঞ্জের বন্দর থানার উত্তর লক্ষণখোলা এলাকার মৃত আরজ ঢালীর ছেলে মো. ওসমান ঢালীর সঙ্গে ২০০৮ সালে বিয়ে হয়। বিয়ের পর থেকে যৌতুকের দাবিতে তার ওপর নিয়মিত নির্যাতন করা হয়। কিন্তু একমাত্র সন্তানের…"/>
  </head>
  <body>
    <article>
      <h1>১০ লাখ টাকা যৌতুকের দাবিতে নির্মম নির্যাতন স্ত্রীকে</h1>
      <address><time datetime="2019-11-24T22:33:00+00:00">24 Nov 2019, 22:33</time> by <a rel="author">কালের কণ্ঠ অনলাইন</a></address>
      <p>১০ লাখ টাকা যৌতুকের দাবিতে স্ত্রীকে নির্মমভাবে নির্যাতনের অভিযোগ উঠেছে মো. ওসমান ঢালী (৫০) নামে এক ব্যক্তির বিরুদ্ধে। ওই ঘটনায় ভুক্তভোগী বাদী হয়ে খিলগাঁও থানায় নারী ও শিশু নির্যাতন দমন আইন ২০০০ সংশোধনী ২০০৩ এর ১১ (গ)/৩০ ধারায় মামলা করেছেন। মামলা নং-৫২, ২৩ নভেম্বর ২০১৯।</p>
      <p>অভিযোগ সূত্রে জানা গেছে, গত শনিবার সকালে মো. ওসমান ঢালী খিলগাঁও এলাকার দক্ষিণ বনশ্রীর ‘কে’ ব্লকের ১৬-নং রোডের ২৮৪-নং বাসায় স্ত্রী আঞ্জুমান আরা রেশমার (৩৫) কাছে ১০ লাখ টাকা দাবি করেন। যৌতুক হিসেবে এ টাকা ভুক্তভোগীর ভাইয়ের কাছ থেকে এনে দেওয়ার জন্য চাপ দিতে থাকেন। কিন্তু টাকা নিয়ে আসতে অস্বীকার করায় স্ত্রীর ওপর নির্মম নির্যাতন শুরু করেন ওসমান ঢালী। এ সময় তাকে নির্যাতনে সহযোগিতা করেন বোন সাবিনা (৩০) ও ভাগনে জাবেদ (২০)। তারা তাকে রক্তাক্ত জখম করেন। খবর পেয়ে ভুক্তভোগীর ভাই ওই বাসায় এসে বোনকে উদ্ধার করে মুগদা মেডিকেল কলেজ হাসপাতালে ভর্তি করেন।</p>
      <p>ভুক্তভোগীর অভিযোগ, নারায়ণগঞ্জের বন্দর থানার উত্তর লক্ষণখোলা এলাকার মৃত আরজ ঢালীর ছেলে মো. ওসমান ঢালীর সঙ্গে ২০০৮ সালে বিয়ে হয়। বিয়ের পর থেকে যৌতুকের দাবিতে তার ওপর নিয়মিত নির্যাতন করা হয়। কিন্তু একমাত্র সন্তানের (বয়স ১০) কথা চিন্তা করে তিনি বিষয়টি কাউকে জানাননি।</p>
      <p>তিনি আরো বলেন, গত শনিবারও ব্যবসার কথা বলে আমার ভাইয়ের কাছ থেকে ১০ লাখ টাকা আনতে বলেন ওসমান ঢালী। কিন্তু টাকা আনতে অপারগতা প্রকাশ করায় আমার ওপর নির্মম নির্যাতন চালানো হয়। ওসমান ঢালী চুলের মুঠো ধরে আমাকে বাসার মেঝেতে ফেলে নির্মমভাবে পেটাতে থাকেন। এ সময় ওসমান ঢালীর বোন ও ভাগনেও আমাকে লাথি মারতে থাকে। একপর্যায়ে ওসমান ঢালী রান্নাঘর থেকে বঁটি এনে আমাকে কোপ দেয়। বঁটির কোপ ঠেকাতে গিয়ে আমার বাঁ হাতের বৃদ্ধাঙ্গুল এবং ডান হাতের অনামিকা কেটে যায়।</p>
      <p>নির্যাতনের বিষয়টি জেনে স্থানীয়রা এগিয়ে আসেন। বাসার ভাড়াটিয়া মিন্টু, পাশের বাড়িওয়ালা, কাজের বুয়া ও স্থানীয়রা আমাকে উদ্ধার করে নিকটস্থ যমুনা ফার্মেসিতে নিয়ে যায়। সেখান থেকে আমার মেয়ে তার মামাদের ফোন দিলে তারা (ভুক্তভোগীর ভাই) আমাকে মুগদা মেডিকেল কলেজ হাসপাতালে ভর্তি করে- বলেন তিনি। চিকিৎসা নিতে সময় লাগায় অভিযোগ করতেও দেরি হয়েছে বলেও জানান ভুক্তভোগী।</p>
      <p>তিনি আরো জানান, যৌতুকের দাবিতে শুধু তার স্বামী (ওসমান ঢালী) নয়, তার ছোট ভাই আজগর ঢালী, বোন সাবিনা, বোনজামাই সোনা মিয়া ও ভাগনে জাবেদ প্রায়ই তাকে নির্যাতন করত। কিন্তু একমাত্র মেয়ের কথা মাথায় রেখে সব নির্যাতন নীরবে সয়ে গেছেন। শুধু নির্যাতন নয়, টাকা এনে না দিলে তালাক দিয়ে বাড়ি ছাড়া করারও হুমকি দেয় ওসমান ঢালী।</p>
      <p>ভুক্তভোগীর ভাই এম. এ. রেজা বলেন, যৌতুকের দাবিতে এর আগেও আমার বোনের ওপর নির্যাতন চালানো হয়। কিন্তু এবার সীমা অতিক্রম করেছে। আমার বোনের সঙ্গে বিয়ের আগে ওসমান ঢালী আরেকটি বিয়ে করেন। বিষয়টি তারা গোপন রাখেন। ওই ঘরে তার একটি পুত্রসন্তানও আছে। ওই স্ত্রীর সঙ্গে সংসার করতে এবং বনশ্রীর বাড়ি ছাড়া করতে আমার বোনের ওপর নির্মম নির্যাতন চালিয়েছে ওসমান ঢালী ও তার পরিবার।</p>
      <p>মামলার তদন্ত কর্মকর্তা খিলগাঁও থানার উপ-পরিদর্শক (এসআই) অনিরুদ্ধ রায় বলেন, মামলার প্রধান অভিযুক্ত ওসমান ঢালী গতকাল রাতেই গ্রেপ্তার হয়েছেন। আজ (রবিবার) দুপুরে মহানগর হাকিমের আদালতে প্রেরণ করা হয়েছে। অন্য আসামিদের গ্রেপ্তারের চেষ্টা চলছে।</p>
    </article>
  </body>
</html>