<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kontrokultura.it/231373/albenga-giovedi-28-al-via-la-quattordicesima-edizione-del-festival-%e3%80%8asu-la-testa%e3%80%8b/"/>
    <meta property="og:site_name" content="KontroKultura"/>
    <meta property="article:published_time" content="2019-11-24T22:23:47+00:00"/>
    <meta property="og:title" content="Albenga: Giovedì 28 al via la quattordicesima edizione del festival《SU LA TESTA》"/>
    <meta property="og:description" content="Giovedì 28 Novembre il sipario del Cinema Teatro Ambra di Albenga si aprirà per la serata inaugurale della quattordicesima edizione del Festival Su la testa. Negli anni, la manifestazione ha dimostrato di avere l’occhio lungo e l’orecchio fine sulla selezione dei partecipanti. È accaduto che molti artisti esibitisi sul palco della chermesse da lì a poco abbiano infatti […]"/>
  </head>
  <body>
    <article>
      <h1>Albenga: Giovedì 28 al via la quattordicesima edizione del festival《SU LA TESTA》</h1>
      <address><time datetime="2019-11-24T22:23:47+00:00">24 Nov 2019, 22:23</time> by <a rel="author" href="https://www.kontrokultura.it/author/sabrina/" target="_blank">Sabrina Boni</a></address>
      <p>Giovedì 28 Novembre il sipario del <b>Cinema Teatro Ambra di Albenga </b>si aprirà per la serata inaugurale della quattordicesima edizione del Festival <i>Su la testa</i>.</p>
      <p>Negli anni, la manifestazione ha dimostrato di avere l’occhio lungo e l’orecchio fine sulla selezione dei partecipanti. È accaduto che molti artisti esibitisi sul palco della chermesse da lì a poco abbiano infatti raggiunto il successo a livello nazionale. <b>Zibba</b>, <b>Levante</b>, gli Ex <b>Otago</b> e <b>Raphael Gualazzi </b>sono solo alcuni esempi.</p>
      <p>Anche quest’anno il programma unisce <b>artisti di qualità</b> ad altri più <b>mainstream</b>:</p>
      <p>• Giovedì 28 Novembre: Messer DaVil, I miei migliori complimenti e Maria Gadù.</p>
      <p>• Venerdì 29 Novembre: Ivan Talarico, Mr. Puma, Giancane e Awa Ly.</p>
      <p>• Sabato 30 Novembre: Giulia Mei, Giacomo Toni, Alberto Bertoli e Bocephus King.</p>
      <p>Edizione particolarmente votata all’internazionalità con ospiti di prima grandezza da Canada e Francia come l’istrionico <b>Bocephus King</b> che calerà in riviera con una vera e propria super band per il ventennale dei suoi tour italiani, la franco senegalese <b>Awa Ly</b>, delicatissima e intensa cantante ed attrice, attenta ai grandi temi e ai forti sentimenti.</p>
      <p>Grande attesa soprattutto per <b>Maria Gadù</b>, l’artista brasiliana, vera e propria star internazionale e protagonista di tante battaglie civili contro l’omofobia e a difesa dei diritti degli indios, che ha inserito Albenga nel cuore del prestigioso tour europeo Pelle che farà tappa in Liguria dopo Lisbona, Madrid, Barcellona, Milano e Roma.</p>
      <p><b>Giancane</b>, <b>I miei migliori complimenti</b> e <b>Alberto Bertoli</b> difenderanno con onore il vessillo della nostra migliore canzone; i <b>Messer Davil</b> e <b>Mr. Puma</b>, quello della migliore musica di riviera, mentre a sparigliare le carte di un programma più che mai vario e colorato saranno il giovanissimo talento autorale di <b>Giulia Mei</b>, il poetico disincanto di <b>Ivan Talarico</b> e lo spiazzante punk pianistico di <b>Giacomo Toni</b>.</p>
      <p>Come sempre <i>Su la testa</i> non è soltanto musica ma anche incontro, dibattito, arte, pomeriggi e notti infinite. Ci sarà la consegna del <b>Premio Pisani</b>, intitolato al ricordo del mitico patron dell’Ambra, e quest’anno consegnato al regista rivierasco <b>Giorgio Molteni </b>autore di moltissimi film tra cui <i>Aurelia</i> e il <i>Servo ungherese</i>.</p>
      <p>Per tre giorni la sede <b>dell’Associazione culturale Zoo</b> si trasferirà a Palazzo Scotto Niccolari dove ci saranno incontri musicali con artisti come Ginez, Monica P e Roberta Carrieri; ci sarà anche lo storytelling di <i>Giorgio Olmoti</i> da Torino con il monologo “<i>Mai fare a tappa con la realtà</i>”, la presentazione del libro di <b>Renato Holfer Rossi</b> “<i>Il percorso contrario</i>” e la presentazione della mostra dell’artista genovese <b>Melkio</b> che ivi esporrà alcune opere per tutto il periodo del festival; è un artista che invita al gioco e alla condivisione tramite l’utilizzo del segno grafico utilizzato a fini evocativi di visioni oniriche e colorate. Le notti di <i>Su la testa</i> sono esse stesse spettacolo.</p>
      <p>I biglietti sono in vendita on line tramite il sito <a href="https://www.eventbrite.it/e/biglietti-su-la-testa-music-festival-2019-76068634333"><b>Eventbrite</b> </a>e alla <b>Libreria San Michele</b> di Albenga.</p>
    </article>
  </body>
</html>