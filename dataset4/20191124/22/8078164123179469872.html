<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_25/jorge-jesus-l-anti-mourinho-flamengo-che-ha-restituito-calcio-spettacolo-vincente-brasile-875b1048-0f5b-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Jorge Jesus, l’anti-Mourinho del Flamengo che ha restituito il calcio-spettacolo (e vincente) al Brasile"/>
    <meta property="og:description" content="Veste solo di nero in omaggio alla madre morta, ha un filosofo come maestro: chi è l’allenatore portoghese che ha regalato al club di Rio de Janeiro le 24 ore più belle della sua storia: prima la Coppa Libertadores, poi il campionato vinto senza giocare"/>
  </head>
  <body>
    <article>
      <h1>Jorge Jesus, l’anti-Mourinho del Flamengo che ha restituito il calcio-spettacolo (e vincente) al Brasile</h1>
      <h2>Veste solo di nero in omaggio alla madre morta, ha un filosofo come maestro: chi è l’allenatore portoghese che ha regalato al club di Rio de Janeiro le 24 ore più belle della sua storia: prima la Coppa Libertadores, poi il campionato vinto senza giocare</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Tommaso Pellizzari</a></address>
      <p>Se si eccettuano i pionieri, dopo il portoghese Jorge Jesus al Flamengo il primo allenatore europeo a lasciare il segno in Brasile fu Bela Guttmann, inquieto ebreo ungherese giramondo che dopo il suo passaggio in Italia (Padova, Triestina, Milan e Lanerossi Vicenza) finì al San Paolo nel 1957. E non solo vinse il campionato ma esportò laggiù l’idea del quarto difensore. E con la coppia Sani-Zizinho contribuì molto all’evoluzione del centrocampista con compiti difensivi.</p>
      <h4>24 ore indimenticabili</h4>
      <p>Dopodiché, Guttmann se ne tornò in Europa: prima al Porto, poi al Benfica, che portò per due volte alla vittoria in Coppa dei Campioni (1961 e ’62), trofeo fino a quel momento conquistato solo dal Real Madrid. Siccome però il club non gli pagò il premio che riteneva di meritare, Guttmann si dimise lanciando l’anatema che lo rese ancor più leggendario: «Da qui a 100 anni nessuna squadra portoghese sarà due volte campione d’Europa e il Benfica senza di me non vincerà mai una Coppa dei Campioni». Il club di Lisbona prese così sul serio la minaccia da perdere non solo le cinque finali successive, ma vi aggiunse anche una di Coppa Uefa e due consecutive di Europa League: nel 2013 e nel 2014. La prima contro il Chelsea ad Amsterdam, vinta dai Blues 2-1, con un colpo di testa di Ivanovic al 93’. La seconda sconfitta arrivò a Torino, contro il Siviglia che vinse 4-2 ai rigori. Tutte e due le volte, in panchina, c’era lui: Jorge Jesus, l’uomo che ha regalato al Flamengo le 24 ore più belle della sua storia: nella notte tra sabato e domenica, <a href="https://www.corriere.it/sport/19_novembre_24/gabigol-inter-due-gol-brasile-doppietta-vince-anche-libertadores-l-inter-sogna-22-milioni-56076612-0e8a-11ea-b3dc-1023409a22e2.shtml">la vittoria in Coppa Libertadores 38 anni dopo l’ultimo successo dei «rubronegros»</a>. Nella tarda serata di domenica, invece, grazie alla sconfitta del Palmeiras contro il Grêmio, la squadra di Rio de Janeiro non ha nemmeno avuto bisogno di giocare per assicurarsi la vittoria aritmetica in campionato.</p>
      <h4>Oltre la doppietta</h4>
      <p>Basterebbe la prima doppietta del «Mengão» a consegnare Jesus alla storia del calcio brasiliano, per non dire sudamericano. Ma il 65enne ex centrocampista di squadre quasi tutte minori del calcio portoghese ha fatto molto di più: ha vinto dando spettacolo e puntando sempre sul gioco offensivo. Che non ci sarebbe niente di strano, parlando di calcio brasiliano: se non fosse che è almeno dalla metà degli anni 90 che anche nel regno del «futebol bailado» il tatticismo (unito alla fuga dei talenti) ha picchiato duro sullo spettacolo. E così Jesus ha fatto un miracolo non solo calcistico ma addirittura, non sembri troppo, culturale.</p>
      <h4>Colonizzati e colonizzatori</h4>
      <p>I brasiliani sono molto fieri (e gelosi) della loro grandezza calcistica. Noi italiani ultimamente tendiamo a dividerci in «giochisti» contro «risultatisti». In Brasile, la questione è un po’ più radicale: chi vince dando spettacolo gioca - semplicemente - alla brasiliana. Tutto qui, il resto non conta. Perciò è stata due volte sorprendente la celebrazione progressiva cui è andato incontro Jesus che non solo è europeo, ma nativo del Paese che il Brasile lo ha colonizzato. E si sa che i rapporti di questo tipo non sono mai facilissimi. Non è stato questo il caso, perché a Jesus è stato riconosciuto un merito addirittura paradossale: come ha scritto sul quotidiano Folha de São Paulo, l’opinionista Renata Mendonça, a Jesus stava riuscendo un’impresa incredibile: «Recuperare» appunto «l’essenza del nostro calcio, facendo vedere quanto bello e piacevole possa essere». La prova definitiva si è avuta proprio contro il Grêmio, in semifinale di Libertadores. Per passare bastava un pareggio. E invece al Maracanã è finita 5-0: «La squadra non si è fermata, ha attaccato tutto il tempo, mostrando il piacere che provava nel cercare ciò che è sempre stata l’essenza del calcio: il gol».</p>
      <h4>Vestito sempre di nero</h4>
      <p>Era il 24 ottobre, il «Mengão» (che per numero di tifosi è la Juventus del Brasile) stava dominando il campionato e a quel punto per Jorge Jesus ci si è iniziati ad avvicinare alla devozione religiosa, facilitata da alcuni dettagli della sua non facile vita. Jesus, per esempio, si veste solo di nero, in omaggio alla madre morta. All’inizio della sua carriera da allenatore, tra il 1993 e il ’98, sedeva sulla panchina del Felgueiras, nel nord del Portogallo: e, nella prima stagione, quasi tutte le sere si faceva in macchina i 362 km verso Lisbona, per assistere la mamma ammalata di tumore. Il mattino dopo, sveglia alle 5 e percorso inverso, guidando tra le lacrime per dirigere l’allenamento. La donna morì nel 1994 e da allora Jesus porta con sé una sua foto nella borsa da lavoro. Mastica solo chewing gum alla pesca, il suo maestro è un filosofo portoghese di 86 anni (il professor Manuel Sergio) che non solo spesso assisteva ai suoi allenamenti, ma gli imponeva la lettura di libri piuttosto ponderosi. Come molti allenatori è ossessionato dalla perfezione e ha manie bizzarre: pare infatti che nessuno possa passargli davanti quando sta in piedi nell’area tecnica.</p>
      <h4>L’anti-Mourinho</h4>
      <p>Sui giornali brasiliani, però, la Jesus-mania ha toccato punte probabilmente eccessive: sempre sulla Folha de São Paulo Mathias Alencastro ha celebrato la sua voce roca da ex fumatore, la «chioma argentea e i modi da tassista della città bassa di Lisbona» e la sua allergia ai social media: tutti elementi che fanno di lui «uno degli ultimi rappresentanti del Portogallo rude e arcaico delle case in rovina, del vino rosso carico e della carne grassa, abbandonato dalla nuova generazione di consumatori di Airbnb e poké». Al Portogallo che fu, si è richiamato anche Joaquim Ferreira Dos Santos su O Globo, per dire che Jesus gli ricorda suo padre, anch’egli portoghese di quelli da «sardine nella scatola di metallo, un anziano che sorride poco e che da capotavola spiega la vita». Insomma, ha scritto ancora Alencastro, Jesus (che non sa una parola d’inglese ed è di origini proletarie) è l’opposto del suo più celebre collega e connazionale José Mourinho, «metrosexual poliglotta, frequentatore di gala di beneficenza e socio di imprese offshore». Icona, lo Special One, di un «Portogallo pulitino e profumato, globalizzato ed elitista».</p>
      <h4>Il paragone</h4>
      <p>La celebrazione dell’uomo Jorge Jesus non ha dato fastidio a nessuno. Quella calcistica ha invece irritato più di qualcuno. In particolare molti suoi colleghi, come Mano Menezes, tecnico del rivale Palmeiras: «A tutti piace il modo in cui gioca il Flamengo. Ma non possiamo pensare che il calcio brasiliano sia nato oggi». Era una risposta indiretta all’entusiasmo di Tostão, leggendario numero 11 del Brasile 1970 e opinionista del quotidiano di San Paolo: «Il Flamengo continua a dare lezioni di gioco collettivo, facilitato dalla qualità dei suoi singoli. È diverso perché non calcia lungo tentando la sorte, non tiene difensori fissi a presidiare l’area, non ha un centravanti che sta fermo ad aspettare il pallone» eccetera. Un entusiasmo che ha indignato il suo ex compagno di Nazionale Paulo Cézar Caju, nome con cui si firma su O Globo Paulo César Lima, che con Tostão giocò 4 partite nella Coppa Rimet 1970 (vendendo poi la medaglia d’oro per comprare cocaina…). L’ex attaccante è nato a Rio de Janeiro, è tifoso del Botafogo ma si è speso per difendere la memoria del Flamengo degli anni 80, al quale quello di oggi è stato paragonato dopo che <a href="https://www.corriere.it/sport/19_novembre_18/gabigol-batte-zico-tenta-doppietta-leggenda-rinascita-l-inter-fa-sognare-discutere-brasile-f5a99794-0a07-11ea-bb7c-d14e3a07c9b7.shtml">Gabigol ha superato il record di reti segnato in campionato da Zico</a>: «Non OSATE [i maiuscoli sono suoi] comparare le due squadre. Primo, perché in una giocava Zico. Ripeto: ZICO! La discussione potrebbe chiudersi qui». E invece ha aggiunto: «I media hanno tutto il diritto di celebrare il Flamengo, ma anche l’obbligo di preservare la memoria e mettere un freno a paragoni fuori luogo». Il 14 dicembre inizia il Mondiale per club. Salvo sorprese la finale, prevista per il 21, dovrebbe essere Flamengo-Liverpool. La stessa della Coppa Intercontinentale del 1981: i «rubronegros» di Zico vinsero 3-0 (ma il campionato l’aveva vinto il Grêmio). La santificazione di uno che di cognome fa già Jesus (e che con <a href="https://www.corriere.it/sport/19_novembre_24/gabigol-inter-due-gol-brasile-doppietta-vince-anche-libertadores-l-inter-sogna-22-milioni-56076612-0e8a-11ea-b3dc-1023409a22e2.shtml">la risurrezione di Gabigol</a>, comunque, un miracolo lo ha già fatto) passa necessariamente per Doha.</p>
    </article>
  </body>
</html>