<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/premierat-bojko-borisov-pristigna-na-poseshtenie-v-sasht.html"/>
    <meta property="og:site_name" content="bTV Новините"/>
    <meta property="article:published_time" content="2019-11-24T22:06:00+00:00"/>
    <meta property="og:title" content="Премиерът Бойко Борисов пристигна във Вашингтон"/>
    <meta property="og:description" content="В понеделник той ще се срещне с американския президент Доналд Тръмп"/>
  </head>
  <body>
    <article>
      <h1>Премиерът Бойко Борисов пристигна във Вашингтон</h1>
      <h2>В понеделник той ще се срещне с американския президент Доналд Тръмп</h2>
      <address>
        <time datetime="2019-11-24T22:06:00+00:00">24 Nov 2019, 22:06</time>
      </address>
      <p>Министър-председателят Бойко Борисов пристигна във Вашингтон, където утре предстои да се срещне с президента на Съединените американски щати Доналд Тръмп в Белия дом. Настоящата визита на премиера е показателна за постигнатите отлични резултати в двустранните отношения между България и САЩ, посочват от пресцентъра на МС.</p>
      <p>Срещата на Борисов и Тръмп е ключова стъпка за задълбочаването на стратегическото партньорство между двете държави. България и САЩ са съюзници и стратегически партньори и страната ни има интерес да надгражда сътрудничеството в редица сфери като  сигурност и отбрана, енергетика, борба срещу тероризма, образование и наука, връзки между народите, допълват още от Министерски съвет.</p>
      <p>България и САЩ имат отлични отношения в областта на сигурността и отбраната, както по двустранна линия, така и в рамките на НАТО.</p>
      <p>Посещението във Вашингтон е повод премиерът Борисов да потвърди сериозния подход на българското правителство към ангажимента от Срещата на най-високо равнище на НАТО в Уелс през 2014 г. по отношение на разходите за отбрана.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031101.jpg"/>
        <figcaption>Снимка: МС</figcaption>
      </figure>
      <p>В този контекст страната ни разглежда договорите за доставка на самолетите F-16 Block 70 не само като важна част от модернизацията в сферата на отбраната, но и като осигуряване на индустриално сътрудничество, което ще допринесе за икономическото развитие на България и за конкурентоспособността на страната ни в тази сфера дългосрочно.</p>
      <p>Съвместните военни учения в България, които се провеждат целогодишно, са също от  съществено значение за подобряване на оперативната съвместимост на българските въоръжени сили с тази на другите държави членки на НАТО.</p>
      <p>В рамките на посещението във Вашингтон, на вниманието на премиера Борисов ще бъдат и въпроси от енергийната сфера. Сътрудничеството със САЩ в областта на енергетиката има потенциал да допринесе за укрепване на енергийната сигурност на страната ни и диверсификация на енергийните източници и маршрути, включително посредством внос на втечнен природен газ.</p>
      <p>До момента министър-председателят Борисов последователно е изтъквал пред представителите на висшата американска администрация ползите от реализирането на проекти като газоразпределителния център „Балкан“, „Балкански поток“, интерконектора Гърция-България, както и възможностите за развитие на пазара на втечнен природен газ.</p>
      <p>България има интерес също така да задълбочи търговско-икономическите си отношения със САЩ, които редовно се нареждат сред 20-те водещи външнотърговски партньори на страната ни, като през 2018 г. търговията със стоки със САЩ достига стойност от над 975 млн. щ. д. Основна цел в усилията ни за засилване на двустранното икономическо сътрудничество е привличането на нови преки американски инвестиции, като акцент са високотехнологичните сектори, съобщават още от Министерски съвет. </p>
      <p>Задълбочаването на контактите между нашите приятелски народи също представлява добра основа за възходящото развитие на стратегическото партньорство между България и САЩ. В този контекст страната ни разглежда като ключово сътрудничеството в областта на образованието и науката, които са основополагащи за просперитета на всяка държава, се казва още в съобщението.</p>
    </article>
  </body>
</html>