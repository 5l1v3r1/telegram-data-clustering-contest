<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598928/stin-tala-o-arxiepiskopos-kyprou-kai-ston-panigyrizonta-nao-tis-geneteiras-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T22:38:00+00:00"/>
    <meta property="og:title" content="Στην Τάλα ο Αρχιεπίσκοπος Κύπρου και στον πανηγυρίζοντα ναό της γενέτειρας του"/>
    <meta property="og:description" content="Στον πανηγυρίζοντα βυζαντινό μονόκλιτο μετά τρούλου ιερό ναό, του 15ου αιώνος, ο οποίος τιμάται στην μνήμη της Αγίας Αικατερίνης, στην γενέτειρα του..."/>
  </head>
  <body>
    <article>
      <h1>Στην Τάλα ο Αρχιεπίσκοπος Κύπρου και στον πανηγυρίζοντα ναό της γενέτειρας του</h1>
      <address><time datetime="2019-11-24T22:38:00+00:00">24 Nov 2019, 22:38</time> by <a rel="author">sigmalive</a></address>
      <p>Στον πανηγυρίζοντα βυζαντινό μονόκλιτο μετά τρούλου ιερό ναό, του 15ου αιώνος, ο οποίος τιμάται στην μνήμη της Αγίας Αικατερίνης, στην γενέτειρα του Αρχιεπισκόπου Κύπρου κ.κ. Χρυσοστόμου Β΄, Τάλα Πάφου, τελέστηκε χτες πανηγυρικός αρχιερατικός εσπερινός μετ’ αρτοκλασίας, χοροστατούντος τού Μακαριότατου, με τη συμμετοχή κλήρου και πλήθους λαού τής Πάφου.</p>
      <p>Τα αναλόγια κόσμησαν με τις φωνές τους μέλη τής βυζαντινής μουσικής σχολής της Πάφου υπό την διεύθυνση τού πρωτοψάλτη Χρίστου Καράλη.<br/>Στο κήρυγμά του, ο Μακαριώτατος αναφέρθηκε στη θυσιαστική συμπεριφορά τής μεγαλομάρτυρος Αικατερίνης, η οποία την οδήγησε στο μαρτύριο για την αγάπη του Νυμφίου Χριστού.</p>
      <p>Η Αγία Αικατερίνα, είπε, “ αυτή η τόσο μορφωμένη και πλουσία κόρη, είχε πληρότητα στην ζωή της όχι εξαιτίας όλων αυτών των κοσμικών επιτευγμάτων της, αλλ’ επειδή είχε γίνει δοχείο τής Χάριτος τού Θεού, είχε ανοίξει την καρδιά της ώστε να εισέλθει ο Θεός και να λαλεί μέσα της. Διότι μόνο έτσι ο άνθρωπος αισθάνεται πλήρης και ακέραιος και όχι με τα επίγεια αγαθά, τα πλούτη και τις ανέσεις”.</p>
      <p>Σημειώνεται πως  στις 24 Νοεμβρίου τού 2014, ο Αρχιεπίσκοπος Κύπρου κ.κ. Χρυσόστομος εγκαινίασε την ανάδειξη του Ιερού Ναού Αγίας Αικατερίνης στην Τάλα σε Εκκλησιαστικό Μουσείο.Το Μουσείο έχει σημαντικά εκθέματα, κυρίως δώρα που δέχτηκε ο Μακαριότατος από πιστούς, όπως εικόνες που ανάγονται στο 18ο και 19ο αιώνα και άλλα τιμαλφή.</p>
      <p>Μέσα στο Μουσείο, επίσης, υπάρχουν Εκκλησιαστικά σκεύη, ένα μικρός επιτάφιος, ευαγγέλια και άμφια. Ιδιαίτερη σημασία και αξία έχει το αντιμήνσιο του αείμνηστου Αρχιεπισκόπου Σιλβέστρου, που έζησε στα τέλη του 17ου αιώνος και αρχές του 18ου αιώνος. Τα μανουάλια που έχουν τοποθετηθεί εντός του Μουσείου είναι του 19ου αιώνος και έχουν χυθεί στην Σμύρνη επ’ ονόματι της Αγίας Αικατερίνης.</p>
      <p>ΠΗΓΗ: ΚΥΠΕ</p>
    </article>
  </body>
</html>