<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/natura/18614406-ultimul-rinocer-de-sumatra-din-malaezia-a-murit-specia-poate-fi-considerata-disparuta-acolo"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Ultimul rinocer de Sumatra din Malaezia a murit. Specia poate fi considerată dispărută acolo"/>
    <meta property="og:description" content="Rinocerii de Sumatra au devenit specie dispărută în Malaezia, după decesul ultimului membru al speciei, femela Iman, care a murit sâmbătă de cancer. În mai murise Tam, ultimul mascul. Rinocerii de Sumatra se mai găsesc acum doar în Indonezia, unde mai trăiesc mai puţin de 80 de astfel de exemplare."/>
  </head>
  <body>
    <article>
      <h1>Ultimul rinocer de Sumatra din Malaezia a murit. Specia poate fi considerată dispărută acolo</h1>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author" href="https://www.descopera.ro/autor/mihaela-stoica" target="_blank">Mihaela Stoica</a></address>
      <figure>
        <img src="https://storage0.dms.mpinteractiv.ro/media/401/321/5108/18614406/1/iman-ultimul-rinocer-de-sumatra-din-malaezia-youtube-descopera.jpg"/>
      </figure>
      <p>Rinocerii de Sumatra au devenit specie dispărută în Malaezia, după decesul ultimului membru al speciei, femela Iman, care a murit sâmbătă de cancer. În mai murise Tam, ultimul mascul. Rinocerii de Sumatra se mai găsesc acum doar în Indonezia, unde mai trăiesc mai puţin de 80 de astfel de exemplare.</p>
      <p>„Iman a avut parte de cea mai bună îngrijire şi atenţie de la capturarea ei, în martie 2014, şi până la momentul decesului. Nimeni nu putea face mai mult”, a afirmat Christine Liew, ministrul Turismului, Culturii şi Mediului din statul Sabah, de pe insula Borneo, potrivit <a href="http://www.nationalgeographic.com/animals/2019/05/last-sumatran-rhino-malaysia-dies/">National Geographic</a>.</p>
      <p>Ultimul mascul al speciei de rinoceri de Sumatra din Malaezia <a href="https://www.descopera.ro/natura/18151307-ultimul-rinocer-de-sumatra-mascul-din-malaezia-a-murit">a murit în luna mai</a>. Acesta fusese capturat în 2008, în timp ce rătăcea printr-o plantaţie de ulei de palmieri, şi transferat în Tabin Wildlife Reserve, din statul Sabah. Conservaţioniştii au încercat să îl împerecheze cu două femele din aceeaşi specie, Puntung (capturată în 2011) şi Iman (capturată în 2014), însă fără succes.</p>
      <p>Femela Puntung a fost eutanasiată în 2017, fiind diagnosticată tot cu cancer.</p>
      <p>Din cauza pierderii habitatului şi a braconajului, se crede că în sălbăticie mai trăiesc mai puţin de 80 de rinoceri de Sumatra, majoritatea pe insula din apropiere de Sumatra, restul sunt răsfiraţi în Kalimantan, în partea indoneziană a insulei Borneo.</p>
      <figure>
        <iframe src="https://www.youtube.com/embed/FM4__9zHnro" width="560" height="315" data-service="Youtube" scrolling="no"/>
      </figure>
      <p>Specialiştii cred că izolarea este cea mai mare ameninţare la adresa existenţei speciei. Din această cauză, se crede că femelele acestei specii pot dezvolta chisturi şi fibroame în sistemul lor reproducător dacă stau destul de mult timp fără să se împerecheze. Aceasta a fost şi cauza infertilităţii lui Iman, care a murit sâmbătă la vârsta de 25 de ani. În cazul femelei Puntung, se pare că a fost cauzată de rănile produse de capcana unui braconier şi a unui avort în sălbăticie.</p>
      <p>În continuare, specialiştii în domeniu fac eforturi pentru a stopa extincţia acestei specii. Anul trecut, au capturat o nouă femelă, pe care au denumit-o Pahu, care pare sănătoasă din punct de vedere reproductiv. În vârstă de 25 de ani şi cântărind aproape 360 de kilograme, mai puţin de jumătate din greutatea unui rinocer de Sumatra adult, Pahu se află în prezent într-o unitate de creştere din pădurea Kelian, de pe insula Borneo, fiind monitorizată atent. La începutul lunii noiembrie, conservaţioniştii de la Kelian Lestari Sumatran Rhino Sanctuary, acolo unde trăieşte Pahu, au anunţat că vor fertiliza in vitro un ovul de la Pahu cu spermă obţinută de la un mascul ce trăieşte în Way Kambas SRS, din provincia indoneziană Lampung.</p>
      <p>Fiind cea mai mică specie de rinocer din lume,<a href="https://www.descopera.ro/natura/3310710-10-specii-de-animale-carora-le-putem-spune-adio"> rinocerul de Sumatra</a> trăia odinioară prin toate pădurile tropicale, mlaştinile şi stufărişurile din India, Myanmar, Thailanda, Laos, Cambodgia, Vietnam, Malaezia.</p>
      <p>
        <b>Vă recomandăm să citiţi şi:</b>
      </p>
      <p>
        <b>
          <a href="https://www.descopera.ro/natura/2750625-rinocerul-alb-tancul-viu-al-africii">Rinocerul alb-tancul viu al Africii</a>
        </b>
      </p>
      <p>
        <b>
          <a href="https://www.descopera.ro/natura/15104928-braconajul-cu-rinoceri-a-atins-o-cifra-record">Braconajul cu rinoceri a atins o cifră record</a>
        </b>
      </p>
      <p>
        <b>
          <a href="https://www.descopera.ro/natura/18395700-doi-rinoceri-albi-nordici-ultimii-de-pe-planeta-cum-incearca-cercetatorii-in-ultima-clipa-sa-salveze-specia-de-la-disparitie">Doi rinoceri albi nordici, ultimii de pe planetă</a>
        </b>
      </p>
      <p>
        <b>
          <a href="https://www.descopera.ro/natura/16778504-s-a-intors-roata-un-rinocer-s-a-razbunat-pe-un-braconier-ranindu-l-in-timp-ce-acesta-urmarea-animalul-pentru-a-l-vana">S-a întors roata: un rinocer s-a răzbunat pe un braconier</a>
        </b>
      </p>
    </article>
  </body>
</html>