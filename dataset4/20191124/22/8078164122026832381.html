<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_25/che-cosa-succedera-hong-kong-le-elezioni-2ef086a0-0f5f-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Che cosa succederà a Hong Kong dopo le elezioni?"/>
    <meta property="og:description" content="La questione è molto, molto complicata, visto che a vincere sono stati i democratici anti-Cina (e Pechino non ne è affatto felice). Ecco le risposte: politiche e tecniche"/>
  </head>
  <body>
    <article>
      <h1>Che cosa succederà a Hong Kong dopo le elezioni?</h1>
      <h2>La questione è molto, molto complicata, visto che a vincere sono stati i democratici anti-Cina (e Pechino non ne è affatto felice). Ecco le risposte: politiche e tecniche</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Guido Santevecchi</a></address>
      <p>PECHINO — Le elezioni a Hong Kong non sono andate come la Cina sperava: anzi. I candidati del fronte di opposizione democratica hanno spazzato via il campo pro-Pechino in 17 dei 18 Consigli di quartiere. Che cosa succede, ora?<br/><br/>La prima premessa da fare è che nessuno sta nella mente di Xi Jinping, il leader cinese. La seconda è che il movimento giovanile si vanta di non avere capi e decide la tattica giorno per giorno, lanciando idee sui suoi canali social e seguendo la proposta che ottiene più consensi.</p>
      <p>Detto questo, possiamo provare a rispondere, a punti.<br/><br/><b>La crisi si aggraverà?</b><b><br/></b>È probabile. Il risultato può aggravare la crisi, prima che si risolva in un senso o nell’altro: e la linea dura sembra ancora più probabile di quella delle concessioni. I giovani della guerriglia urbana ieri si sono tolti le maschere e le tenute nere da battaglia per votare, potrebbero ripresentarsi in strada in ogni momento, per rilanciare le loro «5 domande, non una di meno»: democrazia irreversibile, commissione d’inchiesta sulla polizia, amnistia per i 5 mila arrestati, dimissioni della governatrice ed elezione del successore a suffragio universale. Il primo atto annunciato dai neoeletti è una visita ai ragazzi ancora asserragliati nel Politecnico dopo la battaglia con la polizia.</p>
      <p><b>Che farà Xi? </b><b><br/></b>La grande maggioranza dei cittadini di Hong Kong - ricordiamolo - ha votato contro il governo della città e quello di Pechino. Neanche la stanchezza per una crisi che da sei mesi sconvolge la vita quotidiana della City ha spinto la gente a ridare credito alla governatrice <b>Carrie Lam</b>. Xi Jinping osserva da Pechino. Ancora a inizio novembre ha convocato la sua proconsole Carrie Lam ribadendole fiducia e incitandola a riportare l’ordine. Potrebbe essere stato l’ultimo abbraccio mortale (politicamente parlando). <br/><br/><br/><b>Ma la governatrice può reggere?</b><b><br/></b>«I numeri usciti dalla urne sono una rivoluzione, un ripudio totale del governo locale di Hong Kong e della politica di Pechino per il territorio», dice l’analista Willy Lam che insegna alla Chinese University di Hong Kong (una di quelle occupate dagli studenti due settimane fa). La signora oggi ha parlato, dopo lo sfiduciamento elettorale. Dice che il governo «ascolterà umilmente i cittadini». Ma insiste ad affermare che la gente è stanca del caos e chiede di risolvere i problemi sociali. Pensa ancora di spegnere la piazza mettendo mano al ricco portafoglio statale, come fa da anni Pechino con successo. Si può osservare che in nessun Paese democratico un governo reggerebbe a questo urto popolare senza doversi dimettere. Ma la «democrazia con caratteristiche cinesi» funziona in modo diverso, anche nella «speciale» Hong Kong retta dal principio «Un Paese due Sistemi». E, però, è già un miracolo che a Hong Kong la gente possa votare e protestare mentre l’Esercito popolare di liberazione resta in caserma.<br/><br/><b>Concretamente, i consiglieri di quartiere possono intralciare Pechino?</b><b><br/></b>I consiglieri di quartiere hanno pochi poteri. Danno diritto però al fronte cosiddetto pandemocratico di avere più rappresentanza al Legislative Council (parlamento della città), e nella elezione del governatore, quando ci sarà. Si tratta di dettagli tecnici: ma la vittoria è, primariamente e ovviamente, un caso politico.</p>
    </article>
  </body>
</html>