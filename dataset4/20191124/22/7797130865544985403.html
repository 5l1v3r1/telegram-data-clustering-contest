<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546680/Sutanovac-Vise-vredi-tajna-kako-se-pravi-Koka-kola-nego-sve-srpske-tajne.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-24T22:31:00+00:00"/>
    <meta property="og:title" content="Šutanovac: Više vredi tajna kako se pravi Koka-kola, nego sve srpske tajne"/>
    <meta property="og:description" content="Bivši ministar odbrane Srbije i bivši predsednik Demokratske stranke Dragan Šutanovac izjavio je da je Srbija pod..."/>
  </head>
  <body>
    <article>
      <h1>Šutanovac: Više vredi tajna kako se pravi Koka-kola, nego sve srpske tajne</h1>
      <address>
        <time datetime="2019-11-24T22:31:00+00:00">24 Nov 2019, 22:31</time>
      </address>
      <p>Bivši ministar odbrane Srbije i bivši predsednik Demokratske stranke Dragan Šutanovac izjavio je da je Srbija pod desantom i ozbiljnom aktivnošću da se spreči bilo kakav evropski put i da je "špijunska afera" u Srbiji pokušaj da se izvrši politički uticaj i politički pritisak.</p>
      <p>Šutanovac je u Utisku nedelje rekao da je u prethodnom periodu moglo da se vidi kako je Rusija prošla u Crnoj Gori i Makedoniji i da im je sada Srbija poslednje utočište, te da će pokušati maksimalno da "zakucaju Srbiju" da ostane van EU i NATO i pod njihovim jakim uticajem.</p>
      <p>"Videli smo na koji način su prošli Rusi u Crnoj Gori i Makedoniji. Njihovo poslednje utočište je Srbija i oni će obaveštajnim radom maksimalno pokušati da utiču, ne samo na prikupljanje obaveštajnih podataka, što rade sve zemlje sveta, nego će i politički uticaj da iskoriste i pokušaju da zakucaju Srbiju da ostane van EU i NATO i pod jakim uticajem Rusije, što se ovde u Srbiji u poslednje vreme i sprovodi", rekao je Šutanovac.</p>
      <p>On je kazao da Srbija nema toliko velike tajne i da misli da više vredi tajna kako se pravi Koka-kola nego sve srpske tajne i da je afera u koju je umešan službenik ruske ambasade u Srbiji samo pokušaj desanta protiv evropskog puta Srbije.</p>
      <p>Šutanovac je naveo i da su zvaničnici Rusije govorili da će podržati svako rešenje o Kosovu i svaki dogovor koji postignu Beograd i Priština, a da su se u poslednje vreme vratili na ono koje je u skladu sa Rezolucijom 1244.</p>
    </article>
  </body>
</html>