<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/rackete_europa_migranti_fazio-6608312/news/2019-11-24/"/>
    <meta property="og:site_name" content="Agi"/>
    <meta property="article:published_time" content="2019-11-24T22:11:00+00:00"/>
    <meta property="og:title" content="Cosa ha detto Carola Rackete a &quot;Che Tempo Che Fa&quot;"/>
    <meta property="og:description" content="Per la comandante della Sea Watch &quot;è uno choc che l'Europa non accetti migranti&quot;"/>
  </head>
  <body>
    <article>
      <h1>Cosa ha detto Carola Rackete a "Che Tempo Che Fa"</h1>
      <h2>Per la comandante della Sea Watch "è uno choc che l'Europa non accetti migranti"</h2>
      <address><time datetime="2019-11-24T22:11:00+00:00">24 Nov 2019, 22:11</time> by <a rel="author" href="https://www.agi.it/authors/vincenzo-castellano/" target="_blank">Vincenzo Castellano</a></address>
      <p>"È uno <b>choc</b> che l<b>'Europa non possa accettare persone</b>. È finita la nostra umanità se non possiamo neppure attenerci a <b>leggi</b> che sono state raggiunte a livello internazionale". Così Carola Rackete nel corso di 'Che Tempo Che Fa' su Rai2 parlando della <b>questione migranti</b>.</p>
      <p>"Come cittadina europea sono sempre cresciuta con la fiducia nei Paesi, nei governi, ora la situazione è cambiata tantissimo. Quando fai una richiesta alle autorità marittime non ricevi risposte o al massimo è relativa, ovvero di rifiuto di attenersi al <b>diritto internazionale</b>. Non abbiamo numeri a bordo ma singole storie tragiche e questo fa vedere la <b>grandissima disuguglianza</b> che esiste su questo pianeta: io posso muovermi, altre persone non lo possono fare. A queste persone succede qualcosa di poco umano".</p>
      <p>Rackete ha detto anche che "io sono finita sotto i riflettori ma nessuno può fare tutto da solo, e ora quando guardo al futuro mi preoccupo. Penso ad esempio al <b>cambiamento climatico</b>: abbiamo bisogno del coinvolgimento di tantissime persone che agiscano sul cambiamento climatico", anche perché "questo avrà impatto su persone che sono già povere. Le due questioni, povertà e cambiamento climatico, hanno punti di connessione".</p>
      <p>"C'è una <b>relazione delle Nazioni Unite</b> dell'inizio di quest'anno che si concentra sulla povertà e sul clima, e si prevede che la crisi climatica si intensificherà e a sua volta intensificherà la povertà nel mondo", e così "verranno colpite persone che sono già povere" la cui possibilità di sopravvivere "verrà distrutta dalle nazioni industrializzate". Poi l'ambientalista ha aggiunto: "dobbiamo chiederci come riceverli: siamo noi i responsabili che li hanno forzati ad andarsene e adesso è nostra la <b>responsabilità di proteggerl</b>i e di dar loro protezione a livello internazionale".</p>
      <p>Per la comandante della Sea Watch "siamo arrivati a un punto critico, a un<b> bivio</b>. Dobbiamo capire quali sono i confini fisici di questo pianeta e dobbiamo ridurre l'utilizzo delle risorse, consumare meno; è anche una questione di distribuzione: abbiamo risorse limitate ma abbiamo anche tantissime persone su questo pianeta, dobbiamo quindi cominciare a chiederci come condividere le cose in modo tale che tutti ne abbiano a sufficienza. Questa - per Rackete - è la domanda fondamentale che dobbiamo porci in qualità di esseri umani in questo momento, sono fondamentali la redistribuzione e il vivere entro i limiti questo pianeta, tutti insieme". </p>
    </article>
  </body>
</html>