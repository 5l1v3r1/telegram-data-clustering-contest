<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/sad-je-jos-jasnije-partizanu-trebaju-pojacanja-a-ima-li-dovoljno-novca-koliko-je-zaradjeno-od-prelaska-u-arenu-393667.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-24T22:01:00+00:00"/>
    <meta property="og:title" content="Sad je još jasnije, Partizanu trebaju pojačanja, a ima li dovoljno novca? Koliko je zarađeno od prelaska u ''Arenu''?"/>
    <meta property="og:description" content="Prvi čovek Partizana govorio je još jednom o aktuelnom finansijskom stanju u klubu."/>
  </head>
  <body>
    <article>
      <h1>Sad je još jasnije, Partizanu trebaju pojačanja, a ima li dovoljno novca? Koliko je zarađeno od prelaska u ''Arenu''?</h1>
      <h2>Prvi čovek Partizana govorio je još jednom o aktuelnom finansijskom stanju u klubu.</h2>
      <address><time datetime="2019-11-24T22:01:00+00:00">24 Nov 2019, 22:01</time> by <a rel="author">Darko Mitrović</a></address>
      <p><anchor name=""/><a href="https://www.sportske.net/vest/kosarka/trinkijeri-iskljucen-za-partizan-je-moraca-rebus-393652.html">Partizan je večeras izgubio od Budućnosti u Podgorici sa 65:60</a>, ali ono što navijače <b>Partizana</b> može da ohrabri je što će već u sledećem meču protiv Krke ekipa crno-belih biti jača za (bar) još jednog novog igrača. <br/><br/>Očekuje se novo pojačanje iz inostranstva koje se već dugo najavljuje, ali je juče na Sajmu sporta predsednik Partizana <b>Ostoja Mijailović</b> najavio da će tokom sledeće nedelje taj posao biti obavljen. <br/><br/>Između ostalog, on je u razgovoru koji je objavio sajt Fakulteta za sport Univerziteta ''Union – Nikola Tesla'' potvrdio da je finansijska situacija u klubu sada stabilna, pa se na osnovu toga i može očekivati još neko kvalitetno pojačanje.<br/><br/><i>''Danas naš klub svoje obaveze izmiruje na vreme. Nije lako voditi košarkaški klub u Srbiji, jer svi znamo da je to neprofitabilan sport. Međutim, velika je čast i zadovoljstvo voditi Partizan i mi moramo da tražimo način da taj klub i dalje funkcioniše.<br/></i><i><br/></i><i>Pre dve godine je bilo stvarno teško, klubu je bio potreban jedan period za sagledavanje i pronalaženje izlaza iz situacije u kojoj smo se tada nalazili. Mi sada jesmo stabilan klub. Plate redovno dajemo radnoj zajednici, igračima i stručnom štabu. Zbog toga je atmosfera pozitivna. Trudićemo se da do kraja sezone ostanemo na tom nivou.<br/></i><i><br/></i><i>Sigurno da imamo jednu određenu kočnicu pošto i dalje moramo da servisiramo nešto iz prošlosti, umesto da uložimo to u sadašnjost, ali dobro, već smo se izborili sa tim stvarima. Uvek je bolje gledati u sutra nego u juče'',</i> poručuje Mijailović. <br/><br/>Zanimljiva tema je i dalje prelazak Partizana iz ''Pionira'' u ''Štark Arenu'', gde od ove sezone igra kao domaćin. <br/><br/>Ima oprečnih mišljenja oko toga da li je to bio dobar potez uprave crno-belih ili ne, pre svega jer atmosfera u ''Areni'' često nije na nivou one iz ''Pionira''. <br/><br/>Ali, uslovi su mnogo bolji, komfor veći, broj gledalaca, a samim tim i zarada. <br/><br/><i>''Kao i svim navijačima Partizana i meni nedostaje atmosfera iz Pionira. Niko od nas ne može da zaboravi te predivne trenutke kada naši navijači počnu da navijaju u akustičnoj dvorani i koliko u tom trenutku pomažu našem timu. Međutim, ako želimo da idemo u budućnost moramo da gledamo kako to rade svetski klubovi.<br/></i><i><br/></i><i>Moramo da imamo mesto gde ćemo da igramo košarku i gde ćemo da primimo sve naše zainteresovane navijače. Na utakmicama u ABA ligi i Evrokupu gotovo svaka poseta je veća od one koju može da primi Pionir. Ne možemo ni da zanemarino tu stranu prihoda. Pratimo šta misle naši navijači, jer nam je to jako važno.<br/></i><i><br/></i><i><b>Mnogo ljudi je nezadovoljno što smo prešli u Arenu, ali mogu da kažem da smo u ovom trenutku prešli cifru od 70 miliona dinara prihoda od prodatih sezonskih karata i ulaznica.<br/></b></i><i><br/></i><i>Znatno smo smanjili kazne koje smo imali prema ABA ligi i Evrokupu. Ova kazna iz večitog derbija će biti prva velika koju ćemo platiti, i jako mi je žao što se takve stvari događaju. Nema potrebe vređati nekoga zato što nije zaslužio poštovanje navijača Partizana.<br/></i><i><br/></i><i>Nepoštovanje i vređanje nisu iste stvari. Mislim da je prelazak u Arenu bio pravi potez, bez obzira što se i dalje privikavamo na nju i na njen komfor, ali nas ona čini održivim. Prosto nekada morate da nađete način da kako da stvorite novac. Svi žele na neki način da igramo u Pioniru, da se ne zahvaljujemo ljudima i sponzorima koji daju novac za Partizan. Ne možemo da živimo od vazduha, moramo biti realni. Ja sam 20 godina u biznisu i ako ne zaradim novac ne mogu da delim plate svojoj firmi i servisiram trškove.<br/></i><i><br/></i><i>Vi svi vidite naše rezultate i čekate dve utakmice nedeljeno, ali mi svaki dan danonoćno radimo za taj klub i funkcionišemo tako da bi ljudi koji rade u tom klubu bili zadovoljni''</i>, zaključio je Mijailović.</p>
      <p>Izvor: Sportske.net, fzs.edu.rs</p>
      <related>
        <h4>Povezane vesti</h4>
        <a href="https://www.sportske.net/vest/kosarka/trinkijerijeva-prva-reakcija-posle-iskljucenja-zasto-je-partizanu-teren-bio-mali-393662.html"/>
        <a href="https://www.sportske.net/vest/kosarka/grobari-besni-na-sudije-ali-kritike-stizu-i-trinkijeriju-i-ekipi-tvitovi-393656.html"/>
        <a href="https://www.sportske.net/vest/kosarka/trinkijeri-iskljucen-za-partizan-je-moraca-rebus-393652.html"/>
        <a href="https://www.sportske.net/vest/kosarka/poluvreme-euforija-profesor-novica-i-odlicni-djak-miletic-tvitovi-393649.html"/>
        <a href="https://www.sportske.net/vest/kosarka/partizan-nema-duleta-nema-pobede-393603.html"/>
      </related>
    </article>
  </body>
</html>