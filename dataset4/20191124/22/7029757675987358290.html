<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/asb-otkazat-na-borisov-da-prieme-baza-na-nato-e-otkaz-da-se-darzhi-kato-sayuznik.html"/>
    <meta property="og:site_name" content="News.bg"/>
    <meta property="article:published_time" content="2019-11-24T22:53:13+00:00"/>
    <meta property="og:title" content="АСБ: Отказът на Борисов да приеме база на НАТО е отказ да се държи като съюзник"/>
    <meta property="og:description" content="Много лош сигнал към всички наши съюзници..."/>
  </head>
  <body>
    <article>
      <h1>АСБ: Отказът на Борисов да приеме база на НАТО е отказ да се държи като съюзник</h1>
      <address>
        <time datetime="2019-11-24T22:53:13+00:00">24 Nov 2019, 22:53</time>
      </address>
      <p>Изявлението на премиера Бойко Борисов, че няма да допусне черноморска база на НАТО на територията на България, <b>не подхожда на министър-председател на държава, която е съюзник в НАТО</b>. Такава позиция може да има само неутрална държава, която се опитва да балансира между НАТО и Русия, но не и България, чиито съюзнически ангажименти изискват тя да бъде сигурен, достоен и надежден член на Алианса.</p>
      <p>Такава позиция изразиха от Атлантическия съвет на България във връзка с думите на премиера, произнесени на път за Вашингтон в самолета, пред журналисти.</p>
      <p>Борисов допълни, че няма промяна в позицията му Черно море да бъде <b>място за платноходки и туризъм.</b> Според него, американската страна е много добре запозната с отношението му по въпроса.</p>
      <p>Атлантиците определят изказването му като стратегически недалновидно и отбелязват, че произнасяйки подобни думи, той започва <a href="https://news.bg/bulgaria/tramp-priema-borisov-v-beliya-dom-na-25-noemvri.html"><b>визитата си</b></a> във Вашингтон с <b>фалстарт.</b></p>
      <p>"Това изявление изпраща<b> много лош сигнал към домакините и към всички наши съюзници</b> в Алианса. Нещо повече - това изявление<b> изпраща окуражаващо послание към Кремъл,</b> който е причината за нестабилността в Черно море, като му дава увереност, че може да продължи с агресивната си хибридна война против НАТО и срещу България в частност.</p>
      <p>При това положение няма как желанието на премиера Борисов Черно море да бъде място за "платноходки, туризъм и мир" да бъде реализирана.<b> Агресор не се умилостивява с прекланяне на глава.</b>" - се казва в официална позиция на АСБ.</p>
      <p>От обществената организация подчертават, Б<b>ългария няма да получи повече сигурност като се старае да омилостиви Москва.</b> Единственият начин страната ни да гарантира своята сигурност е да има силна армия и да работи за <b>повече присъствие на НАТО в региона.</b></p>
      <p>От Атлантическия съвет допълват, че <b>България има нужда и от военноморска база, и от военновъздушна база, и от сухопътна бригада на НАТО</b> в България. "Изграждането на многонационални формирования на НАТО в България е гаранция за нашата национална сигурност." - подчертават атлантиците.</p>
      <p>
        <i>
          <b>Пълният текст на изявлението:</b>
        </i>
      </p>
      <p>
        <i>ДА НА БАЗА НА НАТО В БЪЛГАРИЯ!НЕ НА РУСКИТЕ ЕНЕРГИЙНИ ПРОЕКТИ!</i>
      </p>
      <p>
        <i>Считаме изказването на премиера Бойко Борисов от 24 ноември 2019 г. по повод идеята за изграждане на военноморска база на НАТО в България, направено точно преди предстоящата му среща с президента на САЩ Доналд Тръмп във Вашингтон, за неприемливо и стратегически недалновидно.</i>
      </p>
      <p>
        <i>Думите му, че няма да допусне черноморска база на НАТО на територията на България, не подхождат на министър-председател на държава, която е съюзник в НАТО. Такава позиция може да има само неутрална държава, която се опитва да балансира между НАТО и Русия, но не и България, чиито съюзнически ангажименти изискват тя да бъде сигурен, достоен и надежден член на Алианса.</i>
      </p>
      <p>
        <i>С тези думи визитата на премиера в САЩ на практика започна с фалстарт.</i>
      </p>
      <p>
        <i>Това изявление изпраща много лош сигнал към домакините и към всички наши съюзници в Алианса. Нещо повече - това изявление изпраща окуражаващо послание към Кремъл, който е причината за нестабилността в Черно море, като му дава увереност, че може да продължи с агресивната си хибридна война против НАТО и срещу България в частност.</i>
      </p>
      <p>
        <i>При това положение няма как желанието на премиера Борисов Черно море да бъде място за "платноходки, туризъм и мир" да бъде реализирана. Агресор не се умилостивява с прекланяне на глава.</i>
      </p>
      <p>
        <i>Дали Черно море ще бъде за "мир, любов, туристи, лодки и платноходки", зависи от това дали ще има достатъчно сигурност в него и около бреговете му. Факторът, който досега системно внася нестабилност в региона е Руската федерация с незаконното анексиране от нейна страна на Крим, с провокациите в Азовско море, с действията за дестабилизиране на Украйна и с интензивното изграждане на нови свои военни способности в Черно море. Стратегическият баланс на силите в Черно море вече решително е наклонен в полза на Москва. И положението ще се влошава, ако страните от НАТО не изградят достатъчно способности в региона за противодействие на агресивните действия на Руската федерация.</i>
      </p>
      <p>
        <i>Ако не се противодейства на руската агресивна политика сега и не се работи за преодоляване на стратегическия дисбаланс на силите в региона, това би било фактически отказ от защита на собствения ни суверенитет. Стратегическият дисбаланс в полза на Русия е категорично против нашия национален интерес.</i>
      </p>
      <p>
        <i>Повече сигурност България няма да получи като се старае да омилостиви Москва. Единственият начин за това е да градим стабилна държава със силна армия и да работим за повече присъствие на НАТО в региона.</i>
      </p>
      <p>
        <i>Затова правилният за нас отговор е повече НАТО в Черноморския регион.</i>
      </p>
      <p>
        <i>Това, което конкретно трябва да се направи сега, е България да изпълни навреме и в пълен обем всички свои ангажименти по линия на изграждането на адаптираното Предно присъствие на НАТО на Югоизток.</i>
      </p>
      <p>
        <i>Нещо повече - ние имаме нужда и от военноморска база, и от военновъздушна база, и от сухопътна бригада на НАТО в България. Изграждането на многонационални формирования на НАТО в България е гаранция за нашата национална сигурност. Това ни прави силни и независими. И сигурни. А не руските енергийни проекти в България, които само увеличават и без това тоталната енергийна зависимост от Русия. Стратегическа грешка би било да отхвърлим възможността за повече НАТО в България и в Черно море, като същевременно реализираме руските енергийни проекти у нас. Това значи да отхвърлим сигурността и да увеличим зависимостта на страната ни.</i>
      </p>
      <p>
        <i>Изявлението на Бойко Борисов идва и в контекста на вече допуснатата стратегическа грешка българското правителство да позволи над територията на България на път за Сърбия да прелети руския зенитно-ракетен дивизион С-400. С това действие страната ни се превърна във въздушен коридор за Руската федерация, която се стреми да наложи влиянието си на Балканите като използва Сърбия като инструмент. Освен това, в момента Москва използва своето лоби в Белград, за да въвлече страната ни в измислен шпионски скандал. Провокациите на сръбски официални представители спрямо нас продължават. Допускаме, че в отговор на изгонването наскоро на руския военен разузнавач от София заради шпионаж Москва няма да отговори реципрочно на своя територия, а ще нанесе косвен удар срещу нас чрез сръбските си приятели. Да не забравяме и награждаването лично от Владимир Путин в Кремъл на обвиняемия за шпионаж Николай Малинов и провокативните думи на говорителя на Кремъл по тази тема, което бе унижение на страната ни. Москва продължава да нанася удари по нас.</i>
      </p>
      <p>
        <i>Оценяваме това изказване на премиера Бойко Борисов като изключително разочароващо и направено в най-неподходящия момент точно преди стратегически важната му среща с президента на САЩ Доналд Тръмп.</i>
      </p>
      <p>
        <i>Препоръчваме на министър-председателя да прочете отново Позицията на Атлантическия съвет на България от 18.11.2019 г по повод срещата му с амерканския президент / <b><a href="https://www.facebook.com/BGATLANTIC/posts/508384429751460?__xts__[0]=68.ARAopt5_JbbyPLHcg6r5V1fxUi600oUNckk70GrQcJVSlOY9JeAZSErhyJJ7XlolPPxbnld4v-qltRzmCMjOof_Zrw6no2lBSalMQD-Tfvo6bCdEiA8DAhrGK9fIMUoNS9CE4Q3otIFSnxK5XhqggGYTzwMvUQCqpe2nUq9KC4r2bhicfeqs19421TGjVXbk6gppebDQA0lVbQv3IJUkYtnpv1jISazkYaPLw5HpcvqAdUUqDy47LdTX7LE5xsoQULbly0xyyvHAdUghXLRjT7wIrPjmsz46Jaj4ybw8Mv4MdZlUdzAcNV23rwlCwnahxvSEeNubJP7ssupJ1CX8o-M&amp;__tn__=K-R">https://www.facebook.com/BGATLANTIC/posts/508384429751460?__tn__=K-R/</a> </b>и изразяваме надежда, че ако се вслуша в нашите добронамерени препоръки, то резултатът от посещението му в САЩ ще бъде с голямо стабилизиращо въздействие не само за България, но и за мира и сигурността в Черно море и Югоизточна Европа.</i>
      </p>
    </article>
  </body>
</html>