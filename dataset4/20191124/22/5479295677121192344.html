<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/territori/est/val-d-illasi/badia-calavena-franano-15-metri-di-strada-isolate-otto-persone-in-localit%C3%A0-nicaloi-1.7798638"/>
    <meta property="og:site_name" content="L'Arena"/>
    <meta property="article:published_time" content="2019-11-24T22:02:20+00:00"/>
    <meta property="og:title" content="Badia Calavena franano 15 metri di strada Isolate otto persone in località Nicaloi"/>
    <meta property="og:description" content="È franato improvvisamente un tratto di una quindicina di metri della strada comunale che unisce il capoluogo Badia Calavena alla località Nicaloi. Si tratta di una borgata poco sopra l’abitato e alle pendici del monte San Pietro, dove sorgono i resti"/>
  </head>
  <body>
    <article>
      <h1>Badia Calavena franano 15 metri di strada <br/>Isolate otto persone in località Nicaloi</h1>
      <address><time datetime="2019-11-24T22:02:20+00:00">24 Nov 2019, 22:02</time> by <a rel="author">Vittorio Zambaldo</a></address>
      <p>È <b>franato improvvisamente un tratto di una quindicina di metri della strada comunale che unisce il capoluogo Badia Calavena alla località Nicaloi</b>. Si tratta di una borgata poco sopra l’abitato e alle pendici del monte San Pietro, dove sorgono i resti dell’antica abbazia benedettina che ha dato il nome al paese e di cui oggi resta solo la chiesa dedicata al primo papa.</p>
      <p>La strada, che si stacca dalla provinciale 36 che sale dal paese verso La Collina e Castelvero, è scesa a valle di circa un metro per il cedimento del muro di contenimento. Le forti e continue piogge di queste settimane hanno di fatto creato le condizioni perché il muro di contenimento della strada, pur non crollando, scivolasse a valle, causando il dislivello della strada che ora ha un salto di circa mezzo metro dal suo sedime originario.</p>
      <p>Sul posto sono andati il sindaco Emanuele Anselmi con il suo vice Stefano Zerbato e i volontari del gruppo di Protezione civile del paese. La strada è stata transennata per evitare il transito ma sono isolate otto persone che vivono nella contrada: una famiglia con un bambino in età scolare e alcuni anziani. «Abbiamo già allertato una ditta specializzata nel movimento terra per la sistemazione della strada entro le prime ore domani mattina», fa sapere il sindaco Anselmi, «per ridurre al minimo il disagio dei residenti che hanno bisogno di recarsi a scuola e al lavoro». Per motivi di sicurezza sempre legati alla pioggia e all'instabilità della sovrastante strada di collegamento con località Nicaloi, Anselmi ha disposto la chiusura della Sp 36 che collega Badia Calavena con Vestenanova.</p>
      <p>Ora <b>la località è raggiungibile solo a piedi lungo il sentiero intitolato a papa Lucio III</b> che si narra fosse arrivato all’abbazia partendo dal fondovalle lungo questo antico tracciato.</p>
      <related>
        <a href="https://www.larena.it/home/video/news/video-di-emanuele-anselmi-1.7798646?ot=it.athesis.pagelayout.EmptyPageLayout.ot"/>
      </related>
    </article>
  </body>
</html>