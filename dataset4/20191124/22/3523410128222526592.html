<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641872/%D8%A7%D9%86%D9%81%D8%AC%D8%A7%D8%B1-%D8%B4%D8%AF%DB%8C%D8%AF-%D8%AF%D8%B1-%DB%8C%DA%A9-%D8%B3%D8%A7%D8%AE%D8%AA%D9%85%D8%A7%D9%86-%D9%85%D8%B3%DA%A9%D9%88%D9%86%DB%8C-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T22:12:00+00:00"/>
    <meta property="og:title" content="انفجار شدید در یک ساختمان مسکونی در تهران"/>
    <meta property="og:description" content="سخنگوی آتش‌نشانی تهران از انفجار شدید در یک ساختمان مسکونی خبر داد و گفت: این حادثه منجر به شکسته شدن در و پنجره‌های چند ساختمان شد."/>
  </head>
  <body>
    <article>
      <h1>
        <a href="https://www.bultannews.com/fa/news/641872/%D8%A7%D9%86%D9%81%D8%AC%D8%A7%D8%B1-%D8%B4%D8%AF%DB%8C%D8%AF-%D8%AF%D8%B1-%DB%8C%DA%A9-%D8%B3%D8%A7%D8%AE%D8%AA%D9%85%D8%A7%D9%86-%D9%85%D8%B3%DA%A9%D9%88%D9%86%DB%8C-%D8%AF%D8%B1-%D8%AA%D9%87%D8%B1%D8%A7%D9%86">انفجار شدید در یک ساختمان مسکونی در تهران</a>
      </h1>
      <h2>سخنگوی آتش‌نشانی تهران از انفجار شدید در یک ساختمان مسکونی خبر داد و گفت: این حادثه منجر به شکسته شدن در و پنجره‌های چند ساختمان شد.</h2>
      <address><time datetime="2019-11-24T22:12:00+00:00">24 Nov 2019, 22:12</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سید جلال ملکی سخنگوی آتش‌نشانی تهران با اعلام خبر انفجار در یک ساختمان مسکونی در خیابان شهید مدنی، درباره جزئیات این حادثه اظهار کرد: ساعت 19:42 امروز حادثه انفجار در یک ساختمان مسکونی در بزرگراه امام علی (ع)، خیابان شهید مدنی به سامانه 125 اعلام شد که به سرعت آتش‌نشانان دو ایستگاه آتش‌نشانی به محل حادثه اعزام شدند.</p>
      <p>سخنگوی سازمان آتش‌نشانی و خدمات ایمنی تهران ادامه داد: محل حادثه یک ساختمان سه طبقه مسکونی بود که در طبقه زیرزمین آن یک واحد کوچک که حدوداً 35 متر وجود داشت و در آن انفجار شدیدی روی داده بود.</p>
      <p>وی تصریح کرد: بر اثر شدت انفجار تمام در و پنجره‌های این ساختمان، ساختمان مجاور و روبه‌رو شکسته و ترکهای شدیدی در تمام در و دیوارهای این ساختمان ایجاد شده بود.</p>
      <p>ملکی افزود: خوشبختانه این حادثه منجر به شعله‌وری نشده اما مردی حدوداً 35 ساله که در لحظه حادثه، داخل زیرزمین حضور داشت دچار سوختگی از ناحیه سر و صورت شده که تحویل عوامل اورژانس شد.</p>
      <p>به گفته سخنگوی آتش‌نشانی تهران، هم‌اکنون آتش‌نشانان در حال ایمن‌سازی محل حادثه هستند و محل تا دقایقی دیگر تحویل کارشناسان می‌شود.</p>
    </article>
  </body>
</html>