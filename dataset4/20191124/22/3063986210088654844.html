<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843106"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T22:21:00+00:00"/>
    <meta property="og:title" content="ফের উত্তপ্ত ধামরাইয়ের সেই বাইচাল গ্রাম, ১৪৪ ধারা"/>
    <meta property="og:description" content="ঢাকার ধামরাইয়ের বালিয়া ইউনিয়নের বাইচাইল গ্রামে ‘ইনসাফ’ নামে একটি সমিতির ৫৮৪ শতাংশ জমির কর্তৃত্ব নিয়ে গত ৩৫ বছর ধরে দু-পক্ষের মধ্যে বিরোধ চলে আসছে। এ নিয়ে আজ রবিবার বিকেল তিনটায় এক পক্ষ ইনসাফ সমিতির মাঠে সমাবেশ আহ্বান করলে দুই পক্ষের মধ্যে উত্তেজনা দেখা দেয়। এতে সংঘর্ষের আশংকায় সকাল থেকেই ওই মাঠে অর্ধশতাধিক পুলিশ মোতায়েন করা হয়। পরে বিকেল সাড়ে তিনটার দিকে উভয় পক্ষই মাঠের উত্তর ও দক্ষিণ পাশে অবস্থান নেয়। এতে আইনশৃঙ্খলার অবনতির আশঙ্কায় উপজেলা প্রশাসন অনির্দিষ্টকালের জন্য ১৪৪ ধারা জারি করে। পরে ওই স্থানে আর কোনো সমাবেশ করতে পারেনি একটি পক্ষ। তবে এলাকায় উভয়পক্ষের মধ্যে চরম উত্তেজনা বিরাজ করছে। জানা গেছে, ধামরাইয়ের বালিয়া ইউনিয়নের বাইচাইল গ্রামে ইনসাফ সমিতির নামে ৫৮৪ শতাংশ জমি রয়েছে। এ জমির মধ্যে খেলার মাঠ, কয়েকটি বড় পুকুর ও একটি ঈদগাঁ মাঠ রয়েছে। এর কর্তৃত্ব ও অর্থনৈতিক হিসাব নিয়ে দুটি গ্রুপে বিভক্ত হয়ে পড়ে এলাকাবাসী। এরমধ্যে একটি গ্রুপের নেতৃত্ব দিচ্ছেন তোতা মিয়া গং ও আরেকটি গ্রুপের নেতৃত্ব দিচ্ছেন ডা. মোশফিকুর রহমান জাহাঙ্গীর ও মোতাহার হোসেন গং। দুই গ্রুপে প্রায়ই ঘটছে দফায় দফায় হামলা-সংঘর্ষ। এ পর্যন্ত বিভিন্ন সময়ের…"/>
  </head>
  <body>
    <article>
      <h1>ফের উত্তপ্ত ধামরাইয়ের সেই বাইচাল গ্রাম, ১৪৪ ধারা</h1>
      <address><time datetime="2019-11-24T22:21:00+00:00">24 Nov 2019, 22:21</time> by <a rel="author">ধামরাই (ঢাকা) প্রতিনিধি</a></address>
      <p>ঢাকার ধামরাইয়ের বালিয়া ইউনিয়নের বাইচাইল গ্রামে ‘ইনসাফ’ নামে একটি সমিতির ৫৮৪ শতাংশ জমির কর্তৃত্ব নিয়ে গত ৩৫ বছর ধরে দু-পক্ষের মধ্যে বিরোধ চলে আসছে। এ নিয়ে আজ রবিবার বিকেল তিনটায় এক পক্ষ ইনসাফ সমিতির মাঠে সমাবেশ আহ্বান করলে দুই পক্ষের মধ্যে উত্তেজনা দেখা দেয়। এতে সংঘর্ষের আশংকায় সকাল থেকেই ওই মাঠে অর্ধশতাধিক পুলিশ মোতায়েন করা হয়। পরে বিকেল সাড়ে তিনটার দিকে উভয় পক্ষই মাঠের উত্তর ও দক্ষিণ পাশে অবস্থান নেয়। এতে আইনশৃঙ্খলার অবনতির আশঙ্কায় উপজেলা প্রশাসন অনির্দিষ্টকালের জন্য ১৪৪ ধারা জারি করে। পরে ওই স্থানে আর কোনো সমাবেশ করতে পারেনি একটি পক্ষ। তবে এলাকায় উভয়পক্ষের মধ্যে চরম উত্তেজনা বিরাজ করছে।</p>
      <p>জানা গেছে, ধামরাইয়ের বালিয়া ইউনিয়নের বাইচাইল গ্রামে ইনসাফ সমিতির নামে ৫৮৪ শতাংশ জমি রয়েছে। এ জমির মধ্যে খেলার মাঠ, কয়েকটি বড় পুকুর ও একটি ঈদগাঁ মাঠ রয়েছে। এর কর্তৃত্ব ও অর্থনৈতিক হিসাব নিয়ে দুটি গ্রুপে বিভক্ত হয়ে পড়ে এলাকাবাসী। এরমধ্যে একটি গ্রুপের নেতৃত্ব দিচ্ছেন তোতা মিয়া গং ও আরেকটি গ্রুপের নেতৃত্ব দিচ্ছেন ডা. মোশফিকুর রহমান জাহাঙ্গীর ও মোতাহার হোসেন গং। দুই গ্রুপে প্রায়ই ঘটছে দফায় দফায় হামলা-সংঘর্ষ। এ পর্যন্ত বিভিন্ন সময়ের হামলা-সংঘর্ষে আহত হয়েছে অন্তত শতাধিক ব্যক্তি। পাল্টাপাল্টি মামলাও হয়েছে কয়েকটি। এসব মামলায় দেড় শতাধিক গ্রামবাসী আসামিও হয়েছে। এতে হয়রানি ও অর্থিকভাবে ক্ষতিগ্রস্ত হচ্ছে গ্রামের সাধারণ মানুষ। এখনও মামলায় গ্রেপ্তারের ভয়ে অনেকে পালিয়ে বেড়াচ্ছেন। এ বিরোধকে কেন্দ্র করে যেকোনো সময় প্রাণহানির মতো ঘটনাও ঘটতে পারে বলে অনেকে আশঙ্কা করছেন অনেকেই।</p>
      <p>প্রায় আট মাস আগে একটি টিনের মসজিদ ভেঙে দেওয়ার ঘটনায় ৬০-৭০ জনের নামে মামলা করে তোতা মিয়া গং। ওই সময় ঢাকা জেলার তৎকালীন পুলিশ সুপার শাহ মিজান শাফিউর রহমান এলাকায় গিয়ে উভয় পক্ষকে ডেকে সভা করে পরিস্থিতি শান্ত করেন। এর পর গত দেড় মাস আগে আবার দুই গ্রুপে সংঘর্ষ ও পুকুরে বিষ প্রয়োগ করে মাছ নিধনকে কেন্দ্র উভয়পক্ষের মধ্যে দুটি মামলা হয়। এতে ৬০-৭০ জনকে আসামি করা হয়। গত সপ্তাহে তোতা মিয়া গং ইনসাফ সমিতির একটি নতুন কমিটি গঠন করে। এ কমিটিতে ২২ গ্রামের প্রায় আড়াইশত ব্যক্তিকে অন্তর্ভক্ত করা হয়। আজ রবিবার ওই কমিটির  সভা আহ্বান করে বাইচাইল খেলার মাঠে। এ নিয়ে উত্তেজনা দেখা দেয়।</p>
      <p>এ বিষয়ে ধামরাই উপজেলা নির্বাহী কর্মকর্তা সামিউল হক বলেন, বাইচাইল গ্রামে আইন শৃঙ্খলা অবনতি হওয়ার আশঙ্কায় সেখানে অনির্দিষ্টকালের জন্য ১৪৪ ধারা জারি করা হয়েছে।</p>
      <p>ধামরাই থানার অফিসার ইনচার্জ (ওসি) দীপক চন্দ্র সাহা জানান, পরিস্থিতি শান্ত না হওয়া পর্যন্ত সেখানে পুলিশ মোতায়েন থাকবে। এ ছাড়া সেখানে কোনো পক্ষকে সভা-সমাবেশ করতে দেওয়া হবে না।</p>
      <p>যা নিয়ে দ্বন্দ্ব : ১৯৮৫ সালের দিকে বাইচাল গ্রামের আফাজ উদ্দিন মাস্টারের মেয়ের বিয়েতে দাওয়াত দেওয়াকে কেন্দ্র করে ইমামের সঙ্গে বাইচাল দক্ষিণপাড়ার লোকজনের মধ্যে তর্কবিতর্ক হয়। এ ঘটনাকে কেন্দ্র করেই উত্তরপাড়ার ওয়াকফকৃত জমিতে নির্মিত মসজিদে নামাজ পড়া বন্ধ করে দেন। এরপর দক্ষিণপাড়ার তোতা মিয়ার লোকজন ১০০ গজ দূরেই ইনসাফ সমিতির জায়গায় আরেকটি টিন দিয়ে মসজিদ নির্মাণ করেন। সমিতির জায়গায় মসজিদ নির্মাণকে কেন্দ্র করে উত্তর ও দক্ষিণপাড়ার মধ্যে কয়েক দফায় হামলা-সংঘর্ষের ঘটনা ঘটে আসছে।</p>
      <p>এসব বিরোধ মিমাংসার লক্ষ্যে ২০১০ সালে স্থানীয় বালিয়া ইউনিয়ন পরিষদের চেয়ারম্যান আহম্মদ হোসেনকে আহ্বায়ক করে একটি কমিটি গঠন করা হয়। ওই কমিটি ২০১০ সালে বাইচাল উত্তরপাড়ার ডা. মুশফিকুর রহমান চৌধুরী জাহাঙ্গীরকে সভাপতি ও মোতাহার হোসেনকে সাধারণ সম্পাদক করে ইনসাফ সমিতির ২৩ সদস্যের নতুন কমিটি গঠন করেন। এই কমিটিই সমিতির তিনটি পুকুর বাইচাল উত্তরপাড়ার খোরশেদ আলম ও কাজী লিটনের কাছে গত এক বছর আগে তিন বছরের জন্য ১ লাখ ৯৩ হাজার টাকায় ইজারা দেন। এসব নিয়েই চলছে হামলা-মামলা। </p>
    </article>
  </body>
</html>