<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/nakazanie/shofor-podgoni-piyan-kolega-v-selo-nikolovo-i-predotvrati-golyama-tragediya_news711219.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-24T22:52:00+00:00"/>
    <meta property="og:title" content="Шофьор подгони пиян колега в село Николово и предотврати голяма трагедия"/>
    <meta property="og:description" content="На дошлите пътни полицаи почерпеният водач отказал да съдейства и да даде алкохолна проба, за което му бил връчен акт за 2000 лева глоба и санкция 2 години без"/>
  </head>
  <body>
    <article>
      <h1>Шофьор подгони пиян колега в село Николово и предотврати голяма трагедия</h1>
      <h2>На дошлите пътни полицаи почерпеният водач отказал да съдейства и да даде алкохолна проба, за което му бил връчен акт за 2000 лева глоба и санкция 2 години без право да шофира</h2>
      <address>
        <time datetime="2019-11-24T22:52:00+00:00">24 Nov 2019, 22:52</time>
      </address>
      <p>https://blitz.bg/kriminalni/nakazanie/shofor-podgoni-piyan-kolega-v-selo-nikolovo-i-predotvrati-golyama-tragediya_news711219.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574627510-e5430acfdfdf43da882ae92232377af1.jpg"/>
        <figcaption>Снимка: Булфото, архив</figcaption>
      </figure>
      <p><b>Мигновена реакция на шофьор успяла да предотврати челен удар между два автомобила. </b><br/><br/>По щастливо стечение на обстоятелствата до сблъсък не се стигнало, но реагиралият навреме шофьор видял неадекватното поведение на пътя на другия водач и решил да го догони.  Така успял да разкрие престъпление и заради намесата му 46-годишният водач от Юделник стигна до съд.<br/><br/>Случаят е от вечерта на 29 септември тази година, когато към 22 часа шофьорът запалил нерегистрирания си „Опел“, купен няколко месеца по-рано от Германия. Тръгнал да го кара из улиците на Николово като дори не забелязал, че е включил дългите светлини. Затова докато се разминавали водачът на „Ауди А3“ му присветнал, за да му напомни, че заслепява движещите се насрещно шофьори.<br/><br/>В същото време видял, че опелът криволичи и благодарение на бързата си реакция успял да отклони своето ауди, така че да не се блъсне в него, пише вестник Утро.<br/><br/>Макар да се разминали на косъм от удар, шофьорът на аудито въобще не се успокоил, напротив - решил да настигне опела и да говори с водача му. Направил обратен завой, настигнал го и успял да го спре, а когато отишъл до колата, картинката веднага му се изяснила. И с просто око се виждало, че водачът бил неадекватен, а около него се разнасял силен алкохолен дъх.<br/><br/>Затова веднага подал сигнал на 112, а на дошлите пътни полицаи пияният шофьор отказал да съдейства и да даде алкохолна проба, за което му бил връчен акт за 2000 лева глоба и санкция 2 години без право да шофира.<br/><br/>Отделно лъснал фактът, че опелът му е нерегистриран. Именно затова той стигна до съд и на първа инстанция бе осъден на глоба от 1500 лева, която не е обжалвана и вече е в сила.</p>
    </article>
  </body>
</html>