<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/athletic/715071-panaitolikos-kai-panathhnaikos-moirasthkan-toys-vathmoys.html"/>
    <meta property="og:site_name" content="madata.gr"/>
    <meta property="article:published_time" content="2019-11-24T22:08:00+00:00"/>
    <meta property="og:title" content="Παναιτωλικός και Παναθηναϊκός μοιράστηκαν τους βαθμούς"/>
    <meta property="og:description" content="Ισόπαλο χωρίς τέρματα έληξε το παιχνίδι στο Αγρίνιο ανάμεσα στον Παναιτωλικό και τον Παναθηναϊκό με τους γηπεδούχους να μένουν ικανοποιημένοι από το βαθμό που πήραν"/>
  </head>
  <body>
    <article>
      <h1>Παναιτωλικός και Παναθηναϊκός μοιράστηκαν τους βαθμούς</h1>
      <address>
        <time datetime="2019-11-24T22:08:00+00:00">24 Nov 2019, 22:08</time>
      </address>
      <p>Ισόπαλο χωρίς τέρματα έληξε το παιχνίδι στο Αγρίνιο ανάμεσα στον Παναιτωλικό και τον Παναθηναϊκό με τους γηπεδούχους να μένουν ικανοποιημένοι από το βαθμό που πήραν και το τριφύλλι να πετάει δυο βαθμούς και να μένει στη νίκη επί της ΑΕΚ.<br/><br/>Οι γηπεδούχοι απέδωσαν καλό ποδόσφαιρο, έπαιξαν με περισσότερο πάθος και ψυχή απ' ότι το τριφύλλι που έδειξε μέτριο πρόσωπο και δεν είχε τη δημιουργία που είχε στα προηγούμενα παιχνίδια.<br/><br/>Οι δύο ομάδες πέταξαν το πρώτο ημίχρονο, λες και δεν έγινε ποτέ, και στο δεύτερο μέρος άλλαξαν άρδην εικόνα με τον Παναιτωλικό να έχει δοκάρι, να ζητάει πέναλτι, και τον Παναθηναϊκό να έχει αρκετές χαμένες ευκαιρίες μετά το δοκάρι της ομάδας του Αγρινίου.<br/>powered by Rubicon Project<br/><br/>Αυτά είναι τα τρία πράγματα που μάθαμε από το ματς στο Αγρίνιο:<br/>1. ΠΕΤΑΞΑΝ ΕΝΑ ΗΜΙΧΡΟΝΟ ΚΑΙ ΟΙ ΔΥΟ ΟΜΑΔΕΣ<br/><br/>Το πρώτο ημίχρονο στο Αγρίνιο ήταν λες και δεν έγινε ποτέ. Σε 45λεπτά αγώνα οι δύο ομάδες είχαν από μια τελική καμία προς την εστία και η εικόνα τους στον αγωνιστικό χώρο ήταν κακή. Το τριφύλλι είχε τη φλύαρη υπεροχή στο πρώτο ημίχρονο αλλά όταν έφτανε έξω από την περιοχή του Κνετ τα θαλάσσωνε με αποτέλεσμα να μην μπορεί να απειλήσει.<br/><br/>Ήταν φανερό πως έλειπε η δημιουργία του Ζαχίντ στον άξονα ενώ επιθετικά ο Χατζηθεοδωρίδης δεν βοήθησε όσο ο Ινσούα στα προηγούμενα ματς. Από την άλλη ούτε ο Παναιτωλικός που είχε αμυντικούς προσανατολισμούς απείλησε στο πρώτο 45λεπτο το οποίο πέρασε χωρίς ουσιαστικά οι παίκτες των δύο ομάδων να ιδρώσουν.<br/><br/>Ανασταλτικός παράγοντας στο πρώτο 45λεπτο ήταν και η βροχή που έπεφτε στο Αγρίνιο και δυσκόλεψε τις προσπάθειες και των 22 ποδοσφαιριστών.<br/>2. ΤΟ ΔΟΚΑΡΙ ΤΟΥ ΠΑΝΑΙΤΩΛΙΚΟΥ ΞΥΠΝΗΣΕ ΤΟΝ ΠΑΝΑΘΗΝΑΪΚΟ<br/><br/>Με την έναρξη του δευτέρου μέρους ο Μάκης Χάβος έριξε στο παιχνίδι τον Αριγίμπι ο οποίος ήταν ο κινητήριος μοχλός για ότι έκανε η ομάδα του Παναιτωλικού. Στο 51' ο Αμερικανός κέρδισε φάουλ και από τη δική του εκτέλεση η μπάλα έφτασε στο δεύτερο δοκάρι στον Λουσέρο ο οποίος σημάδεψε το δεξί δοκάρι του Διούδη.<br/><br/>Η φάση αυτή ήταν σαν να ξύπνησε τον Παναθηναϊκό που στο επόμενο λεπτό θα μπορούσε να προηγηθεί με τον Χατζηγιοβάνη μετά από προσπάθεια του Μακέντα αλλά ο Σανιά πρόλαβε να διώξει σε κόρνερ.<br/><br/>Ο Ιταλός φορ μάλιστα θα μπορούσε στο 57' να χριστεί σκόρερ μετά την κάθετη του Μπουζούκη αλλά ο Κνετ απομάκρυνε με το πόδι. Στην εκτέλεση του μάλιστα ο Σένκεφελντ πήρε την κεφαλιά και έστειλε τη μπάλα λίγο έξω.<br/><br/>Ο Μακέντα και πάλι στο 61' πέρασε όποιον βρήκε μπροστά του στα αριστερά, έκανε το παράλληλο γύρισμα με τον Γιόχανσον να έρχεται και να σουτάρει αλλά ο Λουσέρο απομάκρυνε σωτήρια σε κόρνερ.<br/><br/>Στο 70' ο Παναιτωλικός ζήτησε πέναλτι όταν ο Αριγίμπι έπεσε μέσα στην περιοχή μετά από μαρκάρισμα του Σένκεφελντ αλλά ο Ζαχαριάδης αφού συμβουλεύτηκε και το VAR έδωσε συνέχεια στο ματς.<br/><br/>Οι γηπεδούχοι είχαν μια ακόμη καλή στιγμή στο τελευταίο λεπτό του αγώνα όταν ο Ντίας βρέθηκε τετ α τετ με τον Διούδη από τα δεξιά, έκανε το πλασέ αλλά ο Έλληνας γκολκίπερ μπλόκαρε.<br/><br/>3. ΕΛΕΙΨΕ Ο ΖΑΧΙΝΤ ΑΠΟ ΤΟ ΤΡΙΦΥΛΛΙ<br/><br/>Ο Παναθηναϊκός δεν είχε δημιουργία, δεν ήταν καλός στο ένας-ένας και οι παίκτες του φάνηκε να μένουν στην ανατροπή επί της ΑΕΚ. Επίσης ήταν φανερό πως έλειψε από το τριφύλλι η παρουσία του Ζαχίντ. Του Νορβηγού που παίζει πίσω από τον Μακέντα και με την δημιουργία του και το απλό παιχνίδι, μοιράζοντας κάθετες πάσες και απειλώντας και ο ίδιος είχε βοηθήσει τους πράσινους να φτάσουν σε θετικά αποτελέσματα.<br/><br/>Ο Δώνης επιχείρησε είτε με τον Μπουζούκη στο πρώτο μέρος, είτε με τον Κολοβό μετά το 33', είτε με τον Περέα και τον Μολό στο δεύτερο 45λεπτο να βρει τον ποδοσφαιριστή που θα κάλυπτε το κενό του Ζαχίντ και θα βοηθούσε τους πράσινους αλλά αυτό δεν έγινε με το τριφύλλι να μένει τελικά στο μηδέν.</p>
      <p>
        <a href="https://www.sport24.gr/football/ellada/SuperLeague/panaitwlikos-panathhnaikos-0-0-gkela-sto-agrinio-gia-to-trifulli.5645552.html?fbclid=IwAR0FUTRQmcyZe6Zk3VJoD6-Nd0goc9KL-XEe5NUZjKuiUAk8AAAgxe5_42U">sport24</a>
      </p>
    </article>
  </body>
</html>