<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/goran-bogdanovic-od-nove-vlade-kosova-ocekujemo-da-zavlada-mir-da-nema-uzajamnih-pretnji/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T22:50:16+00:00"/>
    <meta property="og:title" content="Goran Bogdanović: Od nove vlade Kosova očekujemo da zavlada mir, da nema uzajamnih pretnji"/>
    <meta property="og:description" content="Bivši ministar za Kosovo u Vladi Srbije Goran Bogdanović je izjavio da kosovski Srbi od nove vlade koju će najverovatnije voditi Aljbin Kurti pre svega očekuju da na Kosovu zavlada mir, da nema uzajamnih pretnji, da napokon počne borba protiv organizovanog kriminala koji je nepodnošljiv, ne samo na severu gde on živi, nego i na čitavom Kosovu."/>
  </head>
  <body>
    <article>
      <h1>Goran Bogdanović: Od nove vlade Kosova očekujemo da zavlada mir, da nema uzajamnih pretnji</h1>
      <address><time datetime="2019-11-24T22:50:16+00:00">24 Nov 2019, 22:50</time> by <a rel="author">Beta</a></address>
      <p>
        <b>Bivši ministar za Kosovo u Vladi Srbije Goran Bogdanović je izjavio da kosovski Srbi od nove vlade koju će najverovatnije voditi Aljbin Kurti pre svega očekuju da na Kosovu zavlada mir, da nema uzajamnih pretnji, da napokon počne borba protiv organizovanog kriminala koji je nepodnošljiv, ne samo na severu gde on živi, nego i na čitavom Kosovu.</b>
      </p>
      <p>On je u emisiji „Most“ radija Slobodna Evropa rekao da ne vidi razlog da Beograd sutra ne razgovara sa Aljbinom Kurtijem bez obzira što on možda zagovara Veliku Albaniju, ali je bar transparentan.</p>
      <p>Prema njemu, Kurti „kaže ono što misli za razliku od drugih koji su jedno pričali, a drugo na terenu sprovodili“.</p>
      <p>„Setite se samo Zajednice srpskih opština, setite se samo Briselskog sporazuma – za sedam godina bukvalno ništa nije uradjeno. Kao Srbin sa Kosova očekujem da će nova vlada mnogo više uraditi po tom pitanju nego Tači i Haradnaj, jer oni su ipak ucenjeni“, kaže Bogdanović.</p>
      <p>Srbi imaju problema kad putuju na Kosovo, a i Albanci kad putuju u Srbiju, kaže on i dodaje da pre svega treba rešavati životne probleme – da nemate problema s dokumentima, registarskim tablicama, katastrom, diplomama, strujom, a pre svega s bezbednošću.</p>
      <p>„To je ono što opterećuje i Srbe i Albance. Treba prvo rešiti te probleme, pa onda krenuti na one krupnije“, kazao je Bogdanović.</p>
      <p>Ocenio je da je razmena teritorija nešto najgore što bi moglo da se desi srpskom narodu na Kosovu.</p>
      <p>„Opozicija u Srbiji stalno napada ideju razgraničenja, a u Prištini, sem Haradinija i Aljbina Kurtija, malo je onih koji su javno protiv toga. Nismo čuli glasove kosovskih nevladinih organizacija, dok se one u Srbiji žestoko tome protive“, rekao je on.</p>
      <p>Po njegovim rečima, razmena teritorija može da podeli ne samo srpski narod na Kosovu, nego i da ugrozi ostale narode na Balkanu.</p>
      <p>„Jer, Srbi i Albanci i Bošnjaci i mnogi drugi narodi žive u više zemalja bivše Jugoslavije. Razmena teritorija bi samo izazvala domino efekat koji bi razbuktao nacionalističke strasti i apetite. Mislim da kod nekih zapadnih lidera i dalje postoji ta ideja, a više sam nego siguran da i dalje postoji kod (predsednika Srbije Aleksandra) Vučića“, kazao je on.</p>
      <p>Bogdanović ne vidi kako bi u bliskoj budućnosti bilo ko u Srbiji mogao priznati nezavisnost Kosova.</p>
      <p>„Ne postoje ni klima, niti uslovi za tako nešto. Ali, hajde da ne govorimo o priznanju, hajde da uredimo odnose pa da jedni druge ne ometamo u medjunarodnim i sportskim organizacijama. I da uspostavimo odnose koji neće opterećivati budućnost dva naroda“, rekao je Bogdanović.</p>
      <h3>Povezani tekstovi:</h3>
    </article>
  </body>
</html>