<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/tennis/coppa-davis-2019-finale-1.4904435"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-24T22:52:44+00:00"/>
    <meta property="og:title" content="Coppa Davis, la Spagna è campione del mondo. Battuto il Canada"/>
    <meta property="og:description" content="Decisivo Nadal che batte Shapovalov in un match al cardiopalma"/>
  </head>
  <body>
    <article>
      <h1>Coppa Davis, la Spagna è campione del mondo. Battuto il Canada</h1>
      <h2>Decisivo Nadal che batte Shapovalov in un match al cardiopalma</h2>
      <address><time datetime="2019-11-24T22:52:44+00:00">24 Nov 2019, 22:52</time> by <a rel="author">GABRIELE SINI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4904434.1574635964!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Nadal ha vinto tre match in due giorni alla Coppa Davis</figcaption>
      </figure>
      <p>Madrid, 24 novembre 2019 – <b>Canada </b>e <b>Spagna </b>si affrontano nell’ultima giornata di <b>Coppa Davis</b>, nella finale che deciderà chi sarà campione del mondo. Aprono le danze <b>Auger-Aliassime</b> e <b>Bautista</b>, con quest’ultimo che vince in due set (7-6, 6-3). Il match successivo è la portata principale del giorno: il giovane <b>Shapovalov </b>contro Rafa <b>Nadal</b>. I due se le danno di santa ragione, lottando su ogni punto, ma alla fine è lo spagnolo a vincere (6-3, 7-6) al termine di un tie-break tiratissimo. La <b>Spagna </b>conquista la Coppa Davis senza neppure arrivare a giocare il doppio.</p>
      <p>AUGER-ALIASSIME-BAUTISTA 6-7, 3-6 – Il primo set di questa finale è equilibratissimo. I due tennisti arrivano al <b>tie-break</b>, dove bisogna attendere il 4-3 per assistere al primo mini-break, che è favore dello spagnolo <b>Bautista</b>. Il canadese sbaglia ancora e <b>Bautista </b>si porta a casa il set, vincendo il <b>tie-break</b> 7-3. <b>Auger-Aliassime</b> inizia il secondo set con qualche difficoltà. Il <b>tie-break</b> precedente sembra aver dato una svolta alla partita, che ora sorride a <b>Bautista</b>. Lo spagnolo capitalizza la terza palla break nel secondo game e si porta in vantaggio. Il canadese <b>fallisce </b>il contro-break, va sotto 0-3 ma riesce a tenersi aggrappato al <b>match </b>tenendo il servizio successivo e centrando il break sulla battuta di Bautista subito dopo. Auger-Aliassime si dimostra ancora troppo discontinuo e subisce un altro break, che porta Bautista sul 4-2. Il <b>canadese </b>non riesce a rimettere la gara in carreggiata e perde set e match per 6-3. La <b>Spagna </b>va dunque in vantaggio nella serie.</p>
      <p>NADAL-SHAPOVALOV – La <b>Spagna </b>si affida al suo numero uno, che nei primi due servizi di <b>Shapovalov </b>sfiora il break, per poi centrarlo alla terza occasione, salendo sul 4-2. Il set procede con i due tennisti che non concedono più nulla al proprio avversario, così <b>Nadal </b>riesce a chiuderlo sul 6-3 in trentadue minuti. Il secondo set riassume tutto ciò che il tennis di meglio ha da offrire: un equilibrio incredibile regna sul cemento di Madrid, con Nadal e <b>Shapovalov </b>che giocano ogni game al massimo delle proprie possibilità e all’ultimo punto. Il <b>tie-break</b> regala altre emozioni: il canadese annulla due match point, ma al terzo lo spagnolo riesce a vincere set, partita e Coppa Davis.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>