<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419126"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T22:32:00+00:00"/>
    <meta property="og:title" content="גדעון סער נאבק בנתניהו: &quot;היעדר מעצורים&quot;"/>
    <meta property="og:description" content="דובר הליכוד משתמש בחשבון הטוויטר של המפלגה כדי לתקוף את סער. סער מחה: &quot;משאבי הליכוד אינם אמורים לשמש להשתלחויות בנבחרי התנועה&quot;."/>
  </head>
  <body>
    <article>
      <h1>גדעון סער נאבק בנתניהו: "היעדר מעצורים"</h1>
      <address><time datetime="2019-11-24T22:32:00+00:00">24 Nov 2019, 22:32</time> by <a rel="author">חזקי ברוך</a></address>
      <p>ח"כ גדעון סער מותח ביקורת על דובר הליכוד המשמש גם כיועץ ראש הממשלה בנימין נתניהו, בשל השימוש שעושה הדובר בחשבון הטוויטר הרשמי של המפלגה.</p>
      <p>''משאבי התנועה (כדוגמת דוברות הליכוד) - הממומנים ממיסי חבריה - אינם אמורים לשמש להשתלחויות בנבחרי התנועה. פסול ומעיד על היעדר מעצורים!", אמר סער.</p>
      <p>מה שהעלה את חמתו הוא ציוץ בחשבון הטוויטר של הליכוד, בו נכתב שסער ''מגלה אפס נאמנות ומקסימום חתרנות''.</p>
      <p>''יו''ר הליכוד הוא ראש הממשלה נתניהו שהביא לליכוד 32 מנדטים בפתק מחל עליו נכתב 'הליכוד בראשות נתניהו'. מצער לראות שבזמן שראש הממשלה נתניהו שומר על ביטחון ישראל בכל החזיתות ופועל לשמר את שלטון הליכוד, גדעון סער כהרגלו מגלה אפס נאמנות ומקסימום חתרנות", נכתב בציוץ שפורסם לאחר שסער קרא לקיים פריימריז לראשות הליכוד.</p>
      <p>בתוך כך, ראש הממשלה נתניהו ויו"ר מרכז הליכוד ח"כ חיים כץ סיכמו על עריכת פריימריז לראשות המפלגה בששת השבועות הקרובים. הפריימריז יתקיימו ככל הנראה בסוף דצמבר, רק לאחר פיזור הכנסת ולא לפני כן כמו שדרש ח"כ סער.</p>
      <p>נתניהו וח''כ כץ החליטו לכנס את מרכז הליכוד ב-5 בדצמבר ולהעלות לאישור המרכז את ההצעה לביטול הפריימריז של חברי הכנסת.</p>
    </article>
  </body>
</html>