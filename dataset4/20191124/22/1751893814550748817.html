<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_25/maltempo-ticino-esonda-quartiere-pavia-paura-piena-po-cremona-fiumi-lombardia-lago-como-esonda-edb868b2-0f5c-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Maltempo, il Ticino esonda in un quartiere di Pavia. Paura per la piena del Po"/>
    <meta property="og:description" content="L’acqua è salita per alcuni centimetri in via Milazzo, la strada che si affaccia sul fiume. Nel Lodigiano sette famiglie evacuate. In provincia di Varese chiuso il ponte sulla statale 394"/>
  </head>
  <body>
    <article>
      <h1>Maltempo, il Ticino esonda in un quartiere di Pavia. Paura per la piena del Po</h1>
      <h2>Protezione Civile e vigili del fuoco hanno aiutato i residenti della zona ad uscire di casa in barca. Nel Lodigiano sette famiglie evacuate. In provincia di Varese chiuso il ponte sulla statale 394</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Eleonora Lanzetti</a></address>
      <p>Il Borgo Basso di Pavia, pittoresco quartiere che sorge sulle rive del Ticino, è stato raggiunto dall’acqua del fiume, esondato alle prime ore di lunedì mattina. L’acqua è salita per alcuni centimetri in via Milazzo, la passeggiata del Borgo, e nei cortili che si affacciano sul fiume. Di prima mattina gli uomini della Protezione Civile e i vigili del fuoco hanno aiutato i residenti della zona ad uscire di casa in barca, per raggiungere il vicino piazzale Ghinaglia dove è attivo un presidio con la presenza anche del 118. A fare paura è anche il Po, sorvegliato speciale nella notte. Al Ponte della Becca il fiume continua a salire: alle 8 ha raggiunto i 5,85 metri sopra lo zero, superando la soglia di allarme rosso fissata ai 5,50 metri, ed allargando le aree golenali. In questo momento la preoccupazione maggiore è per gli abitanti della frazione Vaccarizza del Comune di Linarolo (Pavia), la più vicina al fiume. Le condizioni meteo oggi sembrano essere favorevoli; rimane allerta livello rosso sino alle 18, quando è attesa una seconda ondata di piena. «Il guaio maggiore potrebbe arrivare dal Po - spiega Stefano Schinelli, associazione Meistoinburg -. Ora riceve, ma se arriva altra acqua dal Tanaro e dai suoi affluenti, la situazione diventa critica».</p>
      <slideshow>
        <figure>
          <img src="https://images2-milano.corriereobjects.it/methode_image/2019/11/25/Milano/Foto%20Gallery/WhatsApp%20Image%202019-11-25%20at%2009.14.56%20(1)_MGTHUMB-INTERNA.jpeg"/>
          <figcaption>Lombardia, la pioggia ingrossa laghi e fiumi</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/25/Milano/Foto%20Gallery/WhatsApp%20Image%202019-11-25%20at%2009.14.56_MGTHUMB-INTERNA.jpeg"/>
          <figcaption>Lombardia, la pioggia ingrossa laghi e fiumi</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/25/Milano/Foto%20Gallery/fca8bf6a65af41a59ed950d1b8e6ae61_MGTHUMB-INTERNA.jpg"/>
          <figcaption>Lombardia, la pioggia ingrossa laghi e fiumi</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/25/Milano/Foto%20Gallery/46f23c105a244d0b9b7d6d9606d9981e_MGTHUMB-INTERNA.jpg"/>
          <figcaption>Lombardia, la pioggia ingrossa laghi e fiumi</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/25/Milano/Foto%20Gallery/3313632e26a04ff4ac2bee1341deeaef_MGTHUMB-INTERNA.jpg"/>
          <figcaption>Lombardia, la pioggia ingrossa laghi e fiumi</figcaption>
        </figure>
        <figcaption>Lombardia, la pioggia ingrossa laghi e fiumi</figcaption>
      </slideshow>
      <p><b>Cresciuto al ritmo di dieci centimetri l’ora per tutta la notte, il Po a Cremona</b> ha già parzialmente invaso le Società Canottieri rivierasche e il parco delle colonie padane. Il fiume continua ad aumentare con il colmo di piena, originariamente previsto per lunedì pomeriggio, che ora si stima transiti dal Cremonese martedì. In mattinata si riunirà il vertice in prefettura in cui si farà il punto della situazione. Le aree golenali e le strade di accesso alle golene sono già tutte sotto speciale sorveglianza, così come argini e ponti di tutto il territorio. La prospettiva è quella di un aumento nelle prossime ore che dovrebbe portare il livello del fiume oltre i quattro metri sopra lo zero idrometrico, di poco sotto la grande piena del 2010.</p>
      <p><b>Anche nel Lodigiano l’osservato speciale è il fiume Po</b>. A San Rocco al Porto da ieri mattina l’acqua cresce di 15 centimetri all’ora e il picco di piena è atteso per lunedì tra gli 8 e i 9 metri sopra lo zero idrometrico. Misura che fa meno paura grazie agli argini fusibili realizzati dopo la disastrosa alluvione del 2000. Sabato pomeriggio Matteo Delpini, il sindaco del paese, ha ordinato l’evacuazione delle sette famiglie che vivono nella zona golenale. I residenti, tutti agricoltori, avevano già provveduto a spostare bestiame e cavalli dalle cascine che finiranno sott’acqua quando il fiume raggiungerà il picco massimo. A preoccupare non è l’altezza del fiume, quanto il fatto che la piena potrebbe durare alcuni giorni con una portata di 10 mila metri cubi al secondo.</p>
      <p><b>Nel Varesotto le forti piogge hanno causato problemi </b>per via dell’ingrossarsi del fiume Tresa. Il corso d’acqua è un emissario del lago di Lugano che si getta nel Maggiore. L’aumento della portata ha obbligato le autorità a chiudere già sabato in serata il ponte sulla statale 394, a Germignaga. La stessa caserma dei vigili del fuoco di Luino che sorge a poca distanza dal fiume è stata evacuata in via precauzionale e trasferita in una scuola, ma domenica sera l’allarme è rientrato. I 170 millimetri di pioggia caduta in tre giorni hanno provocato uno smottamento della strada militare a Porto Valtravaglia.</p>
      <p><b>A Como, il livello del lago cresce e si avvicina alla soglia di esondazione</b>. Domenica pomeriggio è stata chiusa la diga foranea e sono state montate le passerelle pedonali in piazza Cavour. Le corsie del lungolago al momento restano percorribili dalle auto. Il livello ha superato quota 105 centimetri, mentre la soglia di allarme è fissata a 120. Per uno smottamento è stata chiusa la via Carso. La strada era aperta solo a senso unico alternato da giorni, dopo che si era aperta una voragine nell’asfalto. Sabato sera si è registrata una nuova frana. Allarme per uno smottamento anche a Colonno. La statale Regina nel tratto interessato è temporaneamente a senso unico.</p>
    </article>
  </body>
</html>