<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/24/bolivya-anez-yasa-tasarisini-imzaladi-morales-yenilenen-secimlere-aday-olamayacak"/>
    <meta property="og:site_name" content="euronews"/>
    <meta property="article:published_time" content="2019-11-24T22:07:07+00:00"/>
    <meta property="og:title" content="Bolivya: Morales yenilenen seçimlere aday olamayacak"/>
    <meta property="og:description" content="Bolivya'da genelkurmay başkanının isteği üzerine istifa ederek Meksika'ya iltica eden eski Devlet Başkanı Evo Morales'in yenilenen seçimlere katılımını engelleyen yasa tasarısı geçici Devlet Başkanı Jeanine Anez tarafından imzalandı."/>
  </head>
  <body>
    <article>
      <h1>Bolivya: Morales yenilenen seçimlere aday olamayacak</h1>
      <address><time datetime="2019-11-24T22:07:07+00:00">24 Nov 2019, 22:07</time> by <a rel="author">Gizem Sade</a></address>
      <p>Bolivya'da genelkurmay başkanının isteği üzerine istifa ederek Meksika'ya iltica eden eski Devlet Başkanı Evo Morales'in yenilenen seçimlere katılımını engelleyen yasa tasarısı, geçici Devlet Başkanı Jeanine Anez tarafından imzalandı.</p>
      <p>Bolivya Çok Uluslu Yasama Meclisince (ALP) onaylanan ve Anez tarafından kabul edilen yasaya göre, ALP, 20 günde ülkede seçimleri düzenlemekle sorumlu Yüksek Seçim Mahkemesi (TSE) üyelerini seçecek ve seçilen üyeler göreve başlamasının ardından 2 gün içinde yeni seçim takvimini oluşturacak.</p>
      <p>Seçilen TSE üyelerinin devlet başkanlığı seçimlerini 120 günde düzenlemesi gerekiyor.</p>
      <p>Anez'in imzaladığı yasada, iki dönem devlet başkanlığı yürüten bir kişinin tekrar seçime katılmasını engelleyen maddenin yer alması nedeniyle Morales, seçimlerde aday olamayacak.</p>
      <p>Morales, 20 Ekim'deki seçimlerde tekrar aday olabilmek için gerekli anayasa değişikliğini öngören 2016 referandumundan "hayır" oyu çıkmasına rağmen, Anayasa Mahkemesinin "yeniden seçilmenin politik hak" olduğuna hükmetmesiyle seçimlere katılmıştı.</p>
      <ul>
        <li>
          <a href="https://tr.euronews.com/2019/11/23/bolivya-da-evo-morales-e-isyana-tesvik-ve-terorizm-suclamas">Bolivya'da Evo Morales'e 'isyana teşvik ve terörizm" suçlaması</a>
        </li>
        <li>
          <a href="https://tr.euronews.com/2019/11/10/bolivya-da-secimler-yenileniyor-muhalefet-morales-in-istifas-n-istiyor">Bolivya Devlet Başkanı Evo Morales 14 yıldır sürdürdüğü görevinden istifa etti</a>
        </li>
      </ul>
      <h3>Bolivya'da neler oluyor?</h3>
      <p>Morales'in galibiyetiyle sonuçlanan 20 Ekim başkanlık seçimleri sonrası muhalefet seçimlere "hile karıştığı" iddiasıyla halkı sokağa çağırdı.</p>
      <p>Muhalefet Morales'in istifasını ve seçimlerin yenilenmesini talep etti. Ayrıca, Morales'in yenilenecek seçimlere aday olmaması isteniyordu.</p>
      <p>Morales, ülkedeki gerilimi yatıştırmak üzere seçimlerin yenileneceğini duyurdu. Ancak muhalefet Morales'in katılmadığı seçimler düzenlenene kadar protestoların devam edeceğini açıkladı.</p>
      <p>Morales, Bolivya Genelkurmay Başkanı Williams Kaliman'ın istifa çağrısı üzerine görevi bıraktı ve Meksika'nın iltica teklifini kabul ederek ülkeden ayrıldı.</p>
      <p>Morales hükümetinde yer alan vekiller ve parlamentodaki birçok destekçisi de istifa etti. Muhalefet kanadından senatonun ikinci başkan yardımcısı Jeanine Anez, Morales'in partisi Sosyalizm Hareketi'nin katılmadığı ve çoğunluğun sağlanamadığı bir oturumda geçici devlet başkanı ilan edildi.</p>
      <p>Morales süreci "darbe" olarak nitelendirirken destekçileri Bolivya'da birçok sivilin hayatını kaybettiği sokak gösterilerine devam ediyor.</p>
      <p>Ek kaynaklar<b> • AA</b></p>
    </article>
  </body>
</html>