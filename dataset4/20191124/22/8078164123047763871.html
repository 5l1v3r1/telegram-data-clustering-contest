<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_25/carlo-william-andrea-perche-corona-viene-prima-famiglia-591ad50a-0f93-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Carlo, William e Andrea, perché la Corona viene prima della famiglia"/>
    <meta property="og:description" content="Di ritorno dalla Nuova Zelanda l’erede al trono vedrà il fratello dopo il suo passo indietro da ruoli ufficiali. Da Juan Carlos-Felipe a Edoardo-Giorgio VI, non è la prima volta che i Royals «prendono le distanze», in famiglia"/>
  </head>
  <body>
    <article>
      <h1>Carlo, William e Andrea, perché la Corona viene prima della famiglia</h1>
      <h2>Di ritorno dalla Nuova Zelanda l’erede al trono vedrà il fratello dopo il suo passo indietro da ruoli ufficiali. Da Juan Carlos-Felipe a Edoardo-Giorgio VI, non è la prima volta che i Royals «prendono le distanze», in famiglia</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Enrica Roddolo</a></address>
      <p>Non è la prima volta che una casa reale stende un cordone sanitario attorno al re (o all’erede al trono), per limitare i danni d’immagine e fiducia popolare verso la Corona. Insomma, il principe Andrea di York che dopo la discussa intervista con la Bbc a proposito della sua amicizia con Jeffrey Epstein, ha dovuto abbandonare gli impegni ufficiali e adesso si prepara a dover lasciare anche la presidenza delle tante - quasi 200 - charities in cui è coinvolto, non è il primo caso.</p>
      <h4>Juan Carlos e Felipe</h4>
      <p>Successe anche a re Juan Carlos dopo le fotografie che lo ritrassero anni fa impegnato in un safari con un’avvenente nobile. Il figlio Felipe prese le distanze dal padre, per evitare che la solidità della giovane corona spagnola — giovane perché riportata sul trono da Juan Carlos a metà degli anni ‘70 — venisse messa in discussione. E dire che Juan Carlos «scivolò», al termine di un regno che per il carisma, la simpatia popolare, la guida salda del re che aveva ereditato la corona grazie al beneplacito di un dittatore (Franco) ma nel nome del padre il conte di Barcellona costretto all’esilio, passerà alla storia come l’età del Juancarlismo.</p>
      <h4>Edoardo, Wallis e Giorgio VI</h4>
      <p>E in fondo anche l’abdicazione di Edoardo VIII dopo le simpatie per l’appeasement mentre sull’Europa spiravano i venti della seconda guerra mondiale, se ufficialmente consentì finalmente al duca di Windsor di sposare la sua amata Wallis, è innegabile che risultò nell’allontanamento dal trono, e da pericolose commistioni con il millenario trono di San Giacomo. Per aprire la strada al regno di Giorgio VI e quindi della regina Elisabetta II. Certo il caso di Andrew è molto differente da quello di Edoardo e Wallis, non di politica, di affari di stato, ma di frequentazioni personali si tratta. Ma resta il fatto che, come in un’azienda in caso di crisi si tende ad allontanare i vertici aziendali coinvolti in un crollo di fiducia, allo stesso modo — e anzi a maggior ragione in istituzioni millenarie come le monarchie che da sempre hanno lo sguardo proiettato verso un orizzonte lungo anzi lunghissimo — prende le distanze è indispensabile.</p>
      <h4>Clarence House</h4>
      <p>E di questo parlerà con Andrew, di ritorno dal suo viaggio in Nuova Zelanda, l’erede al trono Carlo che d’intesa con William il secondo nell’ordine di successione alla corona oggi saldamente sul capo di Elisabetta II, avrebbe discusso la questione Andrew con il padre e la nonna dicendo «è la cosa giusta da fare» a proposito dell’allontanamento di Andrew dagli impegni ufficiali. Carlo — che convocherà il principe Andrea a Clarence House — e William insomma sembrano decisi a mettere uno steccato di divisione tra il loro operato e quello del fratello e zio che intanto ha già visto cancellare il previsto festeggiamento dei suoi 60 anni con tutta la Pomp and circumstance dei grandi eventi a Buckingham Palace, già in calendario il prossimo febbraio.</p>
      <h4>Trooping the Colour</h4>
      <p>Il fatto è che da un nuovo sondaggio nel Regno Unito già sei persone su dieci sono convinte che il principe abbia danneggiato la reputazione della Royal family, con alcuni che vorrebbero che fosse addirittura tenuto lontano dai grandi appuntamenti di famiglia dei Windsor, dal Trooping the Colour al Remembrance Sunday.</p>
      <h4>Charities</h4>
      <p>E in pochi giorni le disdette o i malumori per il coinvolgimento di Andrea in Charities e progetti da lui sostenuti sono fioccate rapide. A partire dagli sponsor del suo progetto-fiore all’occhiello, Pitch@Palace che Andrea vorrebbe disperatamente mantenere. Ma le charities in cui è coinvolto il duca di York vanno dall’English National Ballet,alla Royal Philharmonic Orchestra, l’Outward Bound Trust.</p>
      <h4>Corona e figli</h4>
      <p>In realtà, «la regina in sé resterà immune, gode di un tale rispetto e affetto che nulla può scalfirla — ha detto al Corriere l’executive editor dell’Economist, Daniel Franklin — ma sono i suoi figli e il contesto Royal che possono avere delle ricadute dal caso Epstein». Regina che se come Carlo e William — pur senza pronunciarsi — in questi giorni ha tenuto le distanze dal figlio. In privato ha voluto confermare il suo sostegno di madre (per il suo figlio «del cuore»), cavalcando venerdì nella tenuta di Windsor al suo fianco. In ogni caso «Il caso Andrew dimostra che la Corona verrà sempre prima della famiglia», dice Simon Heffer sul Telegraph. Anche se Elisabetta II non rinuncerà dunque di continuare a cavalcare fianco a fianco con il figlio, questo non la distoglierà dal mettere sempre prima la Corona, e dopo la famiglia.</p>
    </article>
  </body>
</html>