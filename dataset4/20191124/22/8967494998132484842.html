<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/voetbal/buitenlands-voetbal/serie-a/football-talk-match-nainggolan-verplaatst-naar-maandag-flamengo-nu-ook-kampioen-van-brazilie~a2efab06/"/>
    <meta property="og:site_name" content="HLN"/>
    <meta property="article:published_time" content="2019-11-24T22:38:00+00:00"/>
    <meta property="og:title" content="Football Talk. Match Nainggolan verplaatst naar maandag - Flamengo nu ook kampioen van Brazilië"/>
    <meta property="og:description" content="De Braziliaanse voetbalclub Flamengo is een dag na het veroveren van de Copa Libertadores, zonder zelf te spelen, ook landskampioen geworden. Titelconcurrent Palmeiras verloor thuis met 2-1 van Gre..."/>
  </head>
  <body>
    <article>
      <h1>Football Talk. Match Nainggolan verplaatst naar maandag - Flamengo nu ook kampioen van Brazilië</h1>
      <address><time datetime="2019-11-24T22:38:00+00:00">24 Nov 2019, 22:38</time> by <a rel="author">Redactie</a></address>
      <h3>Flamengo zonder te spelen ook Braziliaans landskampioen</h3>
      <p>De Braziliaanse voetbalclub Flamengo is een dag na het veroveren van de Copa Libertadores, zonder zelf te spelen, ook landskampioen geworden. Titelconcurrent Palmeiras verloor thuis met 2-1 van Gremio en daardoor is koploper Flamengo niet meer te achterhalen. Met nog vier wedstrijden op het programma bedraagt de voorsprong van Flamengo op achtervolgers Santos en Palmeiras dertien punten. De laatste landstitel van Flamengo dateerde van 2009. Vorig seizoen werd Palmeiras kampioen.</p>
      <p>Voor Flamengo breekt een week van feest aan, want zaterdagavond werd in Peru ten koste van de Argentijnse club River Plate (2-1) de Copa Libertadores, het belangrijkste clubtoernooi van Zuid-Amerika, gewonnen. De spelers van Flamengo werden in Rio de Janeiro als helden onthaald. Door de winst van de Copa Libertadores mag Flamengo deelnemen aan het WK voor clubteams.</p>
      <figure>
        <img src="https://images4.persgroep.net/rcs/XP-NvC_UNYHO5HG40lvYDm1yIp8/diocontent/161349007/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <figure>
        <img src="https://images0.persgroep.net/rcs/faHLrhKpTzZRmv4nBnAFMBBSYFs/diocontent/161349062/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <figure>
        <img src="https://images4.persgroep.net/rcs/IpHI6WfQgoQetEJGEe0AhOUB3UA/diocontent/161349067/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <figure>
        <img src="https://images4.persgroep.net/rcs/0sTmSjBwEcFvPyacv0-3BvhZkLk/diocontent/161349323/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© REUTERS</cite>
        </figcaption>
      </figure>
      <h3>Match Nainggolan uitgesteld, Toulouse verliest weer</h3>
      <p> Olympique Marseille heeft de veertiende speeldag in de Franse Ligue 1 afgesloten met een 0-2 uitzege op het veld van Toulouse. L’OM blijft zo tweede in de stand, op respectabele afstand van leider PSG. Toulouse, met invaller Aaron Leya Iseka, is voorlaatste.</p>
      <p>Toulouse voetbalde vanuit de organisatie, maar zag zijn plannetje op slag van rust in het water vallen. Door de rode kaart voor Moreira moest de thuisploeg met een man minder voort. De Zuid-Fransen hielden lang stand, tot Benedetto (76') de ban brak voor Marseille. Radonjic (79') legde de 0-2 eindstand vast. Leya Iseka werd bij Toulouse nog voor de leeuwen gegooid, maar kon geen verschil meer maken. Zijn ploeg blijft voorlaatste met 12 punten, drie minder dan het eerste team boven de degradatiestreep. Marseille is tweede met 25 punten, acht minder dan PSG.</p>
      <figure>
        <img src="https://images0.persgroep.net/rcs/iJsOKaofIkpZDHVIk7OD8fANB4I/diocontent/161359424/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Payet op de schouder van Radonjic.<cite>© Photo News</cite></figcaption>
      </figure>
      <p>De slotwedstrijd van de dertiende speeldag in de Serie A tussen Lecce en het Cagliari van Radja Nainggolan werd uitgesteld. Omwille van de hevige regenval was het onmogelijk te voetballen in het Stadio Via del Mare in Lecce. De scheidsrechter keurde het veld af. De partij wordt maandagnamiddag om 15u afgetrapt.</p>
      <h3>Slovaak Ivan Kruzliak fluit na Liverpool-Genk ook Galatasaray-Club Brugge</h3>
      <p>De Slovaakse scheidsrechter Ivan Kruzliak is door de Europese Voetbalbond UEFA aangeduid voor de Champions Leaguewedstrijd van dinsdagavond (18u55) tussen Galatasaray en Club Brugge. De 35-jarige Kruzliak floot op 5 november ook al het duel tussen Liverpool en Genk (2-1) op het kampioenenbal.</p>
      <p>Kruzliak heeft voor de tweede keer de wedstrijdleiding in handen in een partij met blauw-zwart. Vorig seizoen was de Slovaak scheidsrechter tijdens Atletico Madrid-Club Brugge (3-1) in de groepsfase van de Champions League. Even voordien leidde hij ook Ajax-Standard (3-0) in de voorronde van het kampioenenbal in goede banen. In het seizoen 2016-2017 floot Kruzliak de groepswedstrijd in de Europa League tussen Genk en Rapid Wenen (1-0). Drie seizoenen eerder was hij de ref in de Europa League-wedstrijd Red Bull Salzburg-Standard (2-1).</p>
      <p>Na vier speeldagen telt Club Brugge in groep A twee punten, één meer dan Galatasaray. PSG is met twaalf op twaalf al zeker van de achtste finales. De Franse club gaat dinsdag op bezoek bij Real Madrid, tweede met zeven punten. Als Club Brugge wint bij Galatasaray is het zeker van de derde plaats in de groep. Die geeft recht op Europese overwintering in de Europa League.</p>
      <figure>
        <img src="https://images0.persgroep.net/rcs/O-XMdGD_t068FjnRfka2If_ic48/diocontent/160076713/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© BELGA</cite>
        </figcaption>
      </figure>
      <h3>Tessa Wullaert wint en scoort in Belgisch onderonsje met Yana Daniels</h3>
      <p>Manchester City heeft zondag op speeldag zeven in de Women’s Super League met 0-5 gewonnen van Bristol City. Tessa Wullaert opende de score na twintig minuten voor de bezoekers. Yana Daniels speelde 90 minuten mee bij Bristol City.</p>
      <p>Manchester City kende weinig moeite met Bristol, dat thuis nog niet kon winnen dit seizoen. Red Flame Tessa Wullaert (21.) trapte haar derde doelpunt van het seizoen beheerst binnen. De nummer negen van de Red Flames werd een kwartier voor tijd naar de kant gehaald met een 0-2 score op het bord. Uiteindelijk werd het nog 0-5.</p>
      <p>Manchester City blijft zo in het zog van leider Chelsea, terwijl Bristol City op een gedeelde voorlaatste plaats staat.</p>
      <h3>Rode streep voor spelers in Serie A</h3>
      <p>Opmerkelijk zicht op speeldag 13 in de Serie A: de spelers kwamen aan de aftrap met een rode streep op de wang. Het is een statement van de Serie A in hun campagne tegen huiselijk geweld.</p>
      <p>Zowel de spelers als de scheidsrechters in de Italiaanse eerste klasse spelen deze speeldag met de rode streep. Voor de wedstrijd waren het ook alleen meisjes die mee opliepen met de spelers. De campagne werd opgericht door de Italiaanse organisatie WeWorld Onlus.</p>
      <p>Er werd voor dit weekend gekozen omdat het vandaag ‘Internationale dag voor de eliminatie van geweld tegen vrouwen’ is. Ook op sociale media deelden veel spelers en hun vrouwen een foto met een rode streep of rode lippenstift, als steun voor de campagne.</p>
      <figure>
        <img src="https://images1.persgroep.net/rcs/t4dFLU08jhLDbDJS8pnmxu_I5xk/diocontent/161281941/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Ook Napolitaans doelpuntenmaker Lozano met rode streep.<cite>© EPA</cite></figcaption>
      </figure>
      <figure>
        <img src="https://images3.persgroep.net/rcs/lW3tmaSa02NAJg_P_2ynVoUqR7s/diocontent/161281188/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Paulo Dybala.<cite>© Photo News</cite></figcaption>
      </figure>
      <figure>
        <img src="https://images3.persgroep.net/rcs/1opaJV6S9Dlq69ruJydhO0cq1OA/diocontent/161289206/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Antonio Conte.<cite>© REUTERS</cite></figcaption>
      </figure>
      <figure>
        <img src="https://images2.persgroep.net/rcs/lX2U6yo18A3qDTRwO8ZUK12MWqI/diocontent/161290785/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Romelu Lukaku.<cite>© Twitter Inter</cite></figcaption>
      </figure>
    </article>
  </body>
</html>