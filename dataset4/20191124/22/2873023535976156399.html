<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220302"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T22:35:38+00:00"/>
    <meta property="og:title" content="Προσεγγίζει τη Δυτική Ελλάδα ο «Γηρυόνης»"/>
    <meta property="og:description" content="Σε επιφυλακή βρίσκονται οι αρμόδιες αρχές για την κακοκαιρία με την ονομασία «Γηρυόνης» που θα πλήξει τη χώρα τις επόμενες ημέρες. "/>
  </head>
  <body>
    <article>
      <h1>Προσεγγίζει τη Δυτική Ελλάδα ο «Γηρυόνης»</h1>
      <address><time datetime="2019-11-24T22:35:38+00:00">24 Nov 2019, 22:35</time> by <a rel="author">efsyn.gr</a></address>
      <p>Σε επιφυλακή βρίσκονται οι αρμόδιες αρχές για την κακοκαιρία με την ονομασία «Γηρυόνης» που θα πλήξει τη χώρα τις επόμενες ημέρες.</p>
      <p>Σύμφωνα με το <u><a href="https://meteo.gr/">meteo</a></u>, το μέτωπο πολύ ισχυρών βροχών και καταιγίδων που έχει προαναφερθεί προσεγγίζει τις ακτές της Δυτικής Ελλάδας και κατά τη διάρκεια της Δευτέρας θα επηρεάσει  το σύνολο της χώρας, κινούμενο από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <p>Στο νομό Αττικής και στην πόλη της Αθήνας οι βροχές που εκδηλώνονται κατά τόπους κατά τη διάρκειας της νύχτας θα ενταθούν δίνοντας έως και τις πρωινές ώρες ισχυρές καταιγίδες με σημαντικά ύψη βροχής. Το μεσημέρι της Δευτέρας ο καιρός θα βελτιωθεί.</p>
      <p>Σύμφωνα πάντα με το meteo, τα ισχυρά φαινόμενα αναμένεται να παρουσιάσουν εμμονή στα παράκτια και ορεινά τμήματα των νομών Λάρισας, Ημαθίας και Πιερίας.</p>
      <p>Παράλληλα, πολύ θυελλώδεις άνεμοι εντάσεων 8-9 μποφόρ θα επικρατήσουν στο Αιγαίο έως τις μεσημεριανές ώρες της Δευτέρας, οπότε θα εξασθενήσουν σημαντικά.</p>
      <h3>Προληπτικές ενέργειες</h3>
      <p>Εξαιτίας του κύματος κακοκαιρίας, ο περιφερειάρχης Αττικής Γ. Πατούλης απέστειλε επιστολή προς τους 66 Δημάρχους της Αττικής με την οποία τους ζητά να προχωρήσουν σε προληπτικές ενέργειες, για την αποφυγή τυχόν πλημμυρικών φαινομένων.</p>
      <p>Ειδικότερα, όπως αναφέρεται σε σχετική ανακοίνωση, «ζήτησε από τους Δήμους να απομακρύνουν, κατά απόλυτη προτεραιότητα μέχρι το απόγευμα, τυχόν ογκώδη αντικείμενα και φερτά υλικά που βρίσκονται περιμετρικά κάδων απορριμμάτων, ώστε να αποφευχθούν προβλήματα εμφράξεων φρεατίων υδροσυλλογής ή και απορροής υδάτων σε ρέματα».</p>
      <h3>Κλειστά τα σχολεία στη Θάσο</h3>
      <p>Κλειστά θα παραμείνουν και τη Δευτέρα 25 Νοεμβρίου, τα σχολεία στη Θάσο, λόγω των έντονων καιρικών φαινομένων (έντονες καταιγίδες και βροχοπτώσεις) που αναμένονται.</p>
      <p>Η μη λειτουργία των σχολικών μονάδων όλων των βαθμίδων εκπαίδευσης της επικράτειας του Δήμου Θάσου (Σχολεία Πρωτοβάθμιας και Δευτεροβάθμιας Εκπαίδευσης) αποφασίστηκε από τον δήμαρχο του νησιού καθώς, όπως αναφέρεται στη σχετική ανακοίνωση, τα έντονα καιρικά φαινόμενα «καθιστούν επικίνδυνη την προσέλευση και παραμονή των μαθητών στα σχολεία».</p>
      <p>Επίσης, δεν θα λειτουργήσουν σχολεία, παιδικοί σταθμοί και ΚΔΑΠ στο δήμο Αριστοτέλη, όπως ανακοίνωσε ο δήμαρχος Στέλιος Βαλιάνος.</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/220323"/>
        <a href="https://www.efsyn.gr/ellada/koinonia/217470_entones-brohoptoseis-anamenontai-meta-mesimeri-stin-attiki"/>
        <a href="https://www.efsyn.gr/node/213566"/>
        <a href="https://www.efsyn.gr/ellada/koinonia/220268_dynitika-epikindyni-kakokairia-o-giryonis"/>
        <a href="https://www.efsyn.gr/ellada/koinonia/220241_triplo-htypima-apo-giryoni-meta-tis-katastrofes-se-thaso-kai-halkidiki"/>
        <a href="https://www.efsyn.gr/ellada/koinonia/219725_problimata-sti-zakyntho-apo-tin-kakokairia-megala-ypsi-brohis-sti-messinia"/>
      </related>
    </article>
  </body>
</html>