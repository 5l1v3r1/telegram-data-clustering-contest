<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/seful-psd-bihor-ioan-mang-in-fata-scorului-ravasitor-de-la-alegerile-prezidentiale-noi-n-am-gresit-cu-nimic-doar-ca-n-am-castigat-foto-video-153022.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T22:16:00+00:00"/>
    <meta property="og:title" content="Şeful PSD Bihor, Ioan Mang, în faţa scorului răvăşitor de la alegerile prezidenţiale: „Noi n-am greşit cu nimic, doar că n-am câştigat” (FOTO / VIDEO)"/>
    <meta property="og:description" content="Vestea previzibilă a victoriei lui Klaus Iohannis în faţa candidatei social-democrate Viorica Dăncilă, la alegerile prezidenţiale, a fost acceptată în linişte la sediul PSD Bihor. Şeful organizaţiei, Ioan Mang, nu îşi reproşează nimic, la fel cum nu găseşte nicio vină colegilor ori candidatei, ci doar oponenţilor politici şi românilor, care nu s-au săturat „de circ şi dezbinare”. „La alegerile de anul viitor, vom câştiga”, este convins Mang."/>
  </head>
  <body>
    <article>
      <h1>Şeful PSD Bihor, Ioan Mang, în faţa scorului răvăşitor de la alegerile prezidenţiale: „Noi n-am greşit cu nimic, doar că n-am câştigat” (FOTO / VIDEO)</h1>
      <address><time datetime="2019-11-24T22:16:00+00:00">24 Nov 2019, 22:16</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/psd-bihor-orade-abihoreanul-24112019.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-1.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-2.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-3.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-4.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-5.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-7.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-8.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-9.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/psd-bihor-oradea-bihoreanul-alegeri-prezidentiale-24112019-19.JPG"/>
        </figure>
      </slideshow>
      <p>
        <b>Vestea previzibilă a victoriei lui Klaus Iohannis în faţa candidatei social-democrate Viorica Dăncilă, la alegerile prezidenţiale, a fost acceptată, duminică seară, în linişte la sediul PSD Bihor.</b>
      </p>
      <p>
        <b>Cu Komornyc înainte!</b>
      </p>
      <p>În biroul preşedintelui Ioan Mang, pe lângă acesta, stătea consoarta sa, Erica Mang, preşedintele executiv al PSD Bihor, Emilian Pavel, şeful PSD Oradea, Florian Bodog, şeful Agenţiei Naţionale a Funcţionarilor Publici, Felix Cozma, şi ex-secretarul de stat Lilla Debelka. Cu 10 minute înainte de anunţarea exit-poll-urilor, PSD-iştii urmăreau Antena 3, fără a scoate prea multe vorbe. Din când în când, Mang, din spatele unui laptop, mai pomenea despre prezenţa la vot.</p>
      <p>În schimb, în sala de şedinţe a PSD Bihor atmosfera era destinsă... cu forţa. Tinerii din organizaţie, care în această noapte vor centraliza datele de la numărătoarea paralelă din secţiile de votare - mult mai puţini decât la turul 1 al alegerilor prezidenţiale -, ascultau muzică. Ca o declaraţie de dragoste pentru Dăncilă, cântecul care se auzea tare din boxe era "Cât te iubesc", a lui Ovidiu Komornyc.</p>
      <p>Când la Antena 3 s-au arătat rezultatele sondajului CURS - Avangarde, PSD-iştii chiar n-au mai zis nimic: exit-poll-ul arăta că Viorica Dăncilă are doar 35% din voturi, iar Klaus Iohannis 65%.</p>
      <p>
        <b>Mai multe, dar mult prea puţine</b>
      </p>
      <p>Mang nici n-a dorit să asculte declaraţia învingătorului Iohannis, difuzată de Antena 3, şi i-a invitat pe jurnalişti la declaraţii, dovedind din nou că nu ştie să piardă.</p>
      <p>Întrebat cum comentează rezultatul acestui vot, care arată clar că a fost şi un vot anti-PSD, Mang a răspuns privind spre partea plină a paharului, asemeni şefei sale de partid.</p>
      <p>"PSD şi-a recuperat voturile pe care le-a avut la parlamentarele în 2016, peste 3 milioane de voturi, în condiţiile în care toate celelalte partide au fost împotriva PSD şi în condiţiile în care Klaus Werner Iohannis a dus o luptă cu PSD-ul, încercând să atragă toţi votanţii şi ideea că trebuie luptat împotriva PSD. Totuşi noi ne-am recuperat voturile pe care le-am pierdut. În rest, aşteptăm, numărăm voturile, nu cred că este rezultatul exact, o să numărăm până la capăt", a declarat Mang.</p>
      <p>
        <b>Nimic de reproşat</b>
      </p>
      <p><b>BIHOREANUL </b>a insistat ca şeful PSD Bihor, dincolo de a se încuraja pentru alegerile locale şi parlamentare de anul viitor, să spună dacă nu crede, totuşi, că partidul din care face parte a greşit în acest scrutin electoral şi în guvernarea pe care a gestionat-o prost.</p>
      <p>"Deloc. PSD are 35% şi ceilalţi toţi împreună au 65%. Noi n-am greşit nicăieri. Am greşit că n-am câştigat. Un preşedinte dictator, care n-a avut nicio dezbatere cu nimeni, că ştia că orice dezbatere îl aduce în dezavantaj, care n-a făcut nimic pentru ţară, a luptat cu PSD-ul. Şi populaţiei probabil că asta îi place, să ne luptăm între noi, în loc să facem ceva constructiv pentru ţară", a spus social-democratul.</p>
      <p>Întrebat dacă partidul are nevoie de o primenire, Mang a spus că PSD se primeneşte continuu de 30 de ani, dar că nu crede că este momentul oportun pentru o discuţie despre debarcarea lui Dăncilă. Şeful PSD Bihor nu ia în calcul varianta că aceasta nu ar fi fost candidatul potrivit şi este convins că, dacă fostul premier ar fi participat la o dezbatere cu preşedintele în exerciţiu, ar fi obţinut un scor mai mare.</p>
      <p>"Vom câştiga localele şi parlamentarele. În acest an, la aceste alegeri, ochiul care râde spune că ne-am recuperat voturile din alegerile parlamentare, în condiţiile în care toate partidele au fost împotriva PSD, ochiul care plânge este că nu am câştigat", a concluzionat şeful PSD Bihor.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fbihoreanul%2Fvideos%2F1182280175496166%2F&amp;show_text=0&amp;width=460" width="460" height="258" data-service="Facebook" scrolling="no"/>
      </figure>
    </article>
  </body>
</html>