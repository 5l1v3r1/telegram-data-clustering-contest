<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://virgool.io/@pakimrs1/httpmrspakicommarketing-tools-and-metrics-d8a7d8a8d8b2d8a7d8b1d987d8a7db8c-d8a8d8a7d8b2d8a7d8b1db8cd8a7d8a8db8c-zzm537k7yoja"/>
    <meta property="og:site_name" content="ویرگول"/>
    <meta property="article:published_time" content="2019-11-24T22:08:10+00:00"/>
    <meta property="og:title" content="ابزارهای بازاریابی و معیارهای سنجش"/>
    <meta property="og:description" content="ابزارهای بازاریابی و معیارهای سنجش از نظر ضرورت و مزایای به‌کارگیری آن‌ها"/>
  </head>
  <body>
    <article>
      <h1>ابزارهای بازاریابی و معیارهای سنجش</h1>
      <address><time datetime="2019-11-24T22:08:10+00:00">24 Nov 2019, 22:08</time> by <a rel="author" href="https://virgool.io/@pakimrs1" target="_blank">فاطمه پاکی</a></address>
      <figure>
        <img src="https://files.virgool.io/upload/users/75647/posts/zzm537k7yoja/uwxmkanmedv1.jpeg"/>
      </figure>
      <p>چرا باید از ابزارهای بازاریابی و معیارهای سنجش برای اندازه‌گیری عملکرد خودمان در بازاریابی استفاده کنیم؟</p>
      <p>در دو مقاله‌ی قبلی درباره‌ی <b><u><a href="http://mrspaki.com/how-to-define-a-business-mission-and-vision-%d9%85%d8%a7%d9%85%d9%88%d8%b1%db%8c%d8%aa-%da%a9%d8%b3%d8%a8-%d9%88-%da%a9%d8%a7%d8%b1/">مأموریت و چشم انداز کسب و کار</a></u></b> توضیح دادیم؛ حالا به بحث سنجش عملکرد و ابزارهای بازاریابی رسیده‌ایم که بخش دیگری از تهیه‌ی پلن بازاریابی است.</p>
      <p>با مجموعه آموزشی <b>فاطمه پاکی</b> همراه باشید.</p>
      <h3>ضرورت تشخیص و به‌کارگیری درستِ معیارهای سنجش و ابزارهای بازاریابی</h3>
      <p>در این مرحله می‌خواهیم ببینیم که با شروع کسب و کار خودمان و در طی دوره‌های زمانیِ مشخص، چقدر پیشرفت یا پسرفت داشته‌ایم.</p>
      <p>(سطر بالا بیان خیلی ساده‌ای از معنای اصطلاح بازاریابیِ «تعیین شاخص‌های اصلی عملکرد، با علامت اختصاریِ (KPI)» است.)</p>
      <p>حالا این سؤال پیش می‌آید که اگر بخواهیم عملکرد خودمان را در زمینه‌ی کسب‌وکاری که شروع کرده‌ایم اندازه گیری کنیم، معیارها و ابزارهای بازاریابی ما چگونه باید باشند؟</p>
      <p>جواب، چیزی نیست جز بررسی و انتخاب معیارها و ابزارهایی که بیشترین مطابقت را با مأموریت و چشم اندازِ کسب و کار ما دارند.</p>
      <p>شما معیارها و ابزارهای بازاریابی مربوط به سنجش عملکرد خود یا کارکنانتان را طوری باید انتخاب کنید که بتوانید همه‌ی مواردِ مربوط به کسب و کار خودتان را بسنجید.</p>
      <p>هم‌چنین باید بتوانید اجزا و عناصر مختلف هر کمپین یا تبلیغات بازاریابی خودتان را هم اندازه‌گیری کنید؛ چون به قول معروف اگر نتوانید چیزی را اندازه بگیرید، نخواهید توانست آن را مدیریت کنید.</p>
      <p>معیارها و ابزارهای بازاریابی در زمینه‌ی سنجش عملکرد، به این خاطر مهم هستند که به شما امکان می‌دهند هدف‌های کوتاه مدت و حتی بلند مدت خود را به‌درستی تعیین کنید و یا به‌سرعت، متوجه اشتباهات بازاریابی خود شوید.</p>
      <h4>مثالی برای تعیین معیارهای بازاریابی</h4>
      <p>فرض می‌کنیم شما کسب و کاری راه انداخته‌اید که «مأموریت کسب و کار» آن چنین تعریف شده است: «تبدیل خریدن و رزرو بلیت و رزرو هتل، به یک تجربه‌ی لذت‌بخش برای مسافران».</p>
      <p>برای این کار، نرم‌افزاری (اپلیکیشنی) اختصاصی تهیه می‌کنید تا بتوانید مسافران را تشویق به عضویت در آن کنید تا با انجام خدمات رزرو کردن بلیت و هتل به درآمد زایی برسید. این نرم‌افزار در حقیقت، خدمت یا محصولی است که شما عرضه می‌کنید.</p>
      <p>اکنون به بررسی ابزارها و راه‌هایی برای جذب مشتری می‌پردازید و متوجه می‌شوید که برای جذب مشتری به کسب و کار خود، ایجاد یک وب‌سایت و نیز چند حساب کاربری در شبکه‌های اجتماعی، سریع‌ترین و کم هزینه‌ترین راه‌ها هستند؛ چون می‌توانید نرم افزار سیاحتی خود را با استفاده از آن‌ها به افرادی که امکان دارد مشتریِ خدمات سیاحتی شما بشوند، در نهایت، بفروشید.</p>
      <p>این دو مورد، یعنی وب‌سایت و شبکه‌های اجتماعی در حقیقت جزو ابزارهای بازاریابی شما قرار می‌گیرند.</p>
      <p>به دنبال آغاز تبلیغات و محتوا گذاری در وب‌سایت و شبکه‌های اجتماعی‌تان و بعد از مدتی، لازم می‌شود بدانید که اثرِ محتوای وب‌سایت شما بر مخاطبان و مشتریان تا چه حد بوده است.</p>
      <h4>مثالی برای ابزارهای سنجش</h4>
      <p>مثلاً چه تعداد کاربر از وب‌سایت شما بازدید کرده‌اند یا عضو وب‌سایت شما شده‌اند و چند نفر از این تعداد از نرم افزار سیاحتی شما استفاده کرده و مشتری شما شده‌اند یا مثلاً خریداران نرم افزارتان بیشتر به کدام گروه سنی تعلق دارند و اطلاعاتی از این قبیل.</p>
      <figure>
        <img src="https://files.virgool.io/upload/users/75647/posts/zzm537k7yoja/ahhdimvmvyli.jpeg"/>
      </figure>
      <p>در مثال فوق، تعداد بازدیدهای وب‌سایت شما و هم‌چنین تعداد خریداران، یک معیار سنجش یا همان KPI برای کسب و کار شما محسوب می‌شود که معیاری برای سنجش عملکرد مثبت یا منفیِ بازاریابی شما است.</p>
      <p>تعداد بازدیدهای وب‌سایت و خریداران، مشخص خواهد کرد که تا چه حد و در چه مواردی در بازاریابی‌ محصول یا خدمات خود، خوب یا بد عمل کرده‌اید. در نتیجه با شناختن نقاط ضعف کار خود، آن‌ها را اصلاح خواهید کرد و این اندازه‌گیری، همیشه شما را جلو خواهد برد؛ یا حداقل از زیان بیشتر جلوگیری خواهد کرد.</p>
      <p>در مورد معیارهای سنجشِ عملکرد و ابزارهای بازاریابی، در بخش‌های بعدیِ این سلسله مقالات در جای خود بیشتر صحبت خواهیم کرد.</p>
      <figure>
        <img src="https://files.virgool.io/upload/users/75647/posts/zzm537k7yoja/fiunkuqqxz4n.png"/>
      </figure>
      <p>خوشحال خواهیم شد نظرات یا سؤالات شما را در مورد این مقاله یا مسائل دیگرِ بازاریابی در بخش کامنت‌ها بخوانیم.</p>
    </article>
  </body>
</html>