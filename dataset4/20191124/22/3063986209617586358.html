<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843097"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T22:09:00+00:00"/>
    <meta property="og:title" content="সাত কৃষি বিশ্ববিদ্যালয়ের ভর্তি পরীক্ষা নিয়ে হাইকোর্টের রুল"/>
    <meta property="og:description" content="দেশের সাতটি পাবলিক বিশ্ববিদ্যালয়ে ২০১৯-২০২০ শিক্ষাবর্ষে কৃষি বিজ্ঞান বিষয়ে আগামী ৩০ নভেম্বর অনুষ্ঠিতব্য সমন্বিত ভর্তি পরীক্ষায় নির্ধারিত আসনের ১০ গুনের বেশি শিক্ষার্থী অংশ নিতে পারবে না - এমন শর্ত কেন অবৈধ ও বেআইনি ঘোষণা করা হবে না তা জানতে চেয়ে রুল জারি করা হয়েছে। শিক্ষা সচিব, সাতটি পাবলিক বিশ্ববিদ্যালয়ের ভিসিসহ ১১ বিবাদীকে চার সপ্তাহের মধ্যে রুলের জবাব দিতে বলা হয়েছে। বিচারপতি এম. ইনায়েতুর রহিম ও বিচারপতি মো. মোস্তাফিজুর রহমানের হাইকোর্ট বেঞ্চ আজ রবিবার এ রুল জারি করেন। শিক্ষার্থীদের পক্ষে মুশফিকা আফরীন তৃষা ও তানভীর আনজুম আলভীর করা এক রিট আবেদনে এ আদেশ দেন আদালত। রিট আবেদনকারীপক্ষে আইনজীবী ছিলেন অ্যাডভোকেট ফয়জুল্লাহ ফয়েজ ও ব্যারিস্টার সালেহ আকরাম। রাষ্ট্রপক্ষে ছিলেন ডেপুটি অ্যাটর্নি জেনারেল অমিত তালুকদার।  রিট আবেদনকারীর আইনজীবী জানান, বাংলাদেশ কৃষি বিশ্ববিদ্যালয়, বঙ্গবন্ধু শেখ মুজিবুর রহমান কৃষি বিশ্ববিদ্যালয়, শের-ই-বাংলা কৃষি বিশ্ববিদ্যালয়, সিলেট কৃষি বিশ্ববিদ্যালয়, পটুয়াখালী বিজ্ঞান ও প্রযুক্তি বিশ্ববিদ্যালয়, চট্টগ্রাম ভেটেরিনারি অ্যান্ড অ্যানিম্যাল সায়েন্স বিশ্ববিদ্যালয় এবং খুলনা কৃষি বিশ্ববিদ্যালয়ে কৃষি…"/>
  </head>
  <body>
    <article>
      <h1>সাত কৃষি বিশ্ববিদ্যালয়ের ভর্তি পরীক্ষা নিয়ে হাইকোর্টের রুল</h1>
      <address><time datetime="2019-11-24T22:09:00+00:00">24 Nov 2019, 22:09</time> by <a rel="author">নিজস্ব প্রতিবেদক</a></address>
      <p>দেশের সাতটি পাবলিক বিশ্ববিদ্যালয়ে ২০১৯-২০২০ শিক্ষাবর্ষে কৃষি বিজ্ঞান বিষয়ে আগামী ৩০ নভেম্বর অনুষ্ঠিতব্য সমন্বিত ভর্তি পরীক্ষায় নির্ধারিত আসনের ১০ গুনের বেশি শিক্ষার্থী অংশ নিতে পারবে না - এমন শর্ত কেন অবৈধ ও বেআইনি ঘোষণা করা হবে না তা জানতে চেয়ে রুল জারি করা হয়েছে। শিক্ষা সচিব, সাতটি পাবলিক বিশ্ববিদ্যালয়ের ভিসিসহ ১১ বিবাদীকে চার সপ্তাহের মধ্যে রুলের জবাব দিতে বলা হয়েছে।</p>
      <p>বিচারপতি এম. ইনায়েতুর রহিম ও বিচারপতি মো. মোস্তাফিজুর রহমানের হাইকোর্ট বেঞ্চ আজ রবিবার এ রুল জারি করেন।</p>
      <p>শিক্ষার্থীদের পক্ষে মুশফিকা আফরীন তৃষা ও তানভীর আনজুম আলভীর করা এক রিট আবেদনে এ আদেশ দেন আদালত। রিট আবেদনকারীপক্ষে আইনজীবী ছিলেন অ্যাডভোকেট ফয়জুল্লাহ ফয়েজ ও ব্যারিস্টার সালেহ আকরাম। রাষ্ট্রপক্ষে ছিলেন ডেপুটি অ্যাটর্নি জেনারেল অমিত তালুকদার। </p>
      <p>রিট আবেদনকারীর আইনজীবী জানান, বাংলাদেশ কৃষি বিশ্ববিদ্যালয়, বঙ্গবন্ধু শেখ মুজিবুর রহমান কৃষি বিশ্ববিদ্যালয়, শের-ই-বাংলা কৃষি বিশ্ববিদ্যালয়, সিলেট কৃষি বিশ্ববিদ্যালয়, পটুয়াখালী বিজ্ঞান ও প্রযুক্তি বিশ্ববিদ্যালয়, চট্টগ্রাম ভেটেরিনারি অ্যান্ড অ্যানিম্যাল সায়েন্স বিশ্ববিদ্যালয় এবং খুলনা কৃষি বিশ্ববিদ্যালয়ে কৃষি বিজ্ঞান বিষয়ে আগামী ৩০ নভেম্বর সমন্বিত ভর্তি পরীক্ষা অনুষ্ঠিত হবে।</p>
      <p>রিট আবেদনকারীর আইনজীবী জানান, ভর্তি পরীক্ষায় আসন সংখ্যার ১০ গুনের বেশি পরীক্ষার্থী অংশ নিতে পারবে না- এমন শর্ত দিয়ে বিজ্ঞপ্তি প্রকাশ করেন ভর্তি কমিটি আহ্বায়ক ও বিশ্ববিদ্যালয় মঞ্জুরী কমিশন (ইউজিসি) সদস্য অধ্যাপক মো. আকতার হোসেন।</p>
      <p>বিজ্ঞপ্তির শর্তানুযায়ী সাতটি পাবলিক বিশ্ববিদ্যালয়ে যে আসন আছে তাতে প্রায় ৩৪ হাজার শিক্ষার্থী পরীক্ষায় অংশ নিতে পারবে। কিন্তু আবেদন করেছে ৭৪ হাজারেরও বেশি শিক্ষার্থী। আবেদনকারীদের প্রত্যেকের কাছ থেকে এক হাজার টাকা করে নেওয়া হয়েছে। ফলে প্রায় ৪০ হাজার শিক্ষার্থী অনিশ্চয়তার মধ্যে পড়েছে। এ অবস্থায় ভর্তি পরীক্ষার বিজ্ঞপ্তির বৈধতা চ্যালেঞ্জ করে এবং সকল আবেদনকারীর অংশগ্রহণের সুযোগ দেওয়ার নির্দেশনা চেয়ে রিট আবেদন করা হয়। </p>
    </article>
  </body>
</html>