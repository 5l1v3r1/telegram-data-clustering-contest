<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/24/news/hong_kong_via_alle_amministrative_un_voto_contro_pechino-241764017/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T03:48:00+00:00"/>
    <meta property="og:title" content="Hong Kong, affluenza record alle amministrative. Un voto contro Pechino"/>
    <meta property="og:description" content="Dopo le proteste delle ultime settimane, in corso le elezioni locali. Oltre 4 milioni alle urne per rinnovare i consigli distrettuali"/>
  </head>
  <body>
    <article>
      <h1>Hong Kong, affluenza record alle amministrative. Un voto contro Pechino</h1>
      <h2>Dopo le proteste delle ultime settimane, in corso le elezioni locali. Oltre 4 milioni alle urne per rinnovare i consigli distrettuali</h2>
      <address>
        <time datetime="2019-11-24T03:48:00+00:00">24 Nov 2019, 03:48</time>
      </address>
      <p>Si sono aperti i seggi per le elezioni dei rinnovi dei consigli distrettuali a Hong Kong e oltre un milione di persone si sono già recate a votare. La soglia è stata superata al conteggio delle 11.30 di oggi, le 4.30 del mattino in Italia, mentre un'ora più tardi, ad avere votato erano 1,28 milioni di persone, il 30,98% degli aventi diritto.<br/><br/>Oggi, a Hong Kong 4,13 milioni di cittadini potranno votare per il rinnovo di 452 seggi dei consigli distrettuali in 620 seggi elettorali in tutta la città. Le elezioni, primo appuntamento elettorale dall'inizio delle proteste anti-governative cominciate a giugno scorso, vengono viste come un referendum sulla popolarità del movimento pro-democrazia contro i sostenitori dell'amministrazione guidata da Carrie Lam, tra i primi a recarsi a votare. "I consigli distrettuali sono un partner molto importante dell'amministrazione", ha detto Lam dopo avere votato, impegnandosi, a nome dell'amministrazione, a sostenerne l'attività. "Abbiamo avuto una situazione molto difficile nell'organizzare le elezioni di quest'anno, ma sono felice di poter dire che con gli sforzi di tutti, potremo avere un clima relativamente pacifico e calmo per condurre con successo le elezioni".<br/><br/>In risposta a una domanda sulle aspettative di poter guadagnare il supporto dei cittadini, Lam si è detta sicura che "ogni lettore registrato prenderà in considerazione tutti i fattori nel fare la propria scelta". Secondo testimoni oculari, il numero di agenti nei pressi dei seggi era minima all'inizio delle operazioni di voto, contrariamente alla prevista presenza massiccia di polizia ai seggi in tenuta anti-sommossa, per il timore di disordini durante la giornata.<br/><br/>Le operazioni di voto sono cominciate alle 7.30 del mattino e si protrarranno fino alle 22.30 (le 15.30 in Italia) e vedono sfidarsi 1.090 candidati. Nonostante il valore relativo generalmente attribuito a questa tornata elettorale, se i pro-democratici riusciranno a imporsi alle elezioni per i Consigli distrettuali potranno assicurarsi 6 seggi all'Assemblea legislativa, il parlamento di Hong Kong, che sarà soggetta a elezioni l'anno prossimo, e potranno godere di 117 dei 1.200 seggi nella commissione per la selezione del capo esecutivo di Hong Kong, tradizionalmente dominata dai gruppi pro-Pechino, che nel 2022 sarà chiamata a esprimere i candidati alla carica oggi ricoperta da Lam.<br/><br/> </p>
    </article>
  </body>
</html>