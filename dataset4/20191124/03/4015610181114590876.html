<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815873"/>
    <meta property="og:site_name" content="Sportal.bg"/>
    <meta property="article:published_time" content="2019-11-24T03:43:00+00:00"/>
    <meta property="og:title" content="Николай Михайлов разширява бизнеса си"/>
    <meta property="og:description" content="Николай Михайлов рядко се появява на вратата на Левски и явно има доста време да развива заниманията си извън терена. Вратарят все по-яростно ..."/>
  </head>
  <body>
    <article>
      <h1>Николай Михайлов разширява бизнеса си</h1>
      <address><time datetime="2019-11-24T03:43:00+00:00">24 Nov 2019, 03:43</time> by <a rel="author">SPORTAL.BG</a></address>
      <p>Николай Михайлов рядко се появява на вратата на Левски и явно има доста време да развива заниманията си извън терена. Вратарят все по-яростно навлиза в бизнеса със заведения и планира да направи цяла верига.</p>
      <p>Синът на Борислав Михайлов отваря втори бар тези дни, научи "България Днес". След успеха на този на базата на националния отбор в Бояна сега Никито атакува Меката на нощния живот в София - Студентски град. Заведението му се намира в самия център на квартала и няма как да остане незабелязано. То е от типа Lounge Bar. Освен храна ще предлага и селекция коктейли. Очаква се да има и тематични музикални вечери. Самият вратар и Лозанова живеят недалеч оттам.</p>
      <p>Подобно на бар-ресторанта в Бояна и този ще бъде поверен на доверения на Ники и Николета - шеф Боби Серафимов. Той от години е личният готвач на Михайлов. Мениджър е на заведението на базата на националите от самото му откриване.</p>
      <figure>
        <embed-post data-src="https://www.instagram.com/p/B2O0xO7ADSM" data-service="Instagram"/>
      </figure>
      <p>Ники е екипът му вече са готови с всичко около изграждането на ново начинание. Ресторантът е обзаведен, персоналът нает. В най-скоро време предстои официалното му откриване. Най-вероятно на имения ден на Ники и Николета - Никулден.</p>
      <p>То със сигурност ще събере доста ВИП персони не само от спорта. За да може да се справи с изискванията на вечно будния Студентски град, ще работи всеки ден от 8 до 2,00 часа.</p>
      <p>Очаква се цените в него да са по-скромни от тези в Бояна, тъй като е насочен към младите хора, които следват.</p>
      <figure>
        <embed-post data-src="https://www.instagram.com/p/BpEY3mtneDd" data-service="Instagram"/>
      </figure>
      <p>Михайлов се надява заведението да е успешно колкото това на базата на националния отбор. Първият му бар-динър работи вече 2,5 години. Въпреки уверенията в началото, че няма да е достъпно за външни лица по време на лагерите на представителния отбор, това така и не се случи. Заведението е отворено за посетители дори и тогава.</p>
      <p>Има хора, които се чудят и дали ресторантът в Бояна ще продължи да работи и след оставката на Борислав Михайлов. Поне на този етап няма индикации, че синът му смята да се раздели с ресторанта си на базата. Той вече обяви офертите си за новогодишните празници.</p>
    </article>
  </body>
</html>