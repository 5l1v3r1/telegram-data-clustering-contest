<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185102/%E0%A6%86%E0%A6%AC%E0%A6%B0%E0%A7%8D%E0%A6%9C%E0%A6%A8%E0%A6%BE-%E0%A6%AA%E0%A7%81%E0%A7%9C%E0%A6%BF%E0%A7%9F%E0%A7%87-%E0%A6%AC%E0%A6%BE%E0%A7%9F%E0%A7%81%E0%A6%A6%E0%A7%82%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%B8%E0%A6%BF%E0%A6%9F%E0%A6%BF-%E0%A6%95%E0%A6%B0%E0%A6%AA%E0%A7%8B%E0%A6%B0%E0%A7%87%E0%A6%B6%E0%A6%A8%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87%E0%A6%87"/>
    <meta property="og:site_name" content="somoynews.tv"/>
    <meta property="article:published_time" content="2019-11-24T03:43:00+00:00"/>
    <meta property="og:title" content="আবর্জনা পুড়িয়ে বায়ুদূষণের অভিযোগ সিটি করপোরেশনের বিরুদ্ধেই"/>
    <meta property="og:description" content="বায়ু দুষণের কারণে বিশ্বের দূষিত শহরের তালিকায় ঘুরে ফিরে শীর্ষেই অবস্থান কর..."/>
  </head>
  <body>
    <article>
      <h1>আবর্জনা পুড়িয়ে বায়ুদূষণের অভিযোগ সিটি করপোরেশনের বিরুদ্ধেই</h1>
      <address><time datetime="2019-11-24T03:43:00+00:00">24 Nov 2019, 03:43</time> by <a rel="author">সময় সংবাদ</a></address>
      <p><b>বায়ু দুষণের কারণে বিশ্বের দূষিত শহরের তালিকায় ঘুরে ফিরে শীর্ষেই অবস্থান করছে ঢাকা। যার কারণে বাড়ছে নগরবাসীর স্বাস্থ্যঝুঁকি। কিন্তু দীর্ঘদিন ধরে এ অবস্থা চললেও এখনো কার্যকর কোনো উদ্যোগ নেয়নি সরকার। বরং উল্টো নগরীর সংগৃহিত বর্জ্য পুড়িয়ে বাড়তি দূষণ করছে স্বয়ং সিটি করপোরেশন। যাকে চরম খামখেয়ালীপনা বলে উল্লেখ করছেন পরিবেশবিদরা। </b><br/><br/>পুড়ছে আবর্জনা, ছড়াচ্ছে দূষণ। এ চিত্র সাভারের আমিন বাজারের। গেল কয়েকদিন ধরে এখানে প্রতিনিয়ত পোড়ানো হচ্ছে ঢাকা উত্তর সিটি করপোরেশনের সংগৃহিত বর্জ্য।<br/><br/>একজন বলেন, সিটি করপোরেশন বর্জ্য এখানে পুড়াচ্ছে, তার ফলে আমাদের পরিবেশের মারাত্মক ক্ষতি হচ্ছে।<br/><br/>আরেকজন বলেন, এখানে দুর্গন্ধের জন্য বসবাস করা কঠিন হয়ে যাচ্ছে।<br/><br/>একই এলাকায় দেখা মিললো আরো এক ভয়াবহ দূষণের। যেখানে কাঠ পুড়িয়ে করা হচ্ছে কয়লা।<br/><br/>এছাড়াও রাজধানীর অন্তত ৪০টি স্থানে প্রতিদিন পোড়ানো হয় প্লাস্টিক আবর্জনা। যার ফলে মারাত্মকভাবে দূষিত হচ্ছে ঢাকার বায়ু।<br/><br/><br/>একজন বলেন, শ্বাস প্রশ্বাসের কষ্ট হচ্ছে।<br/><br/>আরেকজন বলেন, এটা তো বন্ধ করা যাচ্ছে না। বন্ধ করা গেলে বিশেষ করে বাচ্চাদের জন্য ভালো হতো। <br/><br/>পরিবেশ অধিদফতর বলছে, বায়ু দূষণের ৫৮ শতাংশের জন্য দায়ী ইটভাটার কালোধোঁয়া। কিন্তু ইটভাটাগুলো পুরোদমে চালু না হলেও গেল এক সপ্তাহে সাভারের বায়ুমান বেড়েছে প্রায় ৩ গুন। কমছে অক্সিজেনের মাত্রাও। যার জন্য আবর্জনা জ্বালানোকেই দায়ী করছেন বায়ুমান গবেষকরা।<br/><br/>কিন্তু সিটি করপোরেশনের দাবি, আপনা আপনিই জ্বলছে এ আবর্জনা।<br/><br/>ডিএনসিসি  অতিরিক্ত প্রধান বর্জ্য ব্যবস্থাপনা কর্মকর্তা প্রকৌশলী এস এম শফিকুর রহমান বলেন, যে গ্যাসটা ওখানে থাকে প্রায় ৭৫ পার্সেন্ট মিথেন, আর বাকিটা কার্বডাইঅক্সাইড। যার জন্য এই গ্যাসটা মাঝে মাঝে জ্বলে।<br/><br/>তবে নগর প্রশাসনের এ বক্তব্য অযৌক্তিক বলে দাবি পরিবেশবিদদের। আর চিকিৎসকরা বলছেন এতে বাড়ছে ভয়াবহ স্বাস্থ্যঝুঁকি।<br/><br/>জাতীয় বক্ষব্যাধি ইনস্টিটিউট ও হাসপাতাল রেসপিরেটরি মেডিসিন বিভাগ ড. আহমদ কামরুজ্জামান মজুমদার বলেন, রাতের বেলা এই আগুনটি লাগানো হয়, পরে সকালে দিকে এটা কমতে থাকে। এই আগুন নিজে নিজে লাগার কোন সম্ভাবনা নাই।<br/><br/>দূষণে দায়ী হলে সিটি করপোরেশনকেও জবাবদিহিতা আওতায় আনার কথা বললেন পরিবেশ, বন ও জলবায়ু পরিবর্তনমন্ত্রী শাহাব উদ্দিন। তিনি বলেন, ঢাকা দক্ষিণ সিটি করপোরেশন ও ঢাকা উত্তর সিটি করপোরেশন এই বর্জ্যগুলোকে জ্বালিয়ে ধোঁয়া সৃষ্টি করছে। তারা কেনো করছে, এটা বন্ধ করার ব্যবস্থা আমরা নেবো। <br/><br/>পরিবেশ অধিদফতরের মানমাত্রায় ৫০ একিউআই পর্যন্ত বায়ুমান স্বাভাবিক। কিন্তু সম্প্রতি এ মাত্রার ৪ গুণের উপরে অবস্থান করছে ঢাকার বায়ুমান।<br/><br/>বায়ুদূষণের কারণে দূষিত শহরের তালিকায় শীর্ষে অবস্থান করছে ঢাকা। আর চিকিৎসা সাময়িকী বলছে, বায়ু দূষণে দেশে প্রতিবছর প্রায় দেড় লাখ মানুষের মৃত্যু ঘটছে। তাই বায়ু দূষণের প্রধান উৎস এই কালোধোঁয়া বন্ধে শিগগিরই ব্যবস্থা নেয়ার কথা বলছেন গবেষকরা।</p>
    </article>
  </body>
</html>