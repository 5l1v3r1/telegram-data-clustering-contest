<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837475-ukrayinku-ogolosheno-kraschoyu-molodoyu-legkoatletkoyu-svitu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T03:29:00+00:00"/>
    <meta property="og:title" content="Українку оголошено кращою молодою легкоатлеткою світу"/>
    <meta property="og:description" content="КИЇВ. 24 листопада. УНН. Українська стрибунка у висоту Ярослава Магучіх стала переможницею номінації &quot;Зірка, яка сходить&quot; у світі за підсумками 2019 року …"/>
  </head>
  <body>
    <article>
      <h1>Українку оголошено кращою молодою легкоатлеткою світу</h1>
      <address><time datetime="2019-11-24T03:29:00+00:00">24 Nov 2019, 03:29</time> by <a rel="author">Сергій Куркович</a></address>
      <p><b>КИЇВ. 24 листопада. УНН.</b> Українська стрибунка у висоту Ярослава Магучіх стала переможницею номінації "Зірка, яка сходить" у світі за підсумками 2019 року, інформує <b>УНН</b> з посиланням на ФЛАУ.</p>
      <p>На урочистій церемонії нагородження Всесвітньої легкої атлетики World Athletics Awards, яка відбулася у Монако, Магучіх була оголошеною кращою в даній номінації. Нагороду нашій землячці було вручено з рук першого віце-президента Всесвітньої легкої атлетики Сергія Бубки.</p>
      <p>"Дуже вдячна Всесвітній легкій атлетиці і всім організаторам церемонії нагородження. Ця перемога для мене дуже цінна. У мене залишаться незабутні спогади про 2019 рік, адже це був мій перший дорослий чемпіонат світу. Я була рада вже тому, що потрапила у Доху-2019, а у кваліфікації, певно, ще й сама не думала про те, що виграю срібну медаль", - сказала Магучіх.</p>
      <p>До п’ятірки фіналістів у номінації "Зірка, яка сходить" серед чоловіків потрапив також українець Михайло Кохан. У 2019-му він виграв чемпіонат Європи U20з юніорським рекордом континенту з метання молота (84,73 м), а у жовтні посів п’яте місце уже на дорослому чемпіонаті світу. Переможцем став Селемон Барега.</p>
      <p>Варто зазначити, що цього року Магучіх виграла чемпіонат Європи U20. 30 вересня вона стала наймолодшою в історії медалісткою дорослих чемпіонатів світу, вигравши у Досі "срібло" зі стрибків у висоту і двічі побивши юніорський світовий рекорд (2,02 м і 2,04 м).</p>
      <p>Як повідомлялося раніше, у 2019 році Магучіх також перемогла у номінації "Зірка, яка сходить" за версією Європейської легкої атлетики і <a href="https://www.unn.com.ua/uk/news/1832224-ukrayinsku-legkoatletku-viznali-zirkoyu-yaka-skhodit-u-yevropi">виграла нагороду Європейського олімпійського комітету</a> Piotr Nurowski Best European Young Athlete Prize.</p>
    </article>
  </body>
</html>