<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lavozdegalicia.es/noticia/opinion/2019/11/24/span-langgl-precariedade-e-das-mulleresspan/0003_201911G24P12996.htm"/>
    <meta property="og:site_name" content="La Voz de Galicia"/>
    <meta property="article:published_time" content="2019-11-24T03:00:00+00:00"/>
    <meta property="og:title" content="A precariedade é das mulleres"/>
  </head>
  <body>
    <article>
      <h1>A precariedade é das mulleres</h1>
      <address><time datetime="2019-11-24T03:00:00+00:00">24 Nov 2019, 03:00</time> by <a rel="author">eva solla</a></address>
      <p>Poñíase paternalista o presidente da Xunta no pasado pleno do Parlamento, afirmando que ninguén lle ía dar leccións de como protexer «ás nosas fillas, ás nosas mulleres e ás nosas nais». Afirmación desafortunada, obviamente. </p>
      <p>Non é só que as mulleres non teñamos dono. É que aspiramos a ser donas das nosas propias vidas. Digo que aspiramos, porque a violencia estrutural que supón ser pobres entre os pobres é unha lousa que pesa sobre o dereito das mulleres a unha vida plena e con independencia económica.</p>
      <p>A contratación a tempo parcial de féminas representa xa o 60 % de todos o contratos dese tipo asinados no que vai de ano, segundo os datos do Servizo Público de Emprego. No 2018, o 77 % dos empregos a tempo parcial en Galicia tiñan nome de muller segundo a enquisa de poboación activa (EPA). As mulleres que manteñen esta modalidade de traballo o fan nun 57 % por non atopar emprego a tempo completo e o 18 % por asumir as cargas familiares. Isto é, o 75 % das mulleres que traballan a tempo parcial o fan porque o sistema non lle da máis opción.</p>
      <p>A radiografía global do emprego feminino en Galicia debúxase cun 24,8 % de emprego a tempo parcial do total e un 27,3 % de temporalidade. De feito, só o 40 % das afiliadas á Seguridade Social teñen un emprego indefinido a tempo completo, o que supón que o 60 % sofre algún tipo de precariedade.</p>
      <p>Ademais hai que lembrar que as persoas que causan inactividade laboral por coidado de menores e persoas dependentes son nun 87 % mulleres. Seguimos sendo nós as que maioritariamente continuamos asumindo as tarefas de coidados. E o facemos nun sistema que non pon medios suficientes para socializar ese traballo. Non en van, a finais do pasado ano había máis de 80.000 solicitudes ao sistema de atención á dependencia en Galicia. Con este panorama, sen abordar o paro e a precariedade das mulleres e a insuficiencia de dispositivos sociais públicos para as tarefas de coidados (escolas infantís gratuítas, centros de día de maiores...), falar dunha futura Lei de Impulso Demográfico de Galicia semella esconder o po debaixo da alfombra.</p>
      <p>Igual, en vez de poñer tanto lazo morado e tanta camiseta rosa, en vez de falar das súas mulleres, as súas nais e as súas fillas, o Goberno galego debería tomar medidas que combatan a fenda salarial, o teito de cristal e a incapacidade de moitas mulleres para poder ter liberdade económica.</p>
      <p>Asumir que as solucións á desigualdade son políticas. E que esas solucións non veñen da man do paternalismo, senón de medidas reais que nos igualen coma cidadás aos nosos compañeiros.</p>
    </article>
  </body>
</html>