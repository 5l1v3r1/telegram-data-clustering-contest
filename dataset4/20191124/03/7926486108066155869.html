<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012833/%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A7%DB%8C%D9%86%D8%AA%D8%B1%D9%86%D8%AA-%D8%A7%DB%8C%D8%B1%D8%A7%D9%86-%DA%A9%D9%85%DA%A9-%DA%A9%D8%B1%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T03:00:00+00:00"/>
    <meta property="og:title" content="تحریم‌های آمریکا به استقلال اینترنت ایران کمک کرد"/>
    <meta property="og:description" content="«آمریکا با تحریم ایران باعث شد بسیاری از زیرساخت‌های اینترنت و ارتباطات در ایران بومی بشود و همین بومی شدن به استقلال اینترنت ایران منجر شده و می‌شود.»"/>
  </head>
  <body>
    <article>
      <h1>تحریم‌های آمریکا به استقلال اینترنت ایران کمک کرد</h1>
      <address>
        <time datetime="2019-11-24T03:00:00+00:00">24 Nov 2019, 03:00</time>
      </address>
      <p>
        <i>«آمریکا با تحریم ایران باعث شد بسیاری از زیرساخت‌های اینترنت و ارتباطات در ایران بومی بشود و همین بومی شدن به استقلال اینترنت ایران منجر شده و می‌شود.»</i>
      </p>
      <p>به گزارش مشرق، این سخن کارشناس رسانه سلطنتی بریتانیا (BBC) در گفت‌وگو با یک متخصص اینترنتی است که دیروز منتشر شد. اگرچه طی هفته گذشته که به دلیل وقوع اغتشاشات و آشوب‌ها، ارتباطات اینترنتی دچار محدودیت‌هایی شده، این گونه اخبار در صدر خبرها و گزارش‌های تقریبا تمامی رسانه‌های زنجیره‌ای آن سوی مرزها قرار گرفت و علی‌رغم همه شعارهای ظاهرا انسان‌گرایانه در واقع به عنوان دغدغه اصلی آنها نمایان شد! اما شگفتا، افرادی هم که خود را فعال به اصطلاح حقوق بشری خوانده‌اند، حتی قبل از اعلام موضع درباره درگیری‌های اغتشاشات و دفاع از حقوق آشوبگران که ظاهرا بایستی در صدر مسائل حقوق بشری‌شان قرار داشته باشد، از محدودیت اینترنت سخن می‌گویند!</p>
      <blockquote>در این زمینه:<br/><a href="https://www.mashreghnews.ir/news/1012801/%D9%81%DB%8C%D9%84%D9%85-%D8%AA%D8%B9%D8%AC%D8%A8-%DA%A9%D8%A7%D8%B1%D8%B4%D9%86%D8%A7%D8%B3-%D8%A8%DB%8C-%D8%A8%DB%8C-%D8%B3%DB%8C-%D8%A7%D8%B2-%D9%BE%DB%8C%D8%B4%D8%B1%D9%81%D8%AA-%D8%A7%DB%8C%D8%B1%D8%A7%D9%86-%D8%AF%D8%B1-%D8%AD%D9%88%D8%B2%D9%87-%D8%A7%DB%8C%D9%86%D8%AA%D8%B1%D9%86%D8%AA">فیلم/ تعجب کارشناس بی‌بی‌سی از پیشرفت ایران در حوزه <i>اینترنت</i></a></blockquote>
      <p>اما به نظر می‌رسد آنچه حرص و خشم این رسانه‌ها و اربابانشان را درآورده، گسترش اینترنت ملی و سرویس مستقل به مراکز اقتصادی از جمله بانک‌ها و دیگر مراکز اجتماعی و شهری و حتی واحدهای علمی و آکادمیک بوده است.</p>
      <p>یکی از کارشناسان «بی‌بی‌سی» می‌گوید:«به عنوان کسی که بیش از ۱۰ سال بر روی اینترنت ملی ایران کار کرده‌ام، هرگز در زمینه کار و بازدهی آن، انتظار این مقدار دقت و تکیه بر جزییات را نداشته‌ام. چند سال پیش وقتی حدود نیم ساعت اینترنت ایران قطع شد، بسیاری فعالیت‌های اقتصادی فلج شد ولی الان می‌بینیم که علی‌رغم چند روز قطعی اینترنت، همچنان فعالیت‌های اقتصادی اعم از بانک‌ها و دیگر مراکز به کار خود ادامه می‌دهند و وقفه چندانی اتفاق نیفتاده است.»</p>
      <p>کارشناس دیگری در پاسخ به ادعای آمریکا مبنی بر برقراری اینترنت خارجی در ایران، اظهار تعجب می‌کند که واقعا  نمی‌داند آنها چگونه چنین کاری را می‌خواهند انجام دهند! و می‌گوید امروزه ما هیچ نوع تکنولوژی برای چنین کاری در اختیار نداریم، مگر با یک ابزار فیزیکی درون ایران که آن هم در مدت کمتر از پنج دقیقه قابل ردیابی است. دو سال پیش هم گویا آقای ترامپ می‌خواسته برای ایرانیان، اینترنت مجانی بیاورد! اگر آن موقع چنین کاری کرده، امروز هم می‌تواند!</p>
      <p>بی‌بی‌سی در انتهای گزارش خود تاکید می‌کند: «خطر بزرگ آنجاست که ایران از اینترنت خارجی مستقل شده و نیازی به آن نداشته و به راحتی بتواند به شبکه داخلی خود اتکا داشته باشد.»</p>
      <p>منبع: کیهان</p>
    </article>
  </body>
</html>