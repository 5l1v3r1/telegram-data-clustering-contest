<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962354/"/>
    <meta property="og:site_name" content="Sanook"/>
    <meta property="article:published_time" content="2019-11-24T03:38:39+00:00"/>
    <meta property="og:title" content="เลือกตั้งฮ่องกง เปิดหีบแล้ว ผู้คนแห่ออกมาใช้สิทธิหนาตา หวังชี้ชะตาเกาะ"/>
    <meta property="og:description" content="การเลือกตั้งสภาท้องถิ่นฮ่องกง ได้เริ่มเปิดหีบเลือกตั้งขึ้นแล้ว ประชาชนทยอยออกมาใช้สิทธิหนาตากว่าครั้งก่อน ท่ามกลางการอารักความปลอดภัยทั่วเกาะ ขณะที่แกนนำม็อบสั่งห้ามป่วน"/>
  </head>
  <body>
    <article>
      <h1>เลือกตั้งฮ่องกง เปิดหีบแล้ว ผู้คนแห่ออกมาใช้สิทธิหนาตา หวังชี้ชะตาเกาะ</h1>
      <address><time datetime="2019-11-24T03:38:39+00:00">24 Nov 2019, 03:38</time> by <a rel="author">Supapong Jean</a></address>
      <p>
        <b>การ<a href="https://www.sanook.com/news/election/">เลือกตั้ง</a>สภาท้องถิ่นฮ่องกง ได้เริ่มเปิดหีบเลือกตั้งขึ้นแล้ว ประชาชนทยอยออกมาใช้สิทธิหนาตากว่าครั้งก่อน ท่ามกลางการอารักความปลอดภัยทั่วเกาะ ขณะที่แกนนำม็อบสั่งห้ามป่วน</b>
      </p>
      <p>สำนัก<a href="https://www.sanook.com/news/">ข่าว</a>ต่างประเทศรายงานว่า การเลือกตั้งสภาท้องถิ่นฮ่องกงได้เริ่มเปิดหีบอย่างเป็นทางการแล้ว เมื่อช่วงเช้าวันนี้้ (24 พ.ย.) ท่ามกลางความรักษาความปลอดภัยของเจ้าหน้าที่ตำรวจทั้งเกาะ เพื่อป้องกันไม่ให้เกิดความวุ่นวายและไม่ให้กลุ่มผู้ชุมนุมประท้วงเข้ามาก่อความรุนแรงระหว่างการเลือกตั้งในครั้งนี้</p>
      <p>หีบเลือกตั้งสภาท้องถิ่นฮ่องกงได้เริ่มเปิดขึ้นตั้งแต่เวลา 07.30 น. ก่อนจะมีกำหนดปิดหีบในเวลา 22.30 น. ตามลำดับ ท่ามกลางสถานการณ์อ่อนไหวของเกาะฮ่องกง แต่สื่อท้องถิ่นก็ระบุว่า พบประชาชนชาวฮ่องกงออกมาใช้สิทธิเลือกตั้งในครั้งนี้อย่างหนาตามากขึ้น คาดว่าผู้คนส่วนใหญ่หวังให้การเลือกตั้งครั้งนี้จะเป็นจุดกำหนดทิศทางในการเดินหน้าต่อไปของฮ่องกง</p>
      <p>นอกจากนี้ สื่อท้องถิ่นยังระบุว่า การเลือกตั้งสภาท้องถิ่นฮ่องกงในครั้งนี้ มีผู้มีสิทธิลงคะแนนประมาณ 4.1 ล้านคน โดยหนึ่งในนั้นเป็นกลุ่มผู้ลงทะเบียนใช้สิทธิรายใหม่กว่า 4 แสนคน เมื่อเวลา 09.30 น. ที่ผ่านมา ภายหลังจากเปิดหีบเลือกตั้งได้ 2 ชั่วโมง พบว่ามีผู้ออกมาใช้สิทธิแล้วกว่า 4.3 แสนคน คิดเป็น 10.4 เปอร์เซ็นต์ ถือเป็นสถิติตัวเลขที่เพิ่มขึ้นจากช่วงเวลาเดียวกันในการเลือกตั้งเมื่อปี 2015</p>
      <figure>
        <img src="https://s.isanook.com/ns/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL25zLzAvdWQvMTU5Mi83OTYyMzU0LzEyaG9uZ2tvbmd2b3RpbmctMS5qcGc=.jpg"/>
      </figure>
      <p>ขณะที่ <b>นางแคร์รี หล่ำ</b> หัวหน้าคณะบริหารสูงสุดเขตปกครองพิเศษฮ่องกง ก็ได้เดินทางมาใช้สิทธิเลือกตั้งครั้งนี้ ตั้งแต่เวลาประมาณ 08.00 น. เช่นเดียวกับ<b> นายแมทธิว เช็ง</b> หัวหน้าเลขาธิการคณะบริหารสูงสุดเขตปกครองพิเศษฮ่องกง ขณะที่ น<b>ายโจชัว หว่อง </b>นักกิจกรรมประชาธิปไตยในฮ่องกง ก็ออกมาใช้สิทธิเลือกตั้งครั้งนี้แล้วเช่นกัน</p>
      <p>การเลือกตั้งสภาท้องถิ่นฮ่องกงในครั้งนี้ เป็นการเลือกตั้ง 18 เขต เพื่อชิงเก้าอี้สมาชิกสภาท้องถิ่น 452 ที่นั่ง จากบรรดาผู้สมัคร 1,090 คน เมื่อได้สมาชิกจากการเลือกตั้งครั้งนี้แล้ว จะนำไปรวมกับอดีตสมาชิกเดิมอีก 27 คน เติมเต็มเก้าอี้ในสภาท้องถิ่นฮ่องกงให้เต็ม 479 ที่นั่ง โดยมีวาระตำแหน่ง 4 ปี และถือว่าการเลือกตั้งครั้งนี้เป็นการวัดคะแนนความนิยมในรัฐบาลภายใต้การบริหารงานของ นางแคร์รี หล่ำ ด้วย</p>
      <footer><b>ขอขอบคุณ<br/></b>ข้อมูล :<a href="https://news.cgtn.com/news/2019-11-24/Polls-open-in-HKSAR-for-2019-District-Council-Ordinary-Election-LS7bUcm7jW/index.html">CGTN</a></footer>
    </article>
  </body>
</html>