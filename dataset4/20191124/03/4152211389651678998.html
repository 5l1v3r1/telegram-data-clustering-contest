<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/594033/%E0%A6%A7%E0%A6%B0%E0%A7%8D%E0%A6%AE%E0%A6%98%E0%A6%9F%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%AD%E0%A6%BE%E0%A6%AC%E0%A7%87-%E0%A6%B2%E0%A6%BE%E0%A6%97%E0%A6%BE%E0%A6%AE%E0%A6%B9%E0%A7%80%E0%A6%A8-%E0%A6%A6%E0%A6%BE%E0%A6%AE-%E0%A6%AC%E0%A7%87%E0%A7%9C%E0%A7%87%E0%A6%9B%E0%A7%87-%E0%A6%B8%E0%A6%AC%E0%A6%9C%E0%A6%BF%E0%A6%B0-%E0%A6%AC%E0%A6%BE%E0%A6%9C%E0%A6%BE%E0%A6%B0%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T03:45:00+00:00"/>
    <meta property="og:title" content="ধর্মঘটের প্রভাবে লাগামহীন দাম বেড়েছে সবজির বাজারে"/>
    <meta property="og:description" content="কিছুটা দাম কমলেও পেঁয়াজের বাজারে এখনও পুরোপুরিভাবে স্বস্তি ফেরেনি। এরমধ্যেই কুমিল্লার বিভিন্ন বাজারে প্রত্যেকটি সবজির দাম বেড়েছে কেজিতে ১০ থেকে ২০ টাকা।  আলু, কাঁচা পেঁপে এবং কাঁচা কলা ছাড়া বাকি সব সবজি প্রতি কেজি ৬০-৭০ টাকায় বিক্রি হচ্ছে। বাজারে লাগামহীনভাবে সবজির দাম বাড়ায়..."/>
  </head>
  <body>
    <article>
      <h1>ধর্মঘটের প্রভাবে লাগামহীন দাম বেড়েছে সবজির বাজারে</h1>
      <address><time datetime="2019-11-24T03:45:00+00:00">24 Nov 2019, 03:45</time> by <a rel="author">মাসুদ আলম, কুমিল্লা</a></address>
      <p> </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/cee53e20bb3e3b45686881781d3db09b-5dd9fd00930bf.jpg"/>
        <figcaption>কুমিল্লা নগরীর কান্দিপাড়ে নিউ মার্কেট সবজি বাজার</figcaption>
      </figure>
      <p>কিছুটা দাম কমলেও পেঁয়াজের বাজারে এখনও পুরোপুরিভাবে স্বস্তি ফেরেনি। এরমধ্যেই কুমিল্লার বিভিন্ন বাজারে প্রত্যেকটি সবজির দাম বেড়েছে কেজিতে ১০ থেকে ২০ টাকা।  আলু, কাঁচা পেঁপে এবং কাঁচা কলা ছাড়া বাকি সব সবজি প্রতি কেজি ৬০-৭০ টাকায় বিক্রি হচ্ছে। বাজারে লাগামহীনভাবে সবজির দাম বাড়ায় অস্বস্তিতে রয়েছেন ক্রেতারা। তবে কুমিল্লার রাজগঞ্জ, রাণীর বাজার এবং কান্দিরপাড় নিউ মার্কেটের সবজি বিক্রেতাদের দাবি, গত সপ্তাহের তুলনায় এই সপ্তাহে সবজির দাম বাড়ার একমাত্র কারণ পরিবহন ধর্মঘট। ধর্মঘট এবং চালক-শ্রমিকদের আন্দোলনের কারণে দুই-তিন দিন সড়কে গাড়ি চলতে পারেনি। এ কারণে চাহিদার তুলনায় বাজারে আমদানি কম হওয়ায় বেড়েছে সবজির দাম।</p>
      <p>শুক্র ও শনিবার সরেজমিনে গিয়ে কুমিল্লা নগরীর  রাজগঞ্জ ও কান্দিরপাড় নিউ মার্কেট সবজির বাজার ঘুরে দেখা যায়, গত সপ্তাহে বাজারে শীতকালীন সবজি সিমের দাম ছিল ৫০ টাকা কেজি। এখন  ১০ টাকা বেড়ে গিয়ে সেই সিম ৬০ টাকায় বিক্রি হচ্ছে। ঠিক একই অবস্থা করলারও। ৪০ টাকার করলা ৬০টাকা। ৬০ টাকার গাজর ৮০ টাকা, ৫০ টাকার ঢেঁড়স ৬০ টাকা, ৪০ টাকার প্রতি পিস বাঁধা ও ফুলকপি বিক্রি হচ্ছে ৫৫ টাকা করে। ৪০-৫০ টাকার লাউয়ের দাম এখন ৬০-৬৫ টাকা, ২৫ টাকার চাল কুমড়া ৪০ টাকা, ৪০ টাকার চিচিঙ্গা  ২০ টাকা বেড়ে এখন ৬০ টাকা, ৪৫ টাকার ঝিঙ্গা ৫৫ টাকা, ৪০ টাকার পটল ৫০ টাকায় বিক্রি হচ্ছে।</p>
      <p>এছাড়া, কেজিতে ২০ টাকা বেড়ে ৬০ টাকার বরবটি এখন ৮০ টাকায় বিক্রি হচ্ছে। ৪০ টাকার কাঁচা মরিচ ৫০ টাকা, ৫০ টাকার কচুর ছড়া ৭০ টাকা, ৩০ টাকার মুলা ৪০ টাকা, ২০ টাকার কাঁচা পেঁপে ২৫ টাকা, ২৫ টাকার বড় কাঁচা কলার হালি ৩৫ টাকা।</p>
      <p>বিভিন্ন ধরনের শাকের মধ্যে লাল, পুঁই ও পালং শাকের দাম কেজিতে বেড়েছে ৫ টাকা। তবে শুধুমাত্র কেজিতে দাম কমেছে বেগুনের।</p>
      <p>সবজি ক্রেতা মিজানুর রহমান বলেন, ‘মাস দুয়েক ধরে আমাদের ক্রয়সীমার বাইরে ছিল পেঁয়াজ। ৩০ টাকা থেকে ২৫০ টাকায় পৌঁছে পেঁয়াজের দাম। অনেক খুচরা ব্যবসায়ী পেঁয়াজ বিক্রি বন্ধ করে দিয়েছিলেন। সামাজিক যোগাযোগ মাধ্যমসহ চারদিকে হৈচৈ শুরু হয় পেঁয়াজ নিয়ে। এখনও বাজারে এক থেকে ১৫০ টাকায় বিক্রি হচ্ছে পেঁয়াজ। এরপর শুরু হয় লবণের দাম বাড়া নিয়ে গুজব। চালের বাজারও লাগামহীন। এখন দেখছি, সবজির বাজারও লাগামহীন। অন্যান্য বছরগুলোতে এই সময় সব ধরনের সবজির দাম ছিল তুলনামূলক কম। কারণ, এই সময়টায় শীতকালীন সবজি বাজারে আসতে শুরু করে। কিন্তু এবছর দেখছি ঠিক তার উল্টোটা।’</p>
      <p>নগরীর কান্দিরপাড় নিউ মার্কেটের সবজির খুচরা ব্যবসায়ী আক্তার হোসেন জানান, গত সপ্তাহের তুলনায় বাজারে সবজির দাম বেড়েছে। সপ্তাহ খানিক আগে যে সবজির দাম ছিল ৪০ থেকে ৫০ টাকা, কেজিতে ১০-২০ টাকা বেড়ে সেই সবজি ৬০ থেকে ৭০ টাকায় বিক্রি হচ্ছে।</p>
      <p>হঠাৎ কেজিতে ১০ থেকে ২০ টাকা বাড়ার কারণ জানতে চাইলে আক্তার হোসেন বলেন, ‘গত ৩-৪ দিন ধরে সারাদেশে পরিবহন ধর্মঘট থাকায় বাজারে আমদানি হচ্ছে খুবই কম। ধর্মঘটে চালক ও শ্রমিকদের আন্দোলনের কারণে সড়কে গণপরিবহন বন্ধ থাকায় চাহিদার তুলনায় সবজির আমদানি কম ছিল। এ কারণে সবজির দাম বেড়ে গেছে। এছাড়াও পরিবহন সংকটের কারণে কৃষকরা মাঠ থেকে তোলা সবজি আড়তে  আনতে না পারায় বিপুল পরিমাণের সবজি নষ্ট হয়েছে। এতে করে কৃষক ও চাষীরা ক্ষতিগ্রস্ত হয়েছেন। অন্যদিকে আমরা চাহিদার তুলনায় সবজি পাইনি।’</p>
      <p>বাজারে সবজির দাম বাড়ার বিষয়ে ভোক্তা অধিকার সংরক্ষণ অধিদফতর কুমিল্লার সহকারী পরিচালক মো. আছাদুল ইসলাম বলেন, ‘শুধু সবজির বাজার নয়, আমরা বাজারের প্রত্যেকটি দ্রব্যমূল্যের দাম মনিটরিং করে আসছি। পেঁয়াজ, লবণ, চালসহ প্রত্যেক দ্রব্যমূল্যর দাম নির্দিষ্ট মূল্যের মধ্যে রাখতে আমাদের অভিযান অব্যাহত রয়েছে। নির্দিষ্ট মূল্যের বাইরে অতিরিক্ত মূল্য নেওয়ার অভিযোগ আসলেই আমরা বিক্রেতার বিরুদ্ধে ব্যবস্থা নিচ্ছি।’ সবজির বাজারগুলোও মনিটরিং করা হবে বলে জানান তিনি।  </p>
      <p> </p>
      <footer>/এপিএইচ/</footer>
    </article>
  </body>
</html>