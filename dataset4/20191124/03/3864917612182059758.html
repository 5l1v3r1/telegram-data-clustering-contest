<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824232-centralna-ta-shidna-evropa-peretvorilasa-na-placdarm-gibridnoi-agresii-rf-eksperti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T03:09:00+00:00"/>
    <meta property="og:title" content="Центральна та Східна Європа перетворилася на плацдарм гібридної агресії РФ – експерти"/>
    <meta property="og:description" content="Регіон Центральної та Східної Європи перетворився на плацдарм гібридної агресії Росії, спрямованої на руйнування ЄС."/>
  </head>
  <body>
    <article>
      <h1>Центральна та Східна Європа перетворилася на плацдарм гібридної агресії РФ – експерти</h1>
      <h2>Регіон Центральної та Східної Європи перетворився на плацдарм гібридної агресії Росії, спрямованої на руйнування ЄС.</h2>
      <address>
        <time datetime="2019-11-24T03:09:00+00:00">24 Nov 2019, 03:09</time>
      </address>
      <p>Про це йшлося на конференції «Україна та Республіка Молдова: реалії, перспективи та виклики», яка відбулася в Кишиневі, повідомляє Посольство України в Молдові.</p>
      <p>«РФ використовує регіон Центральної та Східної Європи як плацдарм для гібридної агресії, бо вважає його полем власного беззастережного впливу. Росія прагне зруйнувати ЄС та відновити власний імперський статус. Боротися проти гібридного впливу ми, серед іншого, можемо шляхом збільшення знань про сусідів. Знаючи більше про них, будемо дізнаватися і про себе. У справі протидії фейкам заборони не працюють», - наголосив у своєму виступі директор Інституту світової політики Євген Магда.</p>
      <p>Придністровський конфлікт був серед перших конфліктів, ініційованих Москвою на пострадянському просторі з метою утримати колишні радянські республіки в складі СРСР, нагадав експерт Національного інституту стратегічних досліджень Артем Филипенко.</p>
      <figure>
        <img src="https://static.ukrinform.com/photos/2019_11/1574568855-317.jpg"/>
      </figure>
      <p>«Подібні спроби територіальної дезінтеграції були зроблені й в Україні. Саме в 90-ті роки вперше з'явилася ідея «Новоросії», яка мала охоплювати південні області України. Тоді ж була спроба створити на півдні <a href="https://www.ukrinform.ua/tag-odesina">Одеської області</a> «Бессарабську республіку» та вперше розіграти карту Криму», - зазначив експерт.</p>
      <p>Він також указав на те, що в Придністров'ї були випробувані політичні технології та методи гібридної війни, які сьогодні активно застосовуються в Україні. Це, зокрема, активне використання ЗМІ для формування негативного іміджу супротивника, використання гібридних військових формувань, участь конвенційних збройних сил на боці сепаратистів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821916-u-minoboroni-propisut-so-take-gibridni-zagrozi-i-ak-im-protidiati.html">У Міноборони пропишуть, що таке гібридні загрози і як їм протидіяти</a>
      </blockquote>
      <p>«Ті особи, які в 90-ті роки брали участь у створенні Придністровської Молдавської республіки, у 2014 році були залучені до окупації Криму та Донбасу», - додав експерт.</p>
      <figure>
        <img src="https://static.ukrinform.com/photos/2019_11/1574568854-558.jpg"/>
      </figure>
      <p>Виступ директора Дипломатичної академії України ім. Г. Удовенка Сергія Корсунського стосувався питання енергетичної безпеки в регіоні Чорного моря, викликів, які постали перед країнами регіону в цілому та Україною зокрема. Йшлося про важливість диверсифікації джерел та шляхів енергопостачання, необхідність зменшення енергетичної залежності держав регіону в умовах загроз зі Сходу.</p>
      <p>У свою чергу, тимчасовий повірений у справах України в Молдові Володимир Боєчко наголосив, на важливості продовження взаємної підтримки суверенітету і територіальної цілісності двох держав як на двосторонньому рівні, так і на міжнародних майданчиках.</p>
      <p>«Співробітництво з Молдовою займає важливе місце в системі зовнішньополітичних інтересів України. У нас (України та Молдови – ред.) багато перспективних напрямків для розвитку взаємовигідного співробітництва, але необхідною умовою успішної реалізації цих перспектив є повноцінна реінтеграція і відновлення територіальної цілісності Республіки Молдови та України в їхніх міжнародно визнаних кордонах. Ми сподіваємося на продовження взаємної підтримки в цих питаннях як на двосторонньому рівні, так і на міжнародних майданчиках», - сказав Володимир Боєчко.</p>
      <p>Він також нагадав, що 15 листопада на зустрічі з представниками дипломатичного корпусу Прем'єр-міністр Республіки Молдова Іон Кику вказав, що розвиток співпраці з Україною і Румунією буде одним із пріоритетів нового уряду.</p>
      <p>Конференція була організована Посольством України в Республіці Молдова спільно з Інститутом юридичних, політичних і соціологічних досліджень Молдови та Асоціацією зовнішньої політики Молдови, у партнерстві з Жіночою громадою українок Молдови та Міжнародним незалежним університетом Молдови.</p>
      <p>Конференція була організована Посольством України в Республіці Молдова спільно з Інститутом юридичних, політичних і соціологічних досліджень міносвіти Молдови та Асоціацією зовнішньої політики Молдови. У заході взяли участь представники уряду, парламенту, дипломатичного корпусу, української громади, науковці, експерти, політологи, журналісти, студентська молодь.</p>
      <p>
        <i>Фото: Посольство України в Молдові</i>
      </p>
    </article>
  </body>
</html>