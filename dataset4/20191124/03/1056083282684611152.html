<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301095/%D9%88%D8%A7%DA%A9%D9%86%D8%B4-%D9%81%D9%84%DB%8C%DA%A9-%D8%A8%D9%87-%D8%A7%D8%AF%D8%A7%D9%85%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D8%A8%D8%A7%DB%8C%D8%B1%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T03:38:29+00:00"/>
    <meta property="og:title" content="واکنش فلیک به ادامه همکاری با بایرن"/>
    <meta property="og:description" content="سرمربی موقت بایرن مونیخ دوست دارد که با این تیم قرارداد امضا کند و به کارش ادامه دهد."/>
  </head>
  <body>
    <article>
      <h1>واکنش فلیک به ادامه همکاری با بایرن</h1>
      <address><time datetime="2019-11-24T03:38:29+00:00">24 Nov 2019, 03:38</time> by <a rel="author">پیام کریمی</a></address>
      <p>سرمربی موقت بایرن مونیخ دوست دارد که با این تیم قرارداد امضا کند و به کارش ادامه دهد.</p>
      <p>به گزارش ایسنا و به نقل از اسکای اسپورت، بایرن مونیخ در هفته دوازدهم رقابت های بوندس‌لیگا مهمان دوسلدورف بود و توانست با 4 گل به پیروزی دست پیدا کند. بایرن بعد از اخراج کواچ متحول شده و در سه دیداری که به میدان رفته به پیروزی رسیده است تا جایی که 10 گل به ثمر رسانده بدون آنکه دروازه این تیم باز شود.</p>
      <p>هانس فلیک که به صورت موقت جایگزین کواچ شده است، گفت: خوشحالم که با ارائه یک بازی خوب توانستیم در این دیدار به پیروزی دست پیدا کنیم. به این پیروزی نیاز داشتیم. امیدوارم که تا سال نو به این پیروزی ها ادامه دهیم.</p>
      <p>او ادامه داد: می دانیم که فوتبال یک کار روزانه است و برای پیروز شدن در آن باید در هر دیداری تلاش خود را بیشتر کرد. زمانی برای استراحت کردن وجود ندارد و باید بلافاصله بعد از یک دیدار به بازی پیش رو فکر کرد. خوشبختانه تیم در شرایط خوبی به سر می برد. من با مربیان زیادی کار کرده‌ام و از آنها چیزهای زیادی یاد گرفته‌ام. رابطه خوبی با بازیکنان بایرن دارم.</p>
      <p>فلیک درباره ادامه همکاری با بایرن مونیخ گفت: راه طولانی در پیش دارم. می‌توانم دست به خیال پردازی بزنم اما همه چیز به تصمیم باشگاه بستگی دارد. الان از حضور در تیم بزرگ بایرن لذت می‌برم و باید از این شرایطی که دارم استفاده کنم. این باشگاه است که باید تصمیم بگیرد. من آماده همکاری هستم. باشگاه بایرن مونیخ زمان کافی را برای فکر کردن دارد.</p>
      <p>از پوچتینو به عنوان گزینه اصلی هدایت بایرن مونیخ و جایگزینی کواچ سخن به میان می‌آید با این حال باشگاه بایرن تاکید کرد که تا نیم فصل دوم به فلیک اعتماد خواهد کرد و منتظر نتایج تیم می ماند.</p>
      <p>بایرن مونیخ بعد از پیروزی برابر دوسلدورف و با توجه به شکست مونشن گلادباخ صدرنشین به یک قدمی صدر جدول رسید.</p>
      <p>انتهای پیام</p>
    </article>
  </body>
</html>