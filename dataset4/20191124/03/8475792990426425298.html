<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/stort-intresse-for-lokalvalet-i-hongkong"/>
    <meta property="og:site_name" content="SVT Nyheter"/>
    <meta property="article:published_time" content="2019-11-24T03:28:29+00:00"/>
    <meta property="og:title" content="Stort intresse för lokalvalet i Hongkong"/>
    <meta property="og:description" content="Väljare slöt upp i hundratal i köer som ringlade runt hela kvarter vid vallokalerna i Hongkong, tidigt på söndagsmorgonen lokal tid."/>
  </head>
  <body>
    <article>
      <h1>Stort intresse för lokalvalet i Hongkong</h1>
      <address><time datetime="2019-11-24T03:28:29+00:00">24 Nov 2019, 03:28</time> by <a rel="author">TT</a></address>
      <p>
        <b>Väljare slöt upp i hundratal i köer som ringlade runt hela kvarter vid vallokalerna i Hongkong, tidigt på söndagsmorgonen lokal tid.</b>
      </p>
      <p>Många verkar ha velat rösta tidigt i Hongkongs lokalval, som ses som något av en folkomröstning om protesterna det senaste halvåret har befolkningens stöd.</p>
      <p>-En del är rädda att valet kommer att stoppas av oförutsedda händelser, kanske protester, säger Hongkongbon Kevin Lai.</p>
      <p>-Jag har inte sett ett sådant här val tidigare, men på grund av situationen är det viktigt att rösta. Och jag vet att många känner som jag, säger Chan, som inte uppger sitt fullständiga namn och som säger att hon kom tidigt eftersom hon väntar sig att många kommer att vilja rösta.</p>
      <h3>Rekordmånga tänker rösta</h3>
      <p>Så många som 4,1 miljoner har registrerat sig för att rösta, vilket är rekord. Totalt har Hongkong 7,4 miljoner invånare. Över tusen kandidater ställer upp för val till de 452 platserna i de olika distriktsråden, också det ett rekord.</p>
      <p>I cirka ett halvår har protestvågen pågått i Hongkong. Demonstranterna slår vakt om Hongkongs relativa självständighet, som de anser hotad. Gnistan till protesterna tändes då Hongkongs ledning lade fram ett förslag som skulle göra det möjligt att utlämna misstänkta brottslingar till Fastlandskina.</p>
      <p>Konflikten har kastat in Hongkong i den värsta politiska krisen sedan överlämnandet från Storbritannien 1997. Regeringen i Peking har framfört flera skarpa varningar till demonstranterna och kinesisk militär har setts öva vid Hongkongs gräns.</p>
      <related>
        <h4>Relaterat</h4>
        <a href="https://www.svt.se/nyheter/utrikes/lokalvalet-i-hongkong-symboliserar-nagot-storre"/>
        <a href="https://www.svt.se/nyheter/utrikes/lokalval-kan-utgora-forsta-steget-i-en-forsoningsprocess"/>
      </related>
    </article>
  </body>
</html>