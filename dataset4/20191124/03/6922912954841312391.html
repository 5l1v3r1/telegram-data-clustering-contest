<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/kalafatis-i-prospa8ies-gia-tin-anagnorisi-tis-genoktonias-tou-pontiakou-elinismou-8a-sinexistoun-mexri-na-iparksi-dikeosi"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T03:15:00+00:00"/>
    <meta property="og:title" content="Καλαφάτης: Οι προσπάθειες για την αναγνώριση της γενοκτονίας του Ποντιακού Ελληνισμού θα συνεχιστούν μέχρι να υπάρξει δικαίωση"/>
    <meta property="og:description" content="«Οι προσπάθειες για την αναγνώριση της γενοκτονίας του Ποντιακού Ελληνισμού θα συνεχιστούν μέχρι να υπάρξει δικαίωση», επισήμανε ο γραμματέας της Κ.Ο. της Ν.Δ. και Βουλευτής Α΄ Θεσσαλονίκης, Σταύρος Καλαφάτης, στη διάρκεια του χαιρετισμού του στο Ε΄ Παγκόσμιο Συνέδριο των Αμφικτυόνων με θέμα «Ελληνισμός-Ορθοδοξία-Αμφικτυονίες στην διαχρονίαν», που διεξάγεται στη Θεσσαλονίκη και είναι αφιερωμένο στη μνήμη της γενοκτονίας του Ποντιακού Ελληνισμού."/>
  </head>
  <body>
    <article>
      <h1>Καλαφάτης: Οι προσπάθειες για την αναγνώριση της γενοκτονίας του Ποντιακού Ελληνισμού θα συνεχιστούν μέχρι να υπάρξει δικαίωση</h1>
      <address>
        <time datetime="2019-11-24T03:15:00+00:00">24 Nov 2019, 03:15</time>
      </address>
      <p>«Οι προσπάθειες για την αναγνώριση της γενοκτονίας του Ποντιακού Ελληνισμού θα συνεχιστούν μέχρι να υπάρξει δικαίωση», επισήμανε ο γραμματέας της Κ.Ο. της Ν.Δ. και Βουλευτής Α΄ Θεσσαλονίκης, Σταύρος Καλαφάτης, στη διάρκεια του χαιρετισμού του στο Ε΄ Παγκόσμιο Συνέδριο των Αμφικτυόνων με θέμα «Ελληνισμός-Ορθοδοξία-Αμφικτυονίες στην διαχρονίαν», που διεξάγεται στη Θεσσαλονίκη και είναι αφιερωμένο στη μνήμη της γενοκτονίας του Ποντιακού Ελληνισμού.</p>
      <p>«Οφείλουμε να θυμούμαστε για να διδασκόμαστε. Οφείλει και η διεθνής κοινότητα να γνωρίζει και να αναγνωρίζει. Για να μπορεί κάποια στιγμή να πει επιτέλους πως δεν θέλει να βιώσει ποτέ ξανά γενοκτονίες από κανέναν σε βάρος κανενός. Αλλά και να βάλει φρένο σε όσους επιμένουν να κινούνται σαν διεθνείς ταραξίες. Ας ξέρουν τουλάχιστον ότι οι Έλληνες θέλουμε την ειρήνη και τη συνεργασία με όλους τους γείτονές μας. Είμαστε, όμως αποφασισμένοι να υπερασπιστούμε τα δίκαια και τα δικαιώματά μας. Στη γη και τις θάλασσές μας», τόνισε.</p>
      <p>Χαρακτηριστικά ανέφερε ότι «οι προσπάθειες για την αναγνώριση της γενοκτονίας του Ποντιακού Ελληνισμού, όπως επανειλημμένα έχει τονίσει ο Πρωθυπουργός Κυριάκος Μητσοτάκης, θα συνεχιστούν και θα ενταθούν μέχρι να υπάρξει δικαίωση. Ο αγώνας αυτός είναι υπέρτατο χρέος ολόκληρου του Ελληνισμού. Χρέος σε αυτούς που έφυγαν κτυπημένοι από την απερίγραπτη βαρβαρότητα. Χρέος και σε αυτούς που έρχονται που είναι ανάγκη να ξέρουν και να θυμούνται για μην ξαναζήσουμε ποτέ το δράμα του Πόντου. Μια σελίδα βαρβαρότητας απέναντι στους Τραντέλληνες και το Έθνος μας. Μια μαύρη σελίδα της παγκόσμιας ιστορίας, για την οποία δυστυχώς δεν έχει υπάρξει ακόμη δικαίωση».</p>
      <p>Αναφερόμενος στο έργο της Αμφικτυονίας Ελληνισμού ο κ. Καλαφάτης τόνισε ότι «ως πολιτιστικός και κοινωνικός φορέας με έδρα την καρδιά της Μακεδονίας, φιλοδοξεί να λειτουργεί ως γέφυρα επικοινωνίας της Μητροπολιτικής Ελλάδας με τον απανταχού Ελληνισμό, με στόχο τη διάδοση της πολιτιστικής μας κληρονομιάς, της ελληνικής γλώσσας και των διαχρονικών αξιών του Ελληνισμού και της Ορθοδοξίας. Υπηρετώντας την Πατρίδα, την Πίστη, την Παράδοσή μας. Συμπληρώνοντας, πάνω από όλα, τα εφόδια που χρειάζεται η νέα γενιά ώστε να κάνει «άλμα πιο γρήγορο απ΄ τη φθορά», όπως θα έλεγε ο μεγάλος μας νομπελίστας Οδυσσέας Ελύτης, στον οποίο επίσης είναι αφιερωμένο το συνέδριο».</p>
      <p>Πηγή: ΑΜΠΕ</p>
    </article>
  </body>
</html>