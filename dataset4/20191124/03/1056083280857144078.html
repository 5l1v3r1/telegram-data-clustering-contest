<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301094/%D9%BE%D8%A7%D8%B1%DA%A9-%D8%B9%D9%84%D9%85-%D9%88-%D9%81%D9%86%D8%A7%D9%88%D8%B1%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%D8%A8%D9%87-%D8%B4%D8%AF%D8%AA-%D8%AF%D8%B1-%D8%AD%D8%A7%D9%84-%D8%AA%D9%88%D8%B3%D8%B9%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T03:37:10+00:00"/>
    <meta property="og:title" content="پارک علم و فناوری دانشگاه آزاد به شدت در حال توسعه است"/>
    <meta property="og:description" content="ایسنا/مرکزی مدیر ایجاد و توسعه پردیس های پارک علم و فناوری و امور شرکت های دانشگاه آزاد اسلامی گفت: پارک علم و فناوری این دانشگاه به شدت در حال توسعه است."/>
  </head>
  <body>
    <article>
      <h6 class="kicker">قیصری:</h6>
      <h1>پارک علم و فناوری دانشگاه آزاد به شدت در حال توسعه است</h1>
      <address>
        <time datetime="2019-11-24T03:37:10+00:00">24 Nov 2019, 03:37</time>
      </address>
      <p>ایسنا/مرکزی مدیر ایجاد و توسعه پردیس های پارک علم و فناوری و امور شرکت های دانشگاه آزاد اسلامی گفت: پارک علم و فناوری این دانشگاه به شدت در حال توسعه است.</p>
      <p>محسن قیصری در گفت‌وگو با ایسنا، استان مرکزی را یکی از استان های مهم و استراتژیک کشور از حیث صنعت دانست و اظهار کرد: استان مرکزی یکی از قطب های صنعت کشور است و بعضی از شرکت های بزرگ آن در سطح دنیا کاملا شناخته شده هستند، اما متاسفانه در حال حاضر دانشگاه آزاد این استان جایگاه خوبی در حوزه فناوری در بین دانشگاه های آزاد سطح کشور ندارد و باید برای افزایش سطح کیفی خود بیش از گذشته تلاش کند.</p>
      <p>وی افزایش سطح کیفی دانشگاه آزاد اسلامی استان مرکزی در حوزه فناوری را مستلزم هماهنگی ساختار مدیریتی استان با مجموعه مدیریتی این دانشگاه عنوان کرد و افزود: بسیاری از واحدهای کوچک دانشگاه آزاد در سراسر کشور توانسته اند در زمینه فناوری به دستاوردهای خوبی دست پیدا کنند و مطمئنا استان مرکزی نیز با توجه به پتانسیل های بالای خود این توانایی را دارد که جایگاه خود را در سطح کشور بالا ببرد. دانشگاه آزاد استان مرکزی باید از نسل اول دانشگاه ها عبور کند و با ایجاد فضاهای نوآوری و کارآفرینی، خود را در زمره دانشگاه های نسل سوم کشور قرار دهد.</p>
      <p>وی با بیان اینکه پارک علم و فناوری سازمان دانشگاه های آزاد اسلامی کشور به سرعت در حال توسعه است، خاطر نشان کرد: ما در این مجموعه سعی داریم با حمایت از واحدهای فناور مستقر در پارک، بسترهای لازم را برای پرورش و تجاری سازی ایده های دانشجویی فراهم کنیم و در همین راستا با مراکز رشد ارتباط خوبی برقرار کرده ایم و در مباحث سرمایه گذاری، فروش و بازاریابی نیز تا کنون اقدامات خوبی انجام داده ایم.</p>
      <p>قیصری با اشاره به اینکه پارک علم و فناوری سازمان دانشگاه های آزاد اسلامی کشور، از جمله پارک های بسیار جوان موجود در کشور است، گفت: با توجه به جمعیت و بازار مصرف خوب این پارک، امیدواریم در طول چند سال آینده خبرهای خوبی از این مجموعه به واسطه واحدهای مستعد موجود در آن مخابره شود.</p>
      <p>وی همچنین اجرای طرح رتبه بندی اساتید دانشگاه های آزاد اسلامی سطح کشور در آینده نزدیک خبر داد و گفت: بر اساس این طرح قرار است از اعضای هیأت علمی که به عنوان سرپرست در واحدهای فناور موجود در کشور فعالیت می کنند و یا صاحب ایده ای در این زمینه هستند، در قالب کاهش ساعات موظفی، ارتقا درجه علمی و.. حمایت شود و بر اساس میزان و ساعات فعالیت، رتبه بندی لازم برای آنان انجام شود.</p>
    </article>
  </body>
</html>