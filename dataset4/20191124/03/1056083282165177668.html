<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301093/%D8%AA%D8%A7%DA%A9%DB%8C%D8%AF-%D9%85%D8%B9%D8%A7%D9%88%D9%86-%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D9%85%D8%B1%DA%A9%D8%B2%DB%8C-%D8%A8%D8%B1-%D8%A8%DA%A9%D8%A7%D8%B1%DA%AF%DB%8C%D8%B1%DB%8C-%D8%A7%D9%85%DA%A9%D8%A7%D9%86%D8%A7%D8%AA-%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D8%A7%D8%AC%D8%B1%D8%A7%DB%8C%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T03:15:56+00:00"/>
    <meta property="og:title" content="تاکید معاون استاندار مرکزی بر بکارگیری امکانات دستگاه های اجرایی در انتخابات پیش رو"/>
    <meta property="og:description" content="ایسنا/مرکزی معاون سیاسی، امنیتی و اجتماعی استاندار مرکزی بر لزوم همکاری بی شائبه و بکارگیری نیروی انسانی فعال و امکانات دستگاه های اجرایی استان مرکزی، در راستای برگزاری هرچه بهتر انتخابات مجلس شورای اسلامی تاکید کرد."/>
  </head>
  <body>
    <article>
      <h1>تاکید معاون استاندار مرکزی بر بکارگیری امکانات دستگاه های اجرایی در انتخابات پیش رو</h1>
      <address>
        <time datetime="2019-11-24T03:15:56+00:00">24 Nov 2019, 03:15</time>
      </address>
      <p>ایسنا/مرکزی معاون سیاسی، امنیتی و اجتماعی استاندار مرکزی بر لزوم همکاری بی شائبه و بکارگیری نیروی انسانی فعال و امکانات دستگاه های اجرایی استان مرکزی، در راستای برگزاری هرچه بهتر انتخابات مجلس شورای اسلامی تاکید کرد.</p>
      <p>بهروز اکرمی در جلسه شورای اداری استان مرکزی، اظهار کرد: عملا فرایند اولیه انتخابات از دهم اردیبشهت ماه سال جاری آغاز شده بود و مهلت استعفای داوطلبان مشمول ماده 29 قانون هم 6 ماه قبل از ثبت نام و در بازه زمانی دهم الی شانزدهم خردادماه سال 98 تعیین شده بود. شروع انتخابات و ثبت نام از داوطلبان هم به استناد ماده 45 قانون، یک هفته است که از دهم الی شانزدهم آذرماه سال جاری انجام می پذیرد.<br/><br/>اکرمی با تاکید بر اینکه کسی مسئولیتی در قبال انتخاب شخص خاصی ندارد، گفت: ما به عنوان مسئولان وزارت کشور فقط مجری انتخابات هستیم و شورای نگهبان نیز تنها بر روند برگزاری انتخابات نظارت می کند. این دو مجموعه در کنار یکدیگر به دنبال انجام یک امر واحد هستند و آن هم برگزاری شکوهمند انتخابات با رعایت همه موارد قانونی و با مشارکت حداکثری مردم است؛ لذا این تنها مردم هستند که نمایندگان خود را انتخاب می کنند و شخص استاندار نیز دستور اکید داشته اند که تمامی دستگاه های اجرایی باید مر قانون را در این خصوص به صورت کاملا صحیح اجرا کنند.<br/><br/>اکرمی تصریح کرد: انتخابات مجلس شورای اسلامی توسط جمهوری اسلامی ایران برگزار می شود و انتظار می رود که تمام دستگاه های اجرایی همکاری بی شائبه ای با ستاد انتخابات استان، فرمانداران، هیأت نظارت و همه دست اندرکاران انتخابات داشته باشند. یقینا استفاده از نیروی انسانی فعال و باتجربه و امکانات دستگاه های اجرایی به استناد قانون ضروری است و مدیران باید همانگونه که تا امروز در این زمینه فعالیت کرده اند، در انتخابات پیش رو هم همکاری لازم را در راستای برگزاری هرچه بهتر انتخابات داشته باشند.<br/><br/>معاون سیاسی، امنیتی و اجتماعی استانداری مرکزی، حضور حداکثری مردم در انتخابات پیش رو را با توجه به شرایط کنونی کشور لازم دانست و گفت: افزایش سطح رضایتمندی مردم از عملکرد دستگاه های اجرایی و مدیران آنها پیش زمینه حضور حداکثری مردم در انتخابات است. مردم ما مردم قانعی هستند و شرایط زمانه خود را بارها و بارها درک کرده اند؛ لذا یقینا رضایتمندی مردم با همت مضاعف مدیران دستگاه های کشور و استان بدست می آید و مطمئن هستم که استان مرکزی نیز از آزمون پیش رو همانند گذشته موفق و سربلند بیرون خواهد آمد.<br/><br/>وی در ادامه با اشاره به فرا رسیدن هفته بسیج، افزود: بسیج بر خلاف تصور عده ای که آن را یک نهاد نظامی می پندارند، یک فرهنگ و ارزش است و در واقع تدبیر ویژه امام راحل (ع) برای تداوم راه انقلاب اسلامی ایران بود. حضرت امام در موقع مناسب، فرهنگی را برای مردم ایران ایجاد که ما هیچگونه بن بستی در هیچ مقطعی از انقلاب اسلامی نداشته باشیم و امروزه هم نباید این انقلاب با مشکل و بن بستی مواجه شود.<br/><br/>وی با بیان اینکه در مدت عمر 40 ساله انقلاب اسلامی هیچ بن بستی برای انقلاب متصور نبوده است، افزود: حتی دشمنان هم در عرصه های مختلف علمی، فرهنگی، اقتصادی و... به این موضوع پی برده اند که هیچ انتهایی برای انقلاب اسلامی ایران وجود ندارد؛ چرا که ما بسیج علمی، بسیج فرهنگی، بسیج نظامی و... داریم و اینگونه است که دشمنان ما به این نقطه قوت جمهوری اسلامی و مردم پی برده اند.<br/><br/>معاون سیاسی، امنیتی و اجتماعی استاندار مرکزی بسیج را نقطه قوت مردم ایران دانست و تاکید کرد: ما به عنوان مدیران این نظام و این سرزمین وظیفه داریم تمام تلاش خود را در راستای ترویج فرهنگ بسیجی بکار بگیریم و هر ایرانی با غیرت هم برای نهادینه شدن این فرهنگ در کشور تلاش خواهد کرد. بسیجی کسی است که هیچ توقعی از هیچ کسی ندارد، اما هستی و تمام توان خود را معطوف منافع مردم می کند؛ چنین شخصی یک بسیجی تمام عیار است و امروزه هم چنین انسان هایی در جامعه کم نیستند.<br/><br/>وی خاطر نشان کرد: تجربه نشان داده است اگر ما به اتکای نیروهای بسیجی کشور، راهمان را ادامه دهیم هیچ بن بستی نخواهیم داشت و امیدواریم که مدیران جمهوری اسلامی ایران نیز در گسترش این فرهنگ و نماد ارزش کشور به شایستگی عمل کنند و روز به روز نیز درخت طیبه بسیج در جامعه ایرانی تنومندتر شود.</p>
      <p>به گزارش ایسنا، حجت الاسلام مبارک آبادی رئیس هیات نظارت بر انتخابات استان مرکزی نیز اظهار کرد: هوشیاری شورای نگهبان یکی از مهمترین مطالبات امام و مقام معظم رهبری است که در این راستا شورای نگهبان با عملکرد خود برای رفع این دغدغه تلاش کرده است.</p>
      <p>وی افزود: نظارت استصوابی یکی از مهمترین مسائلی است که در انتخابات مورد توجه شورای نگهبان قرار می گیرد که در انتخابات مجلس، طبق اصل ۹۹ و ماده ۳ انتخابات، این موضوع با جدیت دنبال خواهد شد.</p>
      <p>رئیس هیئت نظارت بر انتخابات استان مرکزی تصریح کرد: در شش ماه گذشته در حوزه نظارت بر انتخابات اقدامات خوبی مبنی بر برگزاری جلسات به طور مستمر و رفع ایرادات زیرساختی در سطح شعبه های استان صورت گرفته است.</p>
      <p>مبارک آبادی بیان کرد: شورای نگهبان و وزارت کشور هر دو در یک جهت با وظایف مشخص فعالیت خود را انجام می دهند. یکی از کارهای مهم مدیران تبلیغ و فرهنگ سازی برای مشارکت حداکثری در انتخابات است.</p>
      <p>وی با بیان اینکه ۸ روز دیگر ثبت نام از نامزدهای نمایندگی مجلس شروع می‌شود، گفت: نباید به هیچ عنوان از بیت المال برای شخص یا گروهی هزینه شود.</p>
      <p>رئیس هیات نظارت بر انتخابات استان مرکزی گفت: مدیران مسئول در استان در روز انتخابات مسئولیتی در شعبات انتخابات ندارند و باید از ایجاد هرگونه شلوغی پرهیز کرد.</p>
      <p>وی افزود: دستگاه ها بنابر قانون به جهت بهتر برگزار شدن انتخابات باید امکانات و نیروی لازم را در اختیار شورای نگهبان قرار دهند.</p>
      <p>مبارک آبادی خاطرنشان کرد: فردی که به تایید شورای نگهبان می‌رسد برای همه قابل احترام است و برگزاری انتخابات سالم و موفق باید در نهایت حاصل شود.</p>
      <p>انتهای پیام</p>
    </article>
  </body>
</html>