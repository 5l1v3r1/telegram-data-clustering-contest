<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806849/%D8%A8%DB%8C%E2%80%8C%D8%AE%D8%A8%D8%B1%DB%8C-%DA%A9%D8%B3%D8%A8%E2%80%8C%D9%88%DA%A9%D8%A7%D8%B1%E2%80%8C%D9%87%D8%A7%DB%8C-%D9%86%D9%88%D9%BE%D8%A7-%D9%88-%D8%B5%D9%86%D8%A7%DB%8C%D8%B9-%D8%A7%D8%B2-%DB%8C%DA%A9%D8%AF%DB%8C%DA%AF%D8%B1-%DB%B1%DB%B5-%D8%AF%D8%B1%D8%B5%D8%AF-%D8%B4%D8%B1%DA%A9%D8%AA%E2%80%8C%D9%87%D8%A7%DB%8C-%D8%AF%D8%A7%D9%86%D8%B4%E2%80%8C%D8%A8%D9%86%DB%8C%D8%A7%D9%86-%D8%B9%D8%B6%D9%88-%D9%85%D8%AC%D9%85%D8%B9-%D8%AA%D8%B4%DA%A9%D9%84%E2%80%8C%D9%87%D8%A7-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T03:00:00+00:00"/>
    <meta property="og:title" content="در گفتگو با دانشجو مطرح شد بی‌خبری کسب‌وکار‌های نوپا و صنایع از یکدیگر / ۱۵ درصد شرکت‌های دانش‌بنیان عضو مجمع تشکل‌ها هستند"/>
    <meta property="og:description" content="دبیر کل مجمع تشکل‌های دانش بنیان ایران گفت: بخش سنتی کشور ظرفیت و سرمایه‌ای دارد که شرکت‌های دانش‌بنیان از آن بی اطلاع هستند و رویداد‌ها کمک می‌کند تا این دو بخش بتوانند یکدیگر را پیدا کنند."/>
  </head>
  <body>
    <article>
      <h1>در گفتگو با دانشجو مطرح شد بی‌خبری کسب‌وکار‌های نوپا و صنایع از یکدیگر / ۱۵ درصد شرکت‌های دانش‌بنیان عضو مجمع تشکل‌ها هستند</h1>
      <h2>دبیر کل مجمع تشکل‌های دانش بنیان ایران گفت: بخش سنتی کشور ظرفیت و سرمایه‌ای دارد که شرکت‌های دانش‌بنیان از آن بی اطلاع هستند و رویداد‌ها کمک می‌کند تا این دو بخش بتوانند یکدیگر را پیدا کنند.</h2>
      <address>
        <time datetime="2019-11-24T03:00:00+00:00">24 Nov 2019, 03:00</time>
      </address>
      <p>مجید برزگری دبیر کل مجمع تشکل‌های دانش بنیان ایران در گفتگو با خبرنگار فناوری خبرگزاری دانشجو، در خصوص تعداد شرکت‌های دانش بنیان عضو مجمع تشکل‌ها، اظهار کرد: متاسفانه آمار دقیقی از تعداد شرکت‌هایی که عضو این مجمع هستند نداریم.</p>
      <p>وی با بیان اینکه در حال حاضر اولویت تشکل‌ها ارائه آمار نیست، افزود: یکی از دغدغه‌های ما این است که مسئله دانش بنیان‌ها را در اولویت ویژه و اصلی خودمان قرار دهیم و در واقع سعی می‌کنیم مسئله حل مشکل شرکت‌های دانش بنیان جزو سه اولویت اول تشکل‌ها قرار گیرد.</p>
      <p>برزگری تصریح کرد: پیش بینی ما این است که از بین ۴۵۰۰ شرکت دانش بنیانی که در معاونت علمی و فناوری ریاست جمهوری ثبت شده حداقل ۱۵ درصد آن باید عضو اتاق باشند.</p>
      <p>دبیر کل مجمع تشکل‌های دانش‌بنیان ایران ادامه داد: ما سعی می‌کنیم مطالب مورد نیاز شرکت‌های دانش‌بنیان را به صورت کلی به اطلاع شرکت‌ها برسانیم که در این صورت شرکت‌های دانش بنیان با استفاده از این اطلاعات مشکلات خود را حل کرده و از سوی دیگر می‌توانند با خدمات اتاق بازرگانی آشنا شوند، زیرا شرکت‌ها با حضور در تشکل‌ها می‌توانند سایر شرکت‌های هم راستا با خودشان را پیدا کنند که در این شرایط می‌توانند با فضای اصلی کسب و کار در سطح کلان آشنا شوند.</p>
      <p><b>بسیاری از مشکلات دانش‌بنیان‌ها با خرد جمعی قابل حل است</b><br/>وی با بیان اینکه شرکت‌های دانش بنیان با عضویت در تشکل‌های اتاق بازرگانی از مزایای تشکلی بهره مند می‌شوند، گفت: اولین و مهمترین مسئله آشنایی این شرکت‌ها با فضای کسب و کاری در محیط واقعی است، متاسفانه امروز شاهدیم بسیاری از شرکت‌های دانش بنیان ما با مشکلاتی همچون بیمه، مالیات و یا عدم بازاریابی مواجه هستند که قاعدتا به تنهایی نمی‌توانند این مشکلات را حل کنند. در حالی که اگر عضو تشکل‌ها باشند به کمک خرد جمعی و مشورت گروهی بسیاری از مشکلات با اشتراک گذاری تجربیات قابل حل است.</p>
      <p>برزگری تاکید کرد: ما در اتاق بازرگانی ایران تلاش می‌کنیم تا مدل واقعی کسب و کار را پیاده کنیم که در جامعه قابل لمس و مشاهده است.</p>
      <p>دبیر کل مجمع تشکل‌های دانش بنیان ایران بیان کرد: بسیاری از شرکت‌های ما درگیر بروکراسی‌های اداری هستند؛ این شرکت‌ها با حضور در اتاق بازرگانی می‌توانند مشکلات خود را در تشکل ها، شورای گفتگو و یا کمیته ماده ۱۲ مطرح و پیگیری کنند. <br/><br/>وی در پاسخ به این سوال که مجمع تشکل‌ها تا چه میزان می‌تواند کمک کند که کسب و کار‌های سنتی با شرکت‌های دانش بنیان رابطه درستی برقرار کنند، اظهار کرد: در اینجا دو نکته مهم وجود دارد، اول اینکه شرکت‌های دانش بنیان باید اطلاعات خود را در معرض عموم قرار داده و خود را به کسب و کار‌های سنتی معرفی کنند؛ از سوی دیگر کسب و کار‌های سنتی ناچارند با تغییر و ارتقا تکنولوژی، روش‌های خود را نیز تغییر دهند.</p>
      <p>دبیر کل مجمع تشکل‌های دانش بنیان ایران تاکید کرد: البته در حال حاضر یک سری مقاومت‌ها از سوی صنایع سنتی صورت می‌گیرد، اما متوجه این موضوع نیز هستند که شرکت‌های دانش بنیان زمانی که وارد کسب و کاری می‌شوند گوی سبقت را از آن‌ها خواهند ربود.</p>
      <p><b>بخش سنتی و دانش بنیان از وجود یکدیگر بی اطلاع هستند</b><br/>برزگری با اشاره به اینکه برای ایجاد فضای تعاملی بین شرکت‌های دانش بنیان و صنایع سنتی باید ایونت‌های مختلفی برگزار شود، ادامه داد: برگزاری رویداد‌های مختلف کمک می‌کند تا بخش سنتی وادار به استفاده از تجربیات شرکت‌های دانش بنیان شود؛ هم چنین این فضا شرایط مطلوبی را برای شرکت‌های دانش بنیان ایجاد می‌کند.</p>
      <p>دبیر کل مجمع تشکل‌های دانش بنیان ایران درخصوص قوانین حمایتی از شرکت‌های دانش بنیان خاطرنشان کرد: برای حمایت از شرکت‌های دانش بنیان و فروش این محصولات قوانینی در نظر گرفته شده تا صنایع بزرگ در صورت وجود محصول با کیفیت داخلی سراغ نمونه خارجی آن نروند؛ اما اصلی‌ترین مشکل ما در این حوزه عدم اطلاع هر دو بخش از یکدیگر است، یعنی ممکن است شرکت‌های دانش بنیان محصولاتی داشته باشند که بخش سنتی از وجود آن بی اطلاع باشد و از سوی دیگر بخش سنتی ظرفیت و سرمایه‌ای دارد که شرکت‌های دانش بنیان از آن بی اطلاع هستند و رویداد‌ها کمک می‌کند تا این دو بخش بتوانند یکدیگر را پیدا کنند.</p>
    </article>
  </body>
</html>