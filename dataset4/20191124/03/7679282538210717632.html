<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-application-for-teacher-recruitment-starts-in-prsu-candidates-can-apply-till-22-december-online-2865481.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T03:56:06+00:00"/>
    <meta property="og:title" content="PRSU में शिक्षक भर्ती के लिए आवेदन शुरू, 22 दिसंबर तक होंगे आवेदन"/>
    <meta property="og:description" content="प्रो. राजेंद्र सिंह रज्जू भय्या विश्वविद्यालय (पीआरएसयू) में शिक्षकों के 76 पदों पर भर्ती प्रक्रिया शुरू हो गई है। प्रोफेसर और एसोसिएट प्रोफेसर के 19-19 तथा असिस्टेंट प्रोफेसर के 38 पदों के लिए 22..."/>
  </head>
  <body>
    <article>
      <h1>PRSU में शिक्षक भर्ती के लिए आवेदन शुरू, 22 दिसंबर तक होंगे आवेदन</h1>
      <address><time datetime="2019-11-24T03:56:06+00:00">24 Nov 2019, 03:56</time> by <a rel="author">मुख्य संवाददाता,प्रयागराज</a></address>
      <p>प्रो. राजेंद्र सिंह रज्जू भय्या विश्वविद्यालय (पीआरएसयू) में शिक्षकों के 76 पदों पर भर्ती प्रक्रिया शुरू हो गई है। प्रोफेसर और एसोसिएट प्रोफेसर के 19-19 तथा असिस्टेंट प्रोफेसर के 38 पदों के लिए 22 दिसंबर तक ऑनलाइन आवेदन लिए जाएंगे। अधिक जानकारी के लिए यूनिवर्सिटी की वेबसाइट <b><a href="http://prsuprayagraj.in/">http://prsuprayagraj.in/</a></b> को विजिट कर सकते हैं।</p>
      <p>जून 2016 में स्थापित इस विश्वविद्यालय में शिक्षकों की भर्ती के लिए विज्ञापन पूर्व में दो बार जारी हो चुका है। पहला विज्ञापन अक्तूबर 2017 में जारी किया गया था लेकिन चयन नहीं हो सका था। फिर 2018 में विज्ञापन जारी कर आवेदन लिए गए थे। कॉमर्स के लिए इंटरव्यू भी हुआ था लेकिन रोस्टर को लेकर उठे विवाद के बाद एचआरडी मंत्रालय और यूजीसी से लगी रोक के कारण चयन नहीं हो सका था। शिक्षक भर्ती का यह तीसरा विज्ञापन है।</p>
      <p><b>पुराने आवेदकों पर स्थिति स्पष्ट नहीं</b><br/>इस विज्ञापन में पूर्व के विज्ञापन में आवेदन कर चुके अभ्यर्थियों के लिए स्थिति स्पष्ट नहीं की गई है। पूर्व में सामान्य और ओबीसी अभ्यर्थियों की फीस 1000 रुपये थी, जिसे अब बढ़ाकर 1500 रुपये कर दिया गया है। एससी-एसटी और दिव्यांग अभ्यर्थियों की फीस 1000 रुपये कर दी गई है। विज्ञापन में यह स्पष्ट नहीं है कि जो अभ्यर्थी पूर्व में आवेदन के वक्त फीस जमा कर चुके हैं, उन्हें क्या करना होगा।  </p>
      <p><b>इन विषयों में नियुक्त होंगे शिक्षक</b><br/>प्रोफेसर और एसोसिएट प्रोफेसर के लिए गरीब सवर्ण यानी ईडब्ल्यूएस के लिए एक-एक पद आरक्षित हैं। जबकि असिस्टेंट प्रोफेसर के तीन पद ईडब्ल्यूएस के आरक्षित किए गए हैं।   अंग्रेजी, उर्दू, प्राचीन इतिहास एवं पुरातत्व, मध्यकालीन एवं आधुनिक इतिहास, भूगोल, लिंगानुपात अध्ययन, दर्शनशास्त्र, रक्षा अध्ययन, राजनीति विज्ञान, लोक प्रशासक, व्यहारिक अर्थशास्त्र, शारीरिक क्रिया विज्ञान एवं व्यवहार अध्ययन, संस्कृत, समाजशास्त्र, मानव विज्ञान, समाज कार्य, हिन्दी, वाणिज्य, मैनेजमेंट स्टडीज में शिक्षकों की भर्ती की जाएगी।<br/> </p>
    </article>
  </body>
</html>