<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598807/diarriktis-entopistike-me-ta-klopimaia-sto-aerodromio-larnakas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T08:01:00+00:00"/>
    <meta property="og:title" content="Διαρρήκτης εντοπίστηκε με τα κλοπιμαία στο αεροδρόμιο Λάρνακας"/>
    <meta property="og:description" content="Στη σύλληψη 24χρονου προχώρησε το Σάββατο (23/11) η Αστυνομία, για διευκόλυνση των ανακρίσεων, σχετικά με δύο διερευνώμενες υποθέσεις διάρρηξης κατοικίας..."/>
  </head>
  <body>
    <article>
      <h1>Διαρρήκτης εντοπίστηκε με τα κλοπιμαία στο αεροδρόμιο Λάρνακας</h1>
      <address><time datetime="2019-11-24T08:01:00+00:00">24 Nov 2019, 08:01</time> by <a rel="author">SigmaLive</a></address>
      <p>Στη σύλληψη 24χρονου προχώρησε το Σάββατο (23/11) η Αστυνομία, για διευκόλυνση των ανακρίσεων, σχετικά με δύο διερευνώμενες υποθέσεις διάρρηξης κατοικίας και κλοπής, απόπειρας διάρρηξης κατοικίας, πρόκλησης κακόβουλης ζημιάς, κλεπταποδοχής, παράνομης κατοχής περιουσίας και για παράνομη παραμονή στο έδαφος της Κυπριακής Δημοκρατίας.</p>
      <p>Συγκεκριμένα, στις 4/11/2019 έγινε καταγγελία στην Αστυνομία, ότι διαπράχθηκε διάρρηξη σε διαμέρισμα στη Λευκωσία, όπου κλάπηκαν διάφορα αντικείμενα αξίας 2,580 ευρώ, ενώ προκλήθηκε ζημιά ύψους 85 περίπου ευρώ. Την ίδια μέρα, ενώ τα μέλη του ΤΑΕ Λευκωσίας βρίσκονταν στη σκηνή για εξετάσεις, διαπίστωσαν ότι υπήρχε παραβίαση και στην πόρτα δεύτερου διαμερίσματος, όπου προκλήθηκε ζημιά ύψους 85 περίπου ευρώ.</p>
      <p>Χθες το μεσημέρι, λήφθηκε πληροφορία στην Αστυνομία, ότι πρόσωπο του οποίου τα στοιχεία είναι καταχωρημένα στον κατάλογο στοπ λιστ, σχετικά με υποθέσεις διαρρήξεων και κλοπών, μετέβη στο αεροδρόμιο Λάρνακας για αναχώρηση. Μέλη του ΤΑΕ Λάρνακας μετέβηκαν στο αεροδρόμιο, όπου διαπιστώθηκε ότι το εν λόγω πρόσωπο, ηλικίας 24 ετών, διαμένει παράνομα στο έδαφος της Κυπριακής Δημοκρατίας από τις 31/10/2019.</p>
      <p>Ακολούθως, σε σωματική έρευνα που έγινε και σε έλεγχο των αποσκευών του, εντοπίστηκαν μεταξύ άλλων, μία φωτογραφική μηχανή, τρείς φακοί μεγέθυνσης, ένα tablet και τρία ρολόγια, για τα οποία δεν έδωσε επαρκείς εξηγήσεις για την κατοχή τους.</p>
      <p>Από περαιτέρω εξετάσεις που έγιναν, διαπιστώθηκε ότι κάποια από τα πιο πάνω αντικείμενα, αποτελούν προϊόντα κλοπών που διαπράχθηκαν σε Λεμεσό και Λευκωσία.</p>
      <p>Ο 24χρονος συνελήφθη με δικαστικό ένταλμα και τέθηκε υπό κράτηση για διευκόλυνση των ανακρίσεων.</p>
      <p>Το ΤΑΕ Λευκωσίας συνεχίζει τις εξετάσεις.</p>
    </article>
  </body>
</html>