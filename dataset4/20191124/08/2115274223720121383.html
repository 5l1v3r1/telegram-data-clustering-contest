<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/conte_arcelormittal-6605979/news/2019-11-24/"/>
    <meta property="og:site_name" content="Agi"/>
    <meta property="article:published_time" content="2019-11-24T08:50:00+00:00"/>
    <meta property="og:title" content="Conte non esclude la presenza dello Stato nelle acciaierie di Taranto"/>
    <meta property="og:description" content="In un'intervista a Repubblica, il presidente del Consiglio si dice fiducioso sulla permanenza di ArcelorMittal. Poi assicura che il governo non cadrà a gennaio"/>
  </head>
  <body>
    <article>
      <h1>Conte non esclude la presenza dello Stato nelle acciaierie di Taranto</h1>
      <h2>In un'intervista a Repubblica, il presidente del Consiglio si dice fiducioso sulla permanenza di ArcelorMittal. Poi assicura che il governo non cadrà a gennaio</h2>
      <address><time datetime="2019-11-24T08:50:00+00:00">24 Nov 2019, 08:50</time> by <a rel="author">AGI - Agenzia Giornalistica Italia</a></address>
      <p>"Il signor Mittal mi ha dichiarato di essere disponibile a tornare sui suoi passi e a investire nello stabilimento" di Taranto, ma non è escluso un intervento pubblico con "una presenza di sostegno" e "di controllo": lo ha affermato il presidente del Consiglio, <b>Giuseppe Conte</b>, in un'intervista a Repubblica.</p>
      <p>"Abbiamo evitato un disastro economico e sociale", ha sottolineato il premier, ricordando di aver rispedito al mittente la richiesta di tagliare 5 mila posti di lavoro. Per Conte un recesso del colosso franco-indiano "avrebbe arrecato un grave danno produttivo e compromesso qualsiasi operazione di rilancio della città".</p>
      <p>Sulla questione dello scudo penale ha ribadito che non se ne è parlato: "La affronteremo alla fine". Il premier ha anche aperto a un intervento pubblico per l'ex Ilva: "Non lo escluso", ha spiegato, "ma non sarà in sostituzione. Se ci sarà, sarà una presenza di sostegno e, direi, di controllo".</p>
      <h3>Governo e nuovo contratto a gennaio</h3>
      <p>Il governo a gennaio non cadrà, ma basta con le liti, ha poi detto conte nell'intervista, in cui ha aperto al nuovo contratto di governo richiesto da M5s. "Con il nuovo programma dovremo realizzare un cronoprogramma con le riforme che l'Italia attende da anni:accelerare i tempi di giustizia civile penale, ridurre la burocrazia, digitalizzare la pubblica amministrazione, accelerare gli investimenti, rivedere in modo organico il sistema fiscale e in particolare l'Irpef, investire più efficacemente nell'istruzione, nella ricerca e nell'innovazione".</p>
      <p>"Invito tutte le forze politiche e i protagonisti di questo impegno di governo a rimanere concentrati", ha detto Conte, "verremo giudicati non per i proclami o le frasi a effetto ma per tutto ciò che di buono riusciremo a fare". "Nella mia posizione non possono permettermi distrazioni", ha aggiunto il premier a proposito delle tensioni nella maggioranza, "devo rimanere concentrato sulle molte iniziative che servono per migliorare il Paese e la qualità di vita dei cittadini". </p>
    </article>
  </body>
</html>