<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359763-identificeta-persona-kura-iesaistita-armijas-informacijas-noplude"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T08:03:00+00:00"/>
    <meta property="og:title" content="Identificēta persona, kura iesaistīta armijas informācijas noplūdē"/>
    <meta property="og:description" content="Aizsardzības resors ir identificējis personu, kura iesaistīta informācijas noplūdē ar ierobežotas pieejamības īsziņu izplatīšanu, intervijā aģentūrai LETA pastāstīja aizsardzības ministrs Artis Pabriks (AP)."/>
  </head>
  <body>
    <article>
      <h1>Identificēta persona, kura iesaistīta armijas informācijas noplūdē</h1>
      <address><time datetime="2019-11-24T08:03:00+00:00">24 Nov 2019, 08:03</time> by <a rel="author">Jauns.lv / LETA</a></address>
      <p>
        <b>Aizsardzības resors ir identificējis personu, kura iesaistīta informācijas noplūdē ar ierobežotas pieejamības īsziņu izplatīšanu, intervijā aģentūrai LETA pastāstīja aizsardzības ministrs Artis Pabriks (AP).</b>
      </p>
      <p>Ministrs skaidroja, ka notikušais nebija kiberuzbrukums, bet cilvēciskais faktors, kad persona Nacionālo bruņoto spēku (NBS) iekšējā lietošanā paredzētas īsziņas pārsūtīja nepiederošām personām.</p>
      <p>Patlaban tiek skaidrots, kuras personas šādas īsziņas saņēma un kāpēc par to nav ziņots. Kamēr notiek izmeklēšana, plašāk par šo gadījumu ministrs nerunāšot.</p>
      <p>Aģentūra LETA oktobra sākumā jau ziņoja, ka Aizsardzības ministrija (AM) un Nacionālie bruņotie spēki (NBS) sākuši izmeklēšanu par informācijas noplūdi no iekšējās NBS apziņošanas sistēmas.</p>
      <p>Nopludinātās īsziņas nesaturēja klasificētu informāciju, bet tām ir ierobežotas pieejamības statuss.</p>
      <p>Laikraksts "Diena" iepriekš vēstīja, ka vismaz pusotru mēnesi, bet, iespējams, arī daudz ilgāk datorsistēmu pārraudzītāju rupjas kļūdas dēļ NBS operatīvā informācija diendienā ir tikusi izsūtīta arī absolūti nepiederošām personām.</p>
      <p>"Dienas" rīcībā ir ekrānšāviņi ar daudziem desmitiem īsziņu, kuras visas ir nosūtītas no avota ar nosaukumu NBS KP. Šajās īsziņās, norādot konkrētu notikuma datumu un laiku, ir sniegta operatīvā informācija par dažnedažādiem notikumiem NBS, kura profesionāļiem var atklāt pietiekami daudz datu par to darbības un apziņošanas īpatnībām, vēsta laikraksts.</p>
      <p>Liela daļa no šīs informācijas ir par Latvijas teritoriālo ūdeņu un gaisa telpas tuvumā konstatētiem ārvalstu - faktiski tikai un vienīgi Krievijas - karakuģiem, zemūdenēm un kara lidmašīnām.</p>
      <p>Par daļu no šiem atgadījumiem Nacionālie bruņotie spēki ar vairāku dienu nokavēšanos ir informējuši medijus, savukārt citi tā arī palikuši bez sabiedrības informēšanas.</p>
      <p>Taču ilgāku laiku nezināmam personu lokam ir tikusi izsūtīta arī daudz konfidenciālāka informācija, tostarp par NBS izsludinātām trauksmēm, paaugstinātu kaujas gatavību un tamlīdzīgi.</p>
      <p>Tā, piemēram, īsziņu adresāti - tostarp arī nepiederošās personas - 19.augustā informēti par paaugstinātu draudu brīdinājuma pakāpi. Konkrētais gadījums gan bijis saistīts tikai ar mācībām, taču "Dienas" rīcībā ir arī nopietnāka rakstura īsziņas, kuras laikraksts nolēmis nepublicēt.</p>
      <p>Tāpat plašākam adresātu lokam, nekā bijis iecerēts, izsūtīta operatīvā informācija gan par dažādos negadījumos iekļuvušām militārpersonām, gan par gadījumiem, kad tās aizturētas alkohola un narkotiku reibumā.</p>
      <p>Arī medijos nonākusī informācija par NBS nespēju tikt galā pat ar tādiem bezpilota lidaparātiem, kuri lidinās tieši virs NBS objektiem, tika izplatīta tieši šādā veidā un nepiederošām personām.</p>
    </article>
  </body>
</html>