<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/sekmadieni-klaipedoje---neptuno-ir-ryto-akistata-1751944/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-24T08:22:00+00:00"/>
    <meta property="og:title" content="Sekmadienį Klaipėdoje - &quot;Neptūno&quot; ir &quot;Ryto&quot; akistata"/>
    <meta property="og:description" content="Reklama"/>
  </head>
  <body>
    <article>
      <h1>Sekmadienį Klaipėdoje - "Neptūno" ir "Ryto" akistata</h1>
      <address><time datetime="2019-11-24T08:22:00+00:00">24 Nov 2019, 08:22</time> by <a rel="author" href="https://www.ve.lt/autoriai/paulius-matulevicius/" target="_blank">Paulius MATULEVIČIUS</a></address>
      <p>Reklama</p>
      <p>
        <b>Sekmadienį Klaipėdos "Švyturio" arenoje turėtų būti karšta - nuo 17 val. į Lietuvos krepšinio lygos (LKL) mūšį kils Klaipėdos "Neptūnas" ir Vilniaus "Rytas". Šią dvikovą tiesiogiai iš uostamiesčio transliuos BTV televizija.</b>
      </p>
      <p>Susidomėjimą dvikova dar labiau kelia tai, kad "Ryto" gretose rungtyniauja du klaipėdiečiai, anksčiau gynę "Neptūno" ekipos spalvas, taip pat vilkėję ir Lietuvos rinktinės marškinėlius - Arnas Butkevičius ir Mindaugas Girdžiūnas.</p>
      <p>"Neptūnas" ir "Rytas" į šią dvikovą stos po skirtingų rungtynių Europos turnyruose: klaipėdiečiai trečiadienį FIBA Čempionų lygos turnyre namuose rezultatu 86:80 (20:16, 18:24, 24:5, 24:35) pranoko Stambulo "Bešiktaš" (Turkija) ekipą ir pasisėmė teigiamų emocijų, o vilniečiai, atvirkščiai, patyrė nuotaiką gadinantį pralaimėjimą Europos taurės turnyre - išvykoje rezultatu 81:86 (21:23, 19:23, 17:22, 24:18) prieš Belgrado "Partizan NIS" (Serbija) ekipą.</p>
      <p>Visi žinome, kad po pergalių nuotaikos visada būna geresnės, o po pralaimėjimų - atvirkštinė reakcija. Tačiau pasitaiko ir taip, kad po skaudaus pralaimėjimo komandos susikoncentruoja ir sužaidžia kone pavyzdines rungtynes.</p>
      <p>
        <i>"Į Klaipėdą atvyksta pajėgus varžovas, turintis būrį esamų ir buvusių Lietuvos rinktinės žaidėjų. Juk "Rytas" šį sezoną dukart nugalėjo Krasnodaro "Lokomotiv-Kuban" ekipą, kurioje rungtyniauja puikiai pažįstamas lietuvis Mantas Kalnietis. Tai taip pat daug ką pasako, - "Vakarų ekspresui" sakė "Neptūno" vyr. treneris Tomas Rinkevičius.</i>
      </p>
      <p>- Tiesa, dar yra ankstyvoji sezono žaidimo stadija, tad "Ryto" žaidimas banguoja. Po itin gerų rungtynių jie gali sužaisti ir gerokai prasčiau bei atvirkščiai. Belieka tikėtis, kad Klaipėdoje vilniečiai nedemonstruos geriausio savo krepšinio. Laukiame gausaus savo sirgalių palaikymo, tai mums tikrai svarbu ir reikalinga. Juk visi kartu mes galime nuveikti kur kas daugiau."</p>
      <p>Reklama</p>
      <p>"Neptūnas" ir "Rytas" šį sezoną, rugsėjo 28 dieną, Vilniuje LKL čempionate kartą jau kovėsi ir tąkart pergalę rezultatu 85:75 (20:18, 25:14, 22:20, 18:23) iškovojo vilniečiai.</p>
      <p>Tuomet "Ryto" komandą į pergalę vedė 16 taškų pelnęs Paco Cruzas, 14 taškų surinko Martynas Echodas, 12 - Arnas Butkevičius.</p>
      <p>"Neptūną" bandė gelbėti 20 taškų (4/4 trit.) surinkęs Gytis Masiulis, Darrinas Dorsey pridėjo 16, Tomas Delininkaitis - 11 taškų.</p>
      <p>Minėtose rungtynėse Vilniuje vienu metu klaipėdiečių atsilikimas siekė 21 tašką, tačiau tuomet T. Rinkevičiaus auklėtiniai ėmė spurtuoti bei deficitą nukirpo iki 3 taškų. Vis dėlto perlaužti rungtynių eigą ir "Neptūnui" jėgų neužteko.</p>
      <p>"Vienas iš teigiamų dalykų yra tas, kad dvikovos pabaigoje nebemačiau baimės žaidėjų akyse. Kas buvo aikštelėje, tie kovojo. Tai džiugina", - tąkart po rungtynių kalbėjo T. Rinkevičius.</p>
      <p>"Neptūno" ekipos sirgaliai tikisi ir linki, kad Klaipėdoje dvikova vyktų pagal kitokį scenarijų, ir klaipėdiečiai galėtų džiaugtis saldžiu revanšu.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/ryto-treneris-mindaugas-brazys-klaipedoje-musu-laukia-ant-bangos-esantis-neptunas-1752406/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/spurta-surenges-neptunas-parklupde-besiktas-1751384/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sivakar-neptuno-kelyje---telekom-baskets-1749115/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/neptunas-namuose-paklojo-lietkabeli-1748396/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/cempionu-lygoje---dar-viena-grazi-neptuno-pergale-1747566/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sivakar---dvikova-su-ispanais-1747174/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/neptuno-krepsininkai-iskovojo-lengva-pergale-prienuose-1746475/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/emocingame-musyje-pasvalyje---i-pergaliu-kelia-sugrizes-neptunas-1744723/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>