<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/finala-prezidentialelor-presa-internationala-reuters-bloomberg-dau-klaus-iohannis-castigator-atasamentul-presedintelui-fata-domnia-legii-307014.html"/>
    <meta property="og:site_name" content="B1 TV"/>
    <meta property="article:published_time" content="2019-11-24T08:30:00+00:00"/>
    <meta property="og:title" content="Finala prezidențialelor, în presa internațională. Reuters, Bloomberg și Voice of America îl dau pe Klaus Iohannis câștigător en-fafare și îl laudă pe președinte pentru atașamentul față de domnia legii"/>
    <meta property="og:description" content="Presa internațională n-a rămas la evenimentul sfârșitului de an din România, finala alegerilor prezidențiale, în care președintele în exercițiu, Klaus Iohannis, și Viorica Dăncilă, reprezentanta PSD, se..."/>
  </head>
  <body>
    <article>
      <h1>Finala prezidențialelor, în presa internațională. Reuters, Bloomberg și Voice of America îl dau pe Klaus Iohannis câștigător en-fafare și îl laudă pe președinte pentru atașamentul față de domnia legii</h1>
      <address><time datetime="2019-11-24T08:30:00+00:00">24 Nov 2019, 08:30</time> by <a rel="author">Vladimir Ionescu</a></address>
      <p>Presa internațională n-a rămas indiferentă la evenimentul sfârșitului de an din România, finala alegerilor prezidențiale, în care președintele în exercițiu, <a href="https://www.b1.ro/tag/klaus-iohannis-73135.html">Klaus Iohannis</a>, și Viorica Dăncilă, reprezentanta PSD, se înfruntă pentru un mandat de cinci ani la Cotroceni.<br/><br/><a href="https://www.reuters.com/article/us-romania-election-president/romanias-iohannis-hopes-for-new-presidential-term-to-boost-rule-of-law-idUSKBN1XY00U?il=0">Reuters</a>, cea mai veche agenție de știri din lume, a realizat un material, duminică dimineață, în care a luat pulsul primelor ore de scrutin. Publicația notează că românii au ieșit la urne pentru competiția prezidențială, care, cel mai probabil, vor consacra realegerea în funcție a președintelui <a href="https://www.b1.ro/tag/klaus-iohannis-73135.html">Klaus Iohannis</a>, un politiciant cu viziuni centriste, care a promis că va relansa reforma judiciară, ce a fost încetinită de guvernările PSD.<br/><br/>Deși nu au existat sondaje de opinie, casele locale de pariuri îl dau pe Iohannis drept marele favorit al confruntării și previzionează o victorie confortabilă a președintelui în dauna Vioricăi Dăncilă, mai scrie Reuters.<br/><br/>După o succesiune de guvernări PSD, România a făcut pași înapoi în materie de măsuri anticorupție și și-a slăbit independența justiției. Alături de Polonia și Ungaria, la rândul lor state ex-comuniste, România a fost criticată aspru de Bruxelles pentru acțiunile sale, notează sursa citată.<br/><br/>Cu toate acestea, Iohannis (60 de ani) a fost creditat de partenerii occidentali și de UE pentru atașamentul său față de domnia legii, în special în ceea ce privește independența justiției.<br/>„Voi vota pentru un președinte, care să ne reprezinte, unul care este respectat atât în țară, cât și peste hotare. De un astfel de om avem nevoie”, a afirmat Ioan Banu, un militar în rezervă, în timp ce se îndrepta să voteze, în Capitală, imediat după deschiderea urnelor.<br/><br/>Dacă este reales, mai scrie publicația, Iohannis va avea șansa de instala procurori anti-mafia, care sunt hotărâți să pună la grea încercare corupția endemică, și o va face cu sprijinul premierului Ludovic Orban.</p>
      <p>„Atât Orban, cât și Iohannis vor lucra împreună în această direcție”, a spus Andreea Mihai (50 de ani), precizând că dacă președintele în exercițiu va fi reales pentru un nou mandat, „lucrurile ar trebui să revină la normal”.<br/><br/>PSD-ul Vioricăi Dăncilă a pus, la nivel tehnic, accent pe dovedirea vinovăției în cazurile de corupției, a reorganizat completurile de judecată și a orchestrat o secție specială pentru a investiga presupusele abuzuri ale magistraților, o mișcare văzută ca un instrument de control politic asupra justiției, a mai scris Reuters.</p>
      <p><a href="https://www.voanews.com/europe/romanias-president-hopes-new-term-boost-rule-law">Voice of America</a> laudă, la rândul ei, eforturile președintelui <a href="https://www.b1.ro/tag/klaus-iohannis-73135.html">Klaus Iohannis</a> în întărirea statului de drept și notează că „este de așteptat” ca acesta să fie reales în fruntea statului.<br/><br/>Nici <a href="https://www.bloomberg.com/news/articles/2019-11-22/make-romania-normal-pledge-to-secure-president-s-re-election">Bloomberg</a> n-a ratat finala prezidențialelor. Prestigoasa publicație americană de analiză politico-economică scrie că „românii sunt gata să-l realeagă pe președintele <a href="https://www.b1.ro/tag/klaus-iohannis-73135.html">Klaus Iohannis</a>, care a promis să le redea normalitatea după ani întregi de haos politic”.<br/><br/>După ce enumeră datele tehnice despre vot, Bloomberg adaugă că președintele în exercițiu a avut un prim mandat marcat de cele mai mari proteste antiguvernamentale, de la Revoluție și până acum. Totuși, după o luptă politică ferventă cu <a href="https://www.b1.ro/tag/klaus-iohannis-73135.html">Klaus Iohannis</a>, șeful partidului de guvernământ ajungea după gratii, iar România era salvată de la a se alătura Poloniei și Ungariei, riscând sancțiuni din cauza nerespectării statului de drept.<br/><br/>Publicația notează că, chiar și așa, <a href="https://www.b1.ro/tag/klaus-iohannis-73135.html">Klaus Iohannis</a> va primi mai puține voturi decât în 2014, pentru că românii sunt nemulțumiți de lipsa îmbunătățirilor în materie de infrastructură, dar și în ceea ce privește sistemul de sănătate. Mulți dintre ei, adaugă Bloomberg, încă pleacă peste hotare în căutarea unui trai mai bun.</p>
    </article>
  </body>
</html>