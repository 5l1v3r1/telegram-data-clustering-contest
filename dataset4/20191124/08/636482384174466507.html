<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/moldovenii-si-au-pierdut-rabdarea-cu-teja-si-ii-cer-demisia-sunt-dezamagit-de-public-noi-suntem-poli-iasi-nu-suntem-nici-barcelona-nici-real-madrid-20098362"/>
    <meta property="og:site_name" content="Cancan.ro"/>
    <meta property="article:published_time" content="2019-11-24T08:51:29+00:00"/>
    <meta property="og:title" content="Moldovenii și-au pierdut răbdarea cu Teja și îi cer demisia: „Sunt dezamăgit de public. Noi suntem Poli Iaşi, nu suntem nici Barcelona, nici Real Madrid!”"/>
    <meta property="og:description" content="Nu e liniște în Copou după remiza rușinoasă pe care Poli Iași a înregistrat-o pe teren propriu în fața „lanternei” campionatului, FC Voluntari, scor 2-2"/>
  </head>
  <body>
    <article>
      <h1>Moldovenii și-au pierdut răbdarea cu Teja și îi cer demisia: „Sunt dezamăgit de public. Noi suntem Poli Iaşi, nu suntem nici Barcelona, nici Real Madrid!”</h1>
      <address><time datetime="2019-11-24T08:51:29+00:00">24 Nov 2019, 08:51</time> by <a rel="author">Cristian P</a></address>
      <p>
        <b>Nu e liniște în Copou după remiza rușinoasă pe care Poli Iași a înregistrat-o pe teren propriu în fața „lanternei” campionatului, FC Voluntari, scor 2-2 (0-1).</b>
      </p>
      <p>Ilfovenii au condus cu scorul de 2-0, prin golurile marcate de Mihai Căpăţînă (min. 37) şi Cătălin Ţîră (min.66), dar molodvenii au revenit pe final, prin reuşitele lui Juan Pablo Passaglia (min.77) şi Andrei Cristea (min.83), reușind astfel să evite o înfrângere rușinoasă și să salveze un punct din această confruntare.</p>
      <p>
        <b>Nemulțumiți de prestația favoriților și de rezultatul înregistrat, ieșenii i-au cerut demisia lui Mihai Teja, tehnicianul arătându-se deranjat de atitudinea publicului.</b>
      </p>
      <p>
        <b>
          <i>„Noi suntem Poli Iaşi, nu suntem nici Barcelona, nici Real Madrid. Suntem acolo, suntem la mijlocul clasamentului, în baza investiţiilor pe care le-am făcut. Niciodată nu am zis că vrem în play-off, niciodată nu am zis că vrem campionatul sau că ne luptăm la campionat. Ştim puterile noastre, ştim forţa noastră financiară şi atunci încercăm să facem tot ce putem. Sunt dezamăgit de public în general, pentru că nu a fost alături de noi. La 2-0, toată lumea era cu capul în pământ. Galeria noastră a fost foarte frumoasă şi la 2-0 ne încuraja şi striga. Ceilalţi oameni din tribună deja cereau demisia, îi apostrofau pe jucători, că nu e bun ăla, că scoate-l pe ăla. Aşa e la noi în România, dacă nu câştigi nu eşti bun. Dacă câştigi, eşti bun, indiferent dacă joci fotbal bun sau nu”,</i>
        </b>
        <b> a declarat Mihai Teja.</b>
      </p>
      <p>Pentru Poli acesta a fost cel de-al treilea meci consecutiv fără victorie, timp în care ieșenii au înregistrat două eșecuri și un egal. Cu acest punct, moldovenii au acumulat 22 de puncte și au rămas pe locul 8 în clasament, însă pot fi depășiți astăzi de „câini” în cazul în care aceștia se impun în duelul cu Academica Clinceni din deplasare.  De partea cealaltă, FC Voluntari nu a mai câştigat de 12 etape, având trei egaluri şi nouă eşecuri, trupa lui Bergodi rămânând pe ultimul loc în Liga 1 cu 8 puncte.</p>
    </article>
  </body>
</html>