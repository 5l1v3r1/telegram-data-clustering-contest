<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109455-Vidzte-koy-ima-povod-da-pocherpi-dnes"/>
    <meta property="og:site_name" content="Канал 3"/>
    <meta property="article:published_time" content="2019-11-24T08:07:00+00:00"/>
    <meta property="og:title" content="Вижте кой има повод да почерпи днес"/>
    <meta property="og:description" content="В Родопската област (Средни Родопи) светицата се почита против тежки болести и висока температура"/>
  </head>
  <body>
    <article>
      <h1>Вижте кой има повод да почерпи днес</h1>
      <h2>В Родопската област (Средни Родопи) светицата се почита против тежки болести и висока температура</h2>
      <address>
        <time datetime="2019-11-24T08:07:00+00:00">24 Nov 2019, 08:07</time>
      </address>
      <p><b>Православната църква почита света великомъченица Екатерина на 24 ноември.<br/></b> </p>
      <p>Света великомъченица Екатерина е християнска светица и мъченица, една от най-образованите жени на своето време. Православната църква я почита като великомъченица.</p>
      <p> </p>
      <p>Според преданието Екатерина била дъщеря на Конт, управител на Александрия, Египет по времето на император Максимиан. Живеейки в столицата, Екатерина получава блестящо образование, изучавайки работите на най-видните философи и учени. Тя заявява на родителите си, че ще стъпи в брак с онзи, който я превъзхожда по слава, богатство, красота и мъдрост.</p>
      <p> <br/> </p>
      <p>Младежи от много богати семейства кандидатствали за ръката на красивата Екатерина, но никой не бил одобрен. Майката на Екатерина, тайно изповядвала християнството, я изпраща при един отшелник, който я посвещава във вярата.</p>
      <p> </p>
      <p>Преданието разказва, как Екатерина се е срещнала с тогавашния император (вероятно Максимиан, Максимин II, или Максенций). Тя се е опитала да го убеди, че извършва грешка като преследва християните. Екатерина успява да привлече към християнската вяра жената на императора и много мъдреци, изпратени от императора да я върнат към езичеството, впоследствие убити и обявени за мъченици. Императорът заповядва да я вкарат в затвора, където тя въвежда в християнството всички, които я посещават. Поради това е осъдена на смърт чрез разпъване на колело. Колелото се разпада, когато Екатерина го докосва, палачите не могат да я екзекутират по този начин и я обезглавяват през 305 година.</p>
      <p> </p>
      <p>В преданието се разказва как ангели отнасят тялото ѝ в планината Синай, където през VI век византийският император Юстиниан I основава Синайския манастир. Манастирът оцелява през вековете, като остава хранилище на безценни произведения на раннохристиянското изкуство, архитектура и илюстровани ръкописни книги.</p>
      <p> </p>
      <p>Главен символ на света Екатерина е колелото с шипове, което е известно като "колелото на Екатерина".</p>
      <p> </p>
      <p>В традиционната българска народна култура денят на св. Екатерина (познат като "Света Катерина", 24 ноември) се почита най-вече в Южна България. В Пловдивския край се вярва, че тя предпазва децата от болести, най-вече от шарка. В този регион майките, които имат малки деца, рано сутрин омесват погача и малко кравайче, което намазват с мед. Погачата се раздава за здраве из махалата, а кравайчето се окача на вратата или се хвърля на покрива "за Баба Шарка".</p>
      <p> </p>
      <p>В Родопската област (Средни Родопи) светицата се почита против тежки болести и висока температура. Жените не работят и не пипат остри предмети, защото се вярва, че ако се порежат, раната няма да зарасне.</p>
      <p> </p>
      <p>В Странджанския край, Източна Тракия и сред преселниците от Беломорието на деня на св. Катерина се празнувал против мишки (т. нар. Миши празници). Там жените също не работят, не пипат остри и режещи предмети, замазват огнището с кал и раздават със затворени очи варени зърна (боб, царевица и др.), за да "замажат и затворят очите" на мишките.</p>
      <p> <br/><b>Имен ден днес имат Екатерина, Катерина, Катя, Тинка, Катина, Тина и Катрин.</b></p>
      <related>
        <h4>Още по темата</h4>
        <a href="http://kanal3.bg/news/bulgaria/zdraveopazvane/102530-V-bolnica-%20Sveta-Ekaterina%20-spasiha-100-godishen-pacient"/>
        <a href="http://kanal3.bg/news/bulgaria/zdraveopazvane/95897-Parva-transplantaciya-za-godinata-v-bolnica-%20Sveta-Ekaterina%20%253A-20-godishen-poluchi-novo-sarce"/>
        <a href="http://kanal3.bg/news/bulgaria/zdraveopazvane/75254-NZOK-naredi-proverka-v-%20Sveta-Ekaterina%20-zaradi-pochinalata-dzena"/>
      </related>
    </article>
  </body>
</html>