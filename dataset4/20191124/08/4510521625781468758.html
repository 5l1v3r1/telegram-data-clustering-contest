<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/calarasi/controale-verificarea-legalitatii-substante-toxice-44-kilograme-produse-fosfura-aluminiu-confiscate-2018-malul-borcei-1_5dd924725163ec4271525943/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T08:03:08+00:00"/>
    <meta property="og:title" content="Controale pentru verificarea legalităţii cu substanţe toxice. 44 kilograme de produse cu fosfură de aluminiu, confiscate în 2018 pe malul Borcei"/>
    <meta property="og:description" content="Pentru creşterea gradului de siguranţă a cetăţenilor şi prevenirea situaţiilor de risc, Poliţia Română a intensificat acţiunile pentru combaterea activităţilor ilicite în activitatea operatorilor economici care utilizează produse pentru deratizare, dezinfecţie şi dezinsecţie."/>
  </head>
  <body>
    <article>
      <h1>Controale pentru verificarea legalităţii cu substanţe toxice. 44 kilograme de produse cu fosfură de aluminiu, confiscate în 2018 pe malul Borcei</h1>
      <address><time datetime="2019-11-24T08:03:08+00:00">24 Nov 2019, 08:03</time> by <a rel="author">Ionela Stănilă</a></address>
      <h4>Pentru creşterea gradului de siguranţă a cetăţenilor şi prevenirea situaţiilor de risc, Poliţia Română a intensificat acţiunile pentru combaterea activităţilor ilicite în activitatea operatorilor economici care utilizează produse pentru deratizare, dezinfecţie şi dezinsecţie.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/calarasi/cAlAraSi-prezenta-vot-turul-2-alegerile-prezidentiale-2019-calarasi-1_5dd7d5375163ec427149b580/index.html"/>
        <a href="https://adevarul.ro/locale/calarasi/fructele-toamnei-leacuri-naturale-nu-trebuie-consumate-desert-boli-controleaza-1_5db182e4892c0bb0c6df80af/index.html"/>
        <a href="https://adevarul.ro/locale/calarasi/micii-cineasti-tara-elevii-baragan-fac-filme-documentare-1_5dd6daa15163ec427143b664/index.html"/>
      </related>
      <p>Anul trecut, în cursul lunii iunie 2018, poliţiştii Serviciului Arme, Explozivi şi Substanţe Periculoase Călăraşi au depistat două persoane care transportau cu un autoturism 44 de kilograme de produse cu o concentraţie de 56% de fosfură de aluminiu (produs foarte toxic). În cauză a fost întocmit dosar penal sub aspectul săvârşirii infracţiunii de trafic de produse sau substanţe toxice şi contrabandă calificată.</p>
      <p>În această perioadă, Poliţia Română a intensificat verificările persoanelor fizice şi juridice care efectuează operaţiuni cu produse de protecţie a plantelor şi substanţe utilizate în igiena şi sănătatea publică la dezinfecţie, dezinsecţie şi deratizare.</p>
      <p>Acţiunea are ca scop creşterea siguranţei cetăţenilor, a protejării vieţii şi sănătăţii populaţiei şi combaterea infracţionalităţii în domeniu, prin verificarea stării de legalitate, a modului de efectuare a operaţiunilor cu produse de protecţie a plantelor şi substanţe utilizate în igiena şi sănătatea publică, precum şi a condiţiilor în care se desfăşoară aceste operaţiuni de către agenţii economici.</p>
      <p>Pentru verificarea tuturor aspectelor prevăzute şi sancţionate de legislaţia incidentă în aceste domenii, poliţiştii structurilor de arme, explozivi şi substanţe periculoase din cadrul Poliţiei Române cooperează nemijlocit şi acţionează împreună cu specialişti ai celorlalte instituţii care au competenţă în domeniu (oficii fitosanitare judeţene, direcţiile judeţene sanitare veterinare şi pentru siguranţa alimentelor, direcţiile judeţene pentru sănătate publică, inspectorate teritoriale de muncă).</p>
      <p>Utilizarea şi aplicarea acestor substanţe chimice, fără respectarea normelor tehnice şi a instalaţiilor aferente este deosebit de periculoasă deoarece degajă în contact cu aerul gaze toxice cu efect letal pentru oameni şi animale, acestea fiind şi extrem de inflamabile.</p>
      <hr/>
    </article>
  </body>
</html>