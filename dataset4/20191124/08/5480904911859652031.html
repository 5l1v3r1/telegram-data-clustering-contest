<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/aktivistka-thunbergova-se-stane-sefkou-vydani-ranniho-poradu-bbc/1824592?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T08:26:00+00:00"/>
    <meta property="og:title" content="Aktivistka Thunbergová se stane šéfkou vydání ranního pořadu BBC"/>
    <meta property="og:description" content="Londýn - Klimatická aktivistka Greta Thunbergová si v prosinci na jeden den vyzkouší, jaké to je být šéfeditorkou ranního pořadu Today na britské rozhlasové stanici BBC Radio 4. V sobotu o tom informovala BBC."/>
  </head>
  <body>
    <article>
      <h1>Aktivistka Thunbergová se stane šéfkou vydání ranního pořadu BBC</h1>
      <address><time datetime="2019-11-24T08:26:00+00:00">24 Nov 2019, 08:26</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Klimatická aktivistka Greta Thunbergová si v prosinci na jeden den vyzkouší, jaké to je být šéfeditorkou ranního pořadu Today na britské rozhlasové stanici BBC Radio 4. V sobotu o tom informovala BBC.</p>
      <p>Šestnáctiletá Thunbergová bude jednou z pětice osobností, které se této role podle už zažité tradice ujímají mezi 26. prosincem a Silvestrem. Pro den, kdy bude o podobě ranního vysílání rozhodovat ona, už zadala přípravu reportáží z Antarktidy a Zambie a rozhovoru s guvernérem britské centrální banky Markem Carneym.</p>
      <p>BBC o Thunbergové napsala, že její jméno je synonymem boje za záchranu planety. Připomíná, že mladá Švédka byla letos nominována na Nobelovu cenu za míru za to, že stála u zrodu celosvětového hnutí, jehož stoupenci se snaží vyvíjet tlak na vrcholné politiky, aby podnikli zásadní kroky v boji proti změnám klimatu.</p>
      <p>Rozhlasová stanice si jako další hostující šéfeditorku vybrala předsedkyni britského nejvyššího soudu Brendu Haleovou. Ta se dostala do centra pozornosti, když v září premiérem Borisem Johnsonem prosazované přerušení zasedání britského parlamentu krátce před brexitem označila za nezákonné. Pořad Today pod jejím vedením zavede posluchače právě na nejvyšší soud.</p>
      <p>V minulosti byla mezi hostující šéfeditory pořadu Today například americká herečka a humanitární aktivistka Angelina Jolie, nyní už bývalý předseda dolní sněmovny britského parlamentu John Bercow nebo princ Harry.</p>
    </article>
  </body>
</html>