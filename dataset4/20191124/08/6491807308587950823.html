<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/blgariya/razsledvat-bfs-za-prane-na-pari"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-24T08:06:01+00:00"/>
    <meta property="og:title" content="Разследват БФС за пране на пари"/>
    <meta property="og:description" content="Oт няколко месеца МВР разследва БФС за икономически престъпления, съобщава bTV. Директорът на Главна дирекция „Национална полиция“ Христо Терзийски заяви, че се проверява как са разходвани публичните средства за екипи на детските футболни отбори."/>
  </head>
  <body>
    <article>
      <h1>Разследват БФС за пране на пари</h1>
      <address>
        <time datetime="2019-11-24T08:06:01+00:00">24 Nov 2019, 08:06</time>
      </address>
      <p>Oт няколко месеца МВР разследва БФС за икономически престъпления, съобщава bTV. Директорът на Главна дирекция „Национална полиция“ Христо Терзийски заяви, че се проверява как са разходвани публичните средства за екипи на детските футболни отбори.</p>
      <p>Разследването на икономическа полиция е започнало през лятото. Установено е, че една от фирмите, получили стотици хиляди левове за екипировка, е прехвърлена на клошар.</p>
      <p>По три направления се разследва в момента Българският футболен съюз.</p>
      <p>Първо – преди месец спецпрокуратурата и ГДБОП влязоха в съюза и иззеха документи, а акцията беше свързана с футболните съдии.</p>
      <p>От юни тази година е втората линия на разследване, а именно как точно се харчат парите за развитието на детско-юношеския футбол у нас. Третата проверка е на Инспектората на спортното министерство.</p>
      <p>Проверката в БФС започва през юни след сигнал до Икономическа полиция, твърдят от МВР.</p>
      <p>Във фокуса на разследването са парите за детско-юношеския футбол, които държавата е дала от 2015 г. до 2018 година.</p>
      <p>„Субсидиите – или целевите средства, които отпуска Министерство на младежта и спорта към Футболния съюз са в рамките на милион и 300 до малко над милион и 500 хиляди годишно. Ние искаме да видим по какъв начин са изразходвани тези средства, каква е целта на тези средства, как да се подпомогне развиването на детския футбол. Говорим за екипировки, топки, турнири, лагери. Да видим компаниите, за които вие също във вашите репортажи споменахте, търговските дружества също”, заяви Христо Терзийски.</p>
      <p>Парите са минавали през три фирми, твърдят от полицията, а една от тях вече е прехвърлена на клошар.</p>
      <p>„Снели сме му обяснения, лицето е безработно, 50-годишен гражданин, който живее като бездомник, обясни Христо Терзийски.</p>
      <p>Става дума за фирмата „Космос кидс“, на която през 2016 г. и 2017 г. държавата отпуска стотици хиляди левове за екипировка на детски футболни отбори. И двата договора са подписани също от афганистански граждани.</p>
      <p>В своята официална позиция, футболната централа твърди, че всичко с парите, отпуснати от спортното министерство, е наред, тъй като разходите са одобрени от държавата.</p>
      <p>Проверката ще приключи до месец, а след това материалите ще бъдат изпратени на прокуратурата.</p>
    </article>
  </body>
</html>