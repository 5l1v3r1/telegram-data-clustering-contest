<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/24/situacie-je-tazka-na-vladnutie-hrozi-multikoalicia-a-pad-vlady/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-24T08:45:35+00:00"/>
    <meta property="og:title" content="„Situácie je ťažká na vládnutie, hrozí multikoalícia a pád vlády“,"/>
    <meta property="og:description" content="Situácia v slovenskej politike je ťažká na vládnutie. Myslí si to predseda Národnej rady (NR) SR a SNS Andrej Danko. Po parlamentných voľbách podľa neho hrozí multikoalícia a pre nestabilitu politických strán v nej aj pád vlády. V rozhovore pre TASR povedal, že nemá v budúcnosti záujem sedieť za stolom..."/>
  </head>
  <body>
    <article>
      <h1>„Situácie je ťažká na vládnutie, hrozí multikoalícia a pád vlády“,</h1>
      <address><time datetime="2019-11-24T08:45:35+00:00">24 Nov 2019, 08:45</time> by <a rel="author">TASR</a></address>
      <p>
        <b>Situácia v slovenskej politike je ťažká na vládnutie. Myslí si to predseda Národnej rady (NR) SR a SNS Andrej Danko. Po parlamentných voľbách podľa neho hrozí multikoalícia a pre nestabilitu politických strán v nej aj pád vlády. V rozhovore pre TASR povedal, že nemá v budúcnosti záujem sedieť za stolom s lídrami SaS, OĽaNO či Sme rodina. Otázne je podľa neho aj to, aký bude Smer-SD na čele s premiérom Petrom Pellegrinim.</b>
      </p>
      <p>„Ako chcete s človekom, ktorému sa vždy rozpadá politický klub, vládnuť,“ podotkol Danko v súvislosti s lídrom OĽaNO Igorom Matovičom. V tejto súvislosti poukázal aj na odchod viacerých poslancov z klubu SaS. Aj to podľa neho môže nasvedčovať, že by takéto strany mohli v budúcnosti položiť vládu. „Takmer celá opozícia sú ‚prezliekači‘ kabátov,“ dodal.</p>
      <p>Danko tiež v tejto súvislosti poukázal na konflikt predsedu Smeru-SD Roberta Fica s premiérom Pellegrinim. „Ja som počas septembra videl, že kým Pellegrini nemal istotu, že bude lídrom kandidátky, to napätie bolo veľké,“ tvrdí. Dodal, že si nie je istý, aký bude Smer-SD do budúcna a nevie ani to, či sa s Pellegrinim na čele nezmení aj ich hodnotová orientácia. „Ak by Pellegrini otváral otázky, s ktorými SNS má problém, tak je to jednoducho problém. Samozrejme, neviem ani, akú politickú moc si dohodnú, musíme počkať na voľby,“ povedal.</p>
      <p>Danko nateraz však nechce hovoriť o tom, s kým by do koalície po voľbách išiel. Hovoriť chce skôr s voličmi o tom, čo SNS dokázala urobiť za posledné roky pre ľudí. „V každej spoločenskej sfére sme pomohli. Ľudia o tom nevedia. Keď sa ma pýtajú, čo sme urobili a ja im to vysvetľujem, tak som prekvapený, že to nespájajú s tým, čo majú v peňaženkách,“ hovorí šéf národniarov.</p>
      <p>V súvislosti s prioritami strany poukázal na to, že SNS bola a bude napríklad proti Istanbulskému dohovoru a je za reformu EÚ. Treba sa podľa neho baviť aj o spolupráci európskych armád či o rozširovaní Únie o krajiny západného Balkánu. Naďalej odmieta napríklad tému adopcií detí homosexuálmi.</p>
      <p>Voliči si podľa neho musia uvedomiť, že treba voliť stabilné strany, ktorým neodchádzajú členovia. V opačnom prípade vidí Danko garanciu predčasných volieb.</p>
      <p>SNS je podľa neho schopná vládnuť a verí, že Slováci si uvedomia, že tou zdravou strednou cestou môže byť práve jeho strana. „Keď to nebude teraz, tak to môže byť o štyri roky. Nedá sa žiť v tom, že každý tu je individualista a exhibicionista a každý si robí čo chce,“ skonštatoval. Zdôraznil tiež, že je hrdý na stabilitu SNS, pretože im z klubu neodišiel ani jeden poslanec. „U nás sú férové pravidlá. U nás platí, že držíme pokope,“ tvrdí.</p>
    </article>
  </body>
</html>