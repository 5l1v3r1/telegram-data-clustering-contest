<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-utolso-feladat-a-vb-rajt-elott-szoulban-szerbia/"/>
    <meta property="og:site_name" content="lokál"/>
    <meta property="article:published_time" content="2019-11-24T08:54:31+00:00"/>
    <meta property="og:title" content="Utolsó feladat a VB rajt előtt Szöulban: Szerbia!"/>
    <meta property="og:description" content="Magyarország-Dél-Korea: - Jól teljesítettek a lányok, már szinte mindenki túltette magát az időeltolódás okozta nehézségeken, frissebben mozgott a csapat - mondta Kim Rasmussen."/>
  </head>
  <body>
    <article>
      <h1>Utolsó feladat a VB rajt előtt Szöulban: Szerbia!</h1>
      <address><time datetime="2019-11-24T08:54:31+00:00">24 Nov 2019, 08:54</time> by <a rel="author">Gálosi Emese</a></address>
      <p>
        <b>A Japánban, november végén kezdődő világbajnoki rajt előtt a Szöul Kupán </b>
        <b>készül női kézilabda válogatottunk. A pénteki Oroszország elleni vereséget követően szombaton Dél-Korea válogatottja ellen lépett pályára a felkészülési tornán. Kim Rasmussen csapata végül hat góllal győzte le a házigazdákat.</b>
      </p>
      <figure>
        <img src="https://www.lokal.hu/wp-content/uploads/2019/11/Korea-Magyarorsz%C3%A1g.jpg"/>
        <figcaption>Szöul Kupa 2019. November 23. /Háfra Noémi/</figcaption>
      </figure>
      <p>Kim Rasmussen együttese az oroszok elleni hullámzó játékukat követően, magabiztosabban folytatta a tornát. – Jól teljesítettek a lányok, már szinte mindenki túltette magát az időeltolódás okozta nehézségeken, frissebben mozgott a csapat – mondta  mérkőzés után Kim Rasmussen szövetségi kapitány.  – Mindkét félidőt jól kezdtük, az oroszok elleni találkozó után fókuszáltunk is erre. Az 51. percig nagyszerűen működött a játék, főként hátul, a végén az ázsiaiak szinte a félpályáig kinyitották védekezésüket, de ebből is tanultunk. Mérkőzésről-mérkőzésre lép előre a csapat, ennek örülök, ráadásul a fiatalok is egyre jobban teljesítenek.</p>
      <p>Valóban jól kezdte a találkozót a magyar válogatott. A meccs elején a magyarok vezettek, ám a folytatásban előbb támadásban, majd védekezésben is visszaesett a teljesítményünk. Ellenfelünk pedig kifejezetten jól szállt be a mérkőzésbe. Az ázsiaiak többször is kihasználták a pontatlanságainkat és fordítani is tudtak. A magyar válogatott dán mestere kétgólos hátrányban (7-9) időt kért és cserékkel is próbálkozott, ezek hatására együttesünk újra lendületbe jött és fordított (13-10). Triffa az oroszok elleni mérkőzéshez hasonlóan szép védéseket mutatott be, majd Kiss váltotta a kapuban.</p>
      <figure>
        <img src="https://www.lokal.hu/wp-content/uploads/2019/11/F%C3%A9lid%C5%91.jpg"/>
        <figcaption>Szöul Kupa 2019. November 23. első félidő. /Klujber Katrin/</figcaption>
      </figure>
      <p>A félidő hajrájában már hárommal vezetett Kim Rasmussen együttese, de a dél-koreaiak ismét feljöttek, így a szünetre 14-13 volt azt állás a mieink javára. A második félidőben egyértelműen a magyarok játéka dominált, ellenfelünk nem tudott mit kezdeni Kiss Évával, aki büntetőt és ziccert is védett. A védelmünk is jól működött, ennek köszönhetően az ázsiaiak 13 percig nem tudtak betalálni a magyar hálóba, hattal is elhúzott a magyar csapat, így nagyjából ekkor el is dőlt a meccs (13–20). A koreai torna második mérkőzésén Vámos Petra is megszerezte első gólját a felnőtt válogatottban. Magyarország őrizte tetemes előnyét. A hajrában még okozott némi gondot az ázsiai válogatott egész pályás letámadása, de erre is volt válaszuk a mieinknek, így a Szöul Kupa második fordulójában magabiztosan nyert a magyar válogatott.</p>
      <p>A magyar válogatott utolsó feladata a Szöul Kupán hétfőn Szerbia válogatottja lesz. A szerbek 19 góllal csúnyán kikaptak szombaton az Ambros Martin irányítása alatt a japán VB egyik esélyesének tartott olimpiai bajnok orosz válogatottól. Ha hétfőn Oroszország megveri a házigazda Dél-Koreát, akkor tornagyőztesként utazhat a november 30-án kezdődő világbajnokságra Japánba, ahol a D csoport első mérkőzésén a kínai válogatottal találkozik. A magyar csapat Kazahsztán ellen kezdi meg a VB menetelést a C csoportban, míg Dél-Korea a világ-és Európa bajnok Franciaországgal játssza első mérkőzését a B csoportban. A magyarok hétfői ellenfele, a Szerb válogatott Angolával kezd az első körben a VB-n az A csoportban.</p>
      <figure>
        <img src="https://www.lokal.hu/wp-content/uploads/2019/11/Kov%C3%A1cs-Anna-volt-a-m%C3%A9rk%C5%91z%C3%A9s-legjobbja-1280x723.jpg"/>
        <figcaption>A győztes magyar csapat legjobbjának a hat gólig jutó Kovács Annát választották a Dél-Korea elleni mérkőzésen. Fotó: MKSZ</figcaption>
      </figure>
      <p><b>Szöul Kupa, felkészülési torna, 2. forduló: </b><b>DÉL-KOREA-MAGYARORSZÁG 25-31 (13-14)<br/></b>MAGYARORSZÁG: Bíró (2), Faluvégi 3, Háfra 5, Kiss, Kiss, Klujber 4 (3), Kovács 7, Kovacsics 2, Lukács, Márton 2, Pásztor 2, Schatzl 3, Szabó, Tomori, Tóth 2, Tóvizi, Triffa, Vámos 1. Edző: Kim Rasmussen.<br/>Kiállítások: 6, ill. 12. Hétméteresek: 8/6, ill. 5/5.</p>
      <hr/>
      <h3>A Szöul Kupa eddigi eredményei és a további program: </h3>
      <p>Oroszország-<b>MAGYARORSZÁG</b> 29-25 (15-12)<br/>Dél-Korea-Szerbia 27-28 (15-13)                                                                                                                    Dél-Korea-<b>MAGYARORSZÁG</b> 25-31 (13-14)                                                                                            Szerbia-Oroszország 24–43 (11–21)</p>
      <p><b>November 25., hétfő (magyar idő szerint):</b><i><br/></i>8:10 <b>MAGYARORSZÁG</b>–Szerbia<br/>10:00 Dél-Korea-Oroszország</p>
      <hr/>
      <p><b>A magyar női válogatott világbajnoki kerete:<br/></b>Kapusok: BÍRÓ Blanka (FTC-Rail Cargo Hungaria), KISS Éva (Győri Audi ETO), TRIFFA Ágnes (DVSC Schaeffler)<br/>Jobbszélsők: FALUVÉGI Dorottya (Győri Audi ETO), LUKÁCS Viktória (FTC-Rail Cargo Hungaria)<br/>Jobbátlövők: KISS Nikoletta (Érd), KLUJBER Katrin (FTC-Rail Cargo Hungaria), KOVÁCS Anna (DVSC Schaeffler)<br/>Irányítók: KOVACSICS Anikó (FTC-Rail Cargo Hungaria), TÓTH Gabriella (Érd), VÁMOS Petra (DVSC Schaeffler)<br/>Beállók: SZABÓ Laura (Érd), PÁSZTOR Noémi (FTC-Rail Cargo Hungaria), TÓVIZI Petra (DVSC Schaeffler)<br/>Balátlövők: HÁFRA Noémi (FTC-Rail Cargo Hungaria), TOMORI Zsuzsanna (Siófok KC)<br/>Balszélsők: MÁRTON Gréta (FTC-Rail Cargo Hungaria), SCHATZL Nadine (FTC-Rail Cargo Hungaria)</p>
      <p>Szövetségi kapitány: Kim RASMUSSEN, Edző: SITI Beáta, Kapusedző: BAKOS István</p>
      <p>
        <b>A VB-rajtra a kapitány 16 játékost nevezhet, így még egy keretszűkítés lesz a rajt előtt. A VB alatt három cserelehetősége lesz Kim Rasmussennek.</b>
      </p>
      <figure>
        <img src="https://www.lokal.hu/wp-content/uploads/2019/11/2019_World_Womens_Handball_Championship-1280x384.png"/>
      </figure>
    </article>
  </body>
</html>