<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145589/%D9%87%D8%B4%D8%AF%D8%A7%D8%B1-%D8%AF%D8%A7%D8%AF%D8%B3%D8%AA%D8%A7%D9%86%DB%8C-%D8%A8%D9%87-%D9%81%D8%B1%D9%88%D8%B4%D9%86%D8%AF%DA%AF%D8%A7%D9%86-%D9%88%DB%8C-%D9%BE%DB%8C-%D8%A7%D9%86-%D9%BE%D9%88%D8%B3%D8%AA%D9%87-%D9%87%D8%A7%DB%8C-%D8%AA%D9%84%DA%AF%D8%B1%D8%A7%D9%85%DB%8C-%D9%88-%D9%BE%D8%B1%D8%A7%DA%A9%D8%B3%DB%8C-%D9%87%D8%A7-%D8%A7%DA%AF%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%B3%D8%A7%D9%85%D8%A7%D9%86%D8%AF%D9%87%DB%8C-%D9%85%DB%8C-%D8%B4%D8%AF-%D9%86%DB%8C%D8%A7%D8%B2-%D8%A8%D9%87-%D9%85%D8%AD%D8%AF%D9%88%D8%AF%DB%8C%D8%AA-%D9%86%D8%A8%D9%88%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T08:16:15+00:00"/>
    <meta property="og:title" content="‌هشدار دادستانی به فروشندگان &quot;وی‌‌پی‌‌ان، پوسته‌های تلگرامی و پراکسی‌ها‌&quot; / اگر ‌فضای مجازی ساماندهی می‌شد‌ نیاز به محدودیت ‌نبود‌"/>
    <meta property="og:description" content="به گزارش خبرگزاری تسنیم از نطنز، جواد جاویدنیا صبح امروز در نخستین یادمان شهید مدافع حرم مجید قربانخانی ضمن اشاره به راه‌اندازی جنگ نرم دشمن علیه نظام مقدس جمهوری اسلامی اظهار داشت: از مدت‌ها قبل مردم کشورمان زیر بمباران تبلیغات رسانه‌ای و جنگ نرم دشمن هستند و اسباب شرمندگی است که برخی از مسئولان کشورمان در فضای مجازی اظهاراتی دارند که به‌صلاح کشور و نظام نیست."/>
  </head>
  <body>
    <article>
      <h1>‌هشدار دادستانی به فروشندگان "وی‌‌پی‌‌ان، پوسته‌های تلگرامی و پراکسی‌ها‌" / اگر ‌فضای مجازی ساماندهی می‌شد‌ نیاز به محدودیت ‌نبود‌</h1>
      <h2>گروه استان‌ها ــ سرپرست معاونت امور فضای مجازی دادستانی‌کل کشور گفت: دادستانی‌کل کشور به ارائه‌دهندگان وی‌پی‌ان، پوسته‌های تلگرامی، پراکسی‌ها و مدیران‌ هاست‌های داخلی ‌برای هرگونه همکاری با بیگانگان ‌علیه امنیت ملی ‌هشدار داد.</h2>
      <address>
        <time datetime="2019-11-24T08:16:15+00:00">24 Nov 2019, 08:16</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/06/09/139806091245366118253904.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a> از <b>نطنز</b>، جواد جاویدنیا صبح امروز در نخستین یادمان شهید مدافع حرم مجید قربانخانی ضمن اشاره به راه‌اندازی جنگ نرم دشمن علیه نظام مقدس جمهوری اسلامی اظهار داشت: از مدت‌ها قبل مردم کشورمان زیر بمباران تبلیغات رسانه‌ای و جنگ نرم دشمن هستند و اسباب شرمندگی است که برخی از مسئولان کشورمان در فضای مجازی اظهاراتی دارند که به‌صلاح کشور و نظام نیست.</p>
      <p>جاوید‌نیا گفت: دشمن از طریق فضای مجازی در حال جذب و آموزش نیروهاست و در اغتشاشات اخیر نیز توانسته بود با جذب و به‌کارگیری اراذل و اوباش امنیت مردم و کشور را نشانه بگیرد و در این زمینه شاهد ریخته شدن خون‌های بناحق جوانان و شهدای امنیت بودیم.</p>
      <p>سرپرست معاونت امور فضای مجازی دادستانی‌کل کشور ضمن تأکید نسبت به اهمیت فضای مجازی در عصر حاضر افزود: در حال حاضر خط مقدم جنگ دفاع مقدس در فضای مجازی است و دشمن در فضای مجازی آرایش جنگی به خود گرفته است.</p>
      <p>
        <a href="https://tasnimnews.com/2144871">نماینده کلیمیان: آمریکا و کشورهای مرتجع منطقه از ناآرامی در ایران به اهدافشان نمی‌رسند</a>
        <a href="https://tasnimnews.com/2144172">رئیس‌کل دادگستری استان کرمان: لیدرهای اصلی ناآرامی‌های استان کرمان بازداشت شدند</a>
        <a href="https://tasnimnews.com/2142756">بررسی تحولات ایران در رسانه‌های ترکیه/حقی اویغور: ناآرامی در ایران بدترین اتفاق برای ترکیه است</a>
      </p>
      <p>وی با بیان اینکه ساماندهی فضای مجازی وحدت مسئولان و مردم را می‌طلبد، اضافه کرد: تا زمانی که مردم و مسئولان کشور در این مسیر یکصدا و همدل نشوند و ابزارهای صهیونیستی را از سر خود کم نکنند به‌طور قطع و یقین در این جنگ با تلفات مواجه خواهیم بود.</p>
      <p>جاویدنیا تصریح کرد:<b> موضوع اتصال و یا قطع اینترنت بین‌الملل نیست چرا که اگر ابزار نفوذ دشمن در این فضا گرفته شده بود و منویات مقام معظم رهبری جدی گرفته می‌شد و شبکه ملی اطلاعات در برابر نفوذ و عملیات فریب دشمن تقویت و نیروسازی ایجاد و خدمات پایه‌ای کشور مورد نیاز در پیام‌رسان‌های داخلی برطرف می‌شد، امروز دیگر شاهد اغتشاشات در داخل نبودیم.</b></p>
      <p>سرپرست معاونت امور فضای مجازی دادستانی‌کل کشور ضمن اشاره بهنقش‌آفرینی کشورهای عربیدر ناآرامی‌های اخیر کشور تصریح کرد: سه پایگاه در آلبانی، عربستان و سلطنت‌طلبان نقش مستقیم در هدایت اغتشاشات اخیر کشور داشتند و هزینه‌های آنان را نیز آل‌سعودتأمین می‌کرد.</p>
      <p>جاویدنیا گفت:<b>اگر از قبل فضای مجازی ساماندهی شده بود نیاز به محدودیت اینترنت بین‌الملل نبود و اگر شبکه ملی اطلاعات برقرار شده بود با قطع اینترنت بین‌الملل این همه مشکل برای بخش خصوصی و مردم ایجاد نشده بود.</b></p>
      <p>سرپرست معاونت امور فضای مجازی دادستانی‌کل کشور گفت: دادستانی‌کل کشور به ارائه‌دهندگان وی‌پی‌ان، پوسته‌های تلگرامی، پراکسی‌ها و مدیران‌ هاست‌های داخلی که با این عوامل همکاری کنند هشدار می‌دهد که به‌عنوان اقدام علیه امنیت ملی تحت تعقیب قرار می‌گیرند.</p>
      <p>انتهای پیام‌/804/ش+</p>
    </article>
  </body>
</html>