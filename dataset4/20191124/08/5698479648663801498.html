<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/bolivia-s-congress-authorizes-new-elections-without-morales"/>
    <meta property="og:site_name" content="euronews"/>
    <meta property="article:published_time" content="2019-11-24T08:27:13+00:00"/>
    <meta property="og:title" content="کنگره بولیوی راه را برای برگزاری انتخابات بدون مورالس هموار کرد"/>
    <meta property="og:description" content="کنگره بولیوی روز شنبه لایحه‌ای را تصویب کرد که مسیر برگزاری انتخابات جدید بدون حضور اوو مورالس، رئیس جمهور سابق را هموار می‌کند."/>
  </head>
  <body>
    <article>
      <h1>کنگره بولیوی راه را برای برگزاری انتخابات بدون مورالس هموار کرد</h1>
      <address><time datetime="2019-11-24T08:27:13+00:00">24 Nov 2019, 08:27</time> by <a rel="author">یورونیوز فارسی </a></address>
      <p>کنگره بولیوی روز شنبه لایحه‌ای را تصویب کرد که طبق آن مسیر برگزاری انتخابات جدید بدون حضور اوو مورالس، رئیس جمهور سابق هموار می‌شود.</p>
      <p>هر دو مجلس بولیوی پس از جلسات طولانی به این پیشنهادها رای مثبت داده‌اند و طرح مصوب برای رئیس جمهور موقت، جنینه آنی‌یس برای امضا ارسال شده است.</p>
      <p>برابر این لایحه، نتایج انتخابات ۲۰ اکتبر (۲۸ مهر) باطل شده و اجازه برگزاری انتخابات جدید داده می‌شود. از سوی دیگر این طرح مصوب، نامزدهایی را که در دو دوره قبلی خدمت کرده‌اند از حضور در انتخابات جدید برای همان سمت منع کرده است. این بند قانونی مانع حضور مجدد مورالس در انتخابات آینده ریاست جمهوری می‌شود.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/15/bolivia-s-dueling-parties-strike-deal-to-end-political-chaos">حزب مورالس و دولت موقت بولیوی برای برگزاری انتخابات جدید توافق کردند</a>
      </p>
      <blockquote>می‌خواهم از نمایندگان پارلمان برای اینکه خواسته‌های مردم بولیوی را درک و گوش کرده‌اند تشکر کنم.<cite>جنینه آنی‌یس <br/>رئیس جمهور موقت بولیوی</cite></blockquote>
      <p>آنی‌یس پس از تصویب این طرح در توئیتی نوشت: «می‌خواهم از نمایندگان پارلمان برای اینکه خواسته‌های مردم بولیوی را درک و گوش کرده‌اند تشکر کنم.»</p>
      <p>پیش بینی می‌شود انتخابات جدید بتواند به ناآرامی‌ها و آشوب سیاسی حاضر در بولیوی که در ۱۶ سال اخیر بی‌پیشینه بوده، پایان دهد. این ناآرامی‌ها باعث تشدید اختلاف‌ها بین افراد بومی وفادار به مورالس و طبقات متوسط و بالای بولیوی شد.</p>
      <figure>
        <iframe data-src="https://twitter.com/euronewses/status/1198434491779469315" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>توئیت جنینه آنی‌یس رئیس جمهور موقت بولیوی پس از مصوبه کنگره پارلمان</figcaption>
      </figure>
      <p>دست‌کم ۳۲ نفر در خشونت‌های پس از انتخابات جنجالی ۲۰ اکتبر، در بولیوی کشته شدند.</p>
      <p>جنبش سوسیالیسم مورالس اکثریت را در هر دو مجلس بولیوی در اختیار دارد. کارلوس تورانزو، یک تحلیگر سیاسی به خبرگزاری فرانسه گفت: «در حالی که در کنگره بولیوی برخی همچنان وفادار به مورالس باقی مانده‌اند اما برخی از اعضای حزب او سعی خواهند کرد جنبش سوسیالیسم را بدون اوو مورالس نجات دهند تا در انتخابات آینده جزو گزینه‌ها باشند.»</p>
      <p>مورالس در انتخابات ماه گذشته مدعی پیروزی شد و به‌دنبال ریاست بر دولت برای دوره چهارم بود اما گروه‌های مخالف معتقد بودند که در شمارش آرا تقلب صورت گرفته است.</p>
      <p>رئیس جمهور چپگرای بولیوی در پی چند هفته اعتراض به نتیجه انتخابات ریاست جمهوری، در نهایت از سمت خود کناره گیری کرد. وی بیش از ۱۴ سال در قدرت بود.</p>
      <p>آقای مورالس پس از استعفا از ترس جانش به مکزیک پناهنده شد. او ۲۱ آبان پس از یک سفر ۱۶ ساعته و به محض پیاده شدن از هواپیمای متعلق به نیروی هوایی ارتش مکزیک در مکزیکوسیتی گفته بود که قربانی یک «کودتا» شده است.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/13/evo-morales-from-presidency-to-political-refugee">مورالس؛ از اوج تا فرود رئیس جمهوری که نماد تغییرات بود</a>
      </p>
    </article>
  </body>
</html>