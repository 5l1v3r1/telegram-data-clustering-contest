<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903021.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T08:44:00+00:00"/>
    <meta property="og:title" content="افشای طرح بنزینی که دولت نپذیرفت"/>
    <meta property="og:description" content="به گزارش صدا و سیما، محمدحسین صفار هرندی در برنامه گفتگوی ویژه خبری ابراز کرد: این‌که رهبر معظم انقلاب اسلامی در موضوع سهمیه‌بندی بنزین ورود کردند برای حفظ جایگاه شورای‌عالی هماهنگی سران سه قوه و جلوگیری از ایجاد اختلاف میان مردم بود، زیرا از زمان تحریم‌های جدید در سال 89‌ــ‌88 دشمنان کشور اعلام کرده بودند که هدفشان از تحریم؛ بدبین کردن مردم به حکومت و ایجاد اختلاف میان ملت ایران است."/>
  </head>
  <body>
    <article>
      <h1>افشای طرح بنزینی که دولت نپذیرفت</h1>
      <address>
        <time datetime="2019-11-24T08:44:00+00:00">24 Nov 2019, 08:44</time>
      </address>
      <p>عضو مجمع تشخیص مصلحت گفت: برای کنترل مصرف بنزین طرحی مطرح شد که طرفداران زیادی داشت و قراربود به هر ایرانی روزی ۰.۸ لیتر تا ۱ لیتر سهمیه بنزین داده شود و اگر کسی خودرو نداشت پول آن به حساب هر فرد واریز شود، اما این طرح کنار گذاشته شد وطرح کنونی اجراشد.</p>
      <p>به گزارش صدا و سیما، محمدحسین صفار هرندی در برنامه گفتگوی ویژه خبری ابراز کرد: این‌که رهبر معظم انقلاب اسلامی در موضوع سهمیه‌بندی بنزین ورود کردند برای حفظ جایگاه شورای‌عالی هماهنگی سران سه قوه و جلوگیری از ایجاد اختلاف میان مردم بود، زیرا از زمان تحریم‌های جدید در سال 89‌ــ‌88 دشمنان کشور اعلام کرده بودند که هدفشان از تحریم؛ بدبین کردن مردم به حکومت و ایجاد اختلاف میان ملت ایران است.</p>
      <p>وی گفت: اگر بیانات رهبر معظم انقلاب اسلامی درباره اجرای طرح سهمیه‌بندی بنزین و کنترل قیمت‌ها کامل دیده نشود جفا در حق مردم است.</p>
      <p>آقای صفار هرندی افزود: آگاهی، بصیرت و شعور باطنی مردم ایران و هدایت‌های رهبر معظم انقلاب اسلامی مانع اتفاقات ناگوار در کشور می‌شود و این موجب شده است کشور ما امن‌ترین کشور منطقه باشد.</p>
      <p>وی گفت: در حالی که در دوره قاجار و خائن پهلوی برای امنیت کشور باج می‌دادیم و قسمت‌های زیادی از ایران از جمله بحرین را واگذار کردیم، اما در دوران انقلاب اسلامی نه‌تنها چیزی از دست ندادیم بلکه همه فهمیده‌اند هزینه درگیر شدن با جمهوری اسلامی ایران بسیار سنگین است.</p>
      <p>عضو مجمع تشخیص مصلحت نظام اضافه کرد: نمونه این موضوع سرنگون کردن پهپاد فوق‌پیشرفته آمریکایی‌ها بود که به حریم هوایی ما تجاوز کرده بود و آمریکایی‌ها جرأت پاسخگویی به این اقدام ایران را نداشتند.</p>
      <p>آقای صفار هرندی گفت: دستگاه‌های مربوط به سهمیه‌بندی بنزین اعلام کردند از گذشته برای این موضوع تمرین می‌کردند، اما حوادث نشان داد پیش‌بینی آن‌ها بر اساس تمرین‌ها، منطبق بر واقعیت نبوده است و نوعی ساده‌گیری نسبت به موضوع داشته‌اند.</p>
      <p>وی افزود: اگر تجربه هدفمندی یارانه‌ها به‌رغم انتقاد‌هایی که به آن وجود دارد در این طرح به‌کار گرفته می‌شد کمترین واکنش‌ها را ایجاد می‌کرد، زیرا دولت وقت حتی اپوزیسیون دولت را نیز از مشورت به دولت بی‌نصیب نگذاشت و طرح هدفمندی یارانه‌ها را با کمترین میزان خسارت به سرانجام رساند.</p>
      <p>آقای صفار هرندی گفت: در اجرای سهمیه‌بندی و گران کردن قیمت بنزین این مسیر طی نشد و این نقد به دست‌اندرکاران و دولت وارد است.</p>
      <p>وی با بیان اینکه آن‌چه این روز‌ها در کف خیابان‌ها گذشت؛ جدال بر سر مدیریت آینده جهان است تصریح کرد: آمریکا می‌خواست با ایجاد چند کشور جدید، خاورمیانه جدیدی را ایجاد کند، اما تنها کشوری که در حد و اندازه‌های ایستادن مقابل آمریکا بود مقابل این طرح آمریکایی‌ها مقاومت کرد و آمریکایی‌ها متوجه شدند منشأ مقاومت در منطقه؛ ایران است.</p>
      <p>عضو مجمع تشخیص مصلحت نظام گفت: بر این اساس، آمریکایی‌ها راهبرد برخورد با ایران را در پیش گرفتند و طرح مسائلی مانند هسته‌ای بهانه برای مقابله با ایران بود، زیرا آمریکا نمی‌تواند جمهوری اسلامی ایران را تحمل کند و این جدال استمرار یافته است.</p>
      <p>آقای صفار هرندی با یادآوری اینکه قدرت ایران برگرفته از حضور انقلاب اسلامی در قلب‌های ملت‌های منطقه است اضافه کرد: اگر در کشور ما نقاط آسیب‌زایی با دست خود ایجاد نکنیم آمریکا نمی‌تواند توطئه‌های خود بر ضد جمهوری اسلامی ایران را عملی کند.</p>
      <p>وی گفت: حمله کردن و آتش زدن پمپ‌بنزین‌ها، انبار‌های مواد غذایی، انبار سوخت و مراکز نظامی و انتظامی به‌معنای آغاز طرح آشوب در کشورمان بود و ملت ایران آن‌قدر باهوش است که تا اعتراض‌ها به گرانی بنزین به آستانه آشوب رسید صف خود را از اغتشاشگران جدا کرد، زیرا آشوب‌ها با منافع و امنیت ملی بازی می‌کند.</p>
      <p>آقای صفار هرندی خاطرنشان کرد: جدا شدن صف مردم از اغتشاشگران نیز برای مسئولان برقراری نظم و امنیت فرصت لازم را برای برخورد با آشوبگران فراهم کرد.</p>
      <p>وی با بیان اینکه مردم صاحبان نظام و انقلاب اسلامی هستند و بدون مردم این نظام سرپا نمی‌ماند گفت: این که در مناطق مختلف کشور آشوب‌ها به‌یک‌شکل بود نشان‌دهنده سازماندهی شدن این آشوب‌هاست و شخصی که می‌خواهد کشورمان را به زیر بکشد برای به آتش کشیدن شهر‌ها به عوامل خود در کشور خط می‌داد.</p>
      <p>عضو مجمع تشخیص مصلحت نظام افزود: در این آشوب‌ها با خشونت‌طلبانی روبه‌رو بودیم که قائل به ملیت، قومیت، انسانیت و اخلاق نبودند.</p>
      <p>آقای صفار هرندی گفت: زمانی که مردم ضربه‌های مستمر اقتصادی از دولت در سال‌های اخیر می‌بینند و ناکارآمدی در امور مربوط به معیشت مردم زیاد است، اجرای طرح افزایش قیمت بنزین ضربه جدید بسیار سختی به مردم بود.</p>
      <p>وی متذکر شد: لازم نبود روز دقیق اجرای طرح را به مردم بگویند، اما مردم را در جریان موضوع قرار می‌دادند و پیش از اجرای طرح مبالغی را به حساب مردم برای تسهیل زندگی آن‌ها واریز می‌کردند.</p>
      <p>آقای صفار هرندی گفت: مردم محرم‌ترین افراد به مسئولان هستند و مسئولان باید موضوع را به مردم می‌گفتند.</p>
      <p>وی با ابراز اینکه "اگر با روند کنونی بنزین مصرف می‌کردیم در آینده نزدیک به واردکننده این فراورده تبدیل می‌شدیم" اضافه کرد: بر این اساس، دشمنی که ملت ایران را از عادی‌ترین کالا‌ها محروم کرده است به‌طور قطع تحریم بنزین را در اولویت قرار می‌داد و این مسأله مشکلات بیشتری را برای کشور ایجاد می‌کرد.</p>
      <p>عضو مجمع تشخیص مصلحت نظام با اشاره به اینکه رهبر معظم انقلاب اسلامی بر مدیریت مصرف تأکید می‌کردند نه گرانی بنزین، گفت: دولت و مجلس شورای اسلامی چند سال برای مدیریت مصرف زمان داشتند، اما این کار را نکردند.</p>
      <p>وی ادامه داد: از رهبر معظم انقلاب اسلامی می‌خواستند درباره این موضوع دستور دهند، اما ایشان فرمودند نباید در همه اموری که وظیفه دستگاه‌هاست دخالت شود و بر این اساس شورای‌عالی هماهنگی سران سه قوه را برای تصمیم‌گیری درباره مسائل مهم ایجاد کردند که در مدت تشکیل این شورا یکی از تصمیمات خوب آن دادن اختیار به بانک مرکزی برای کنترل نرخ ارز بود.</p>
      <p>آقای صفار هرندی افزود: برای کنترل مصرف بنزین طرحی مطرح شد که طرفداران زیادی داشت و قرار بود به هر ایرانی روزی هشت‌دهم لیتر تا یک لیتر سهمیه بنزین داده شود و اگر کسی خودرو نداشت پول آن به حساب هر فرد واریز شود، اما این طرح کنار گذاشته شد و طرح کنونی اجرا شد.</p>
    </article>
  </body>
</html>