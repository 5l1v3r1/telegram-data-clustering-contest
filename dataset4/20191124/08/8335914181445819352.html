<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/lyubopitno/liubimcite-na-zritelite-v-maskiraniiat-pevec-namaliaha-s-oshte-edin-6102471"/>
    <meta property="og:site_name" content="Vesti"/>
    <meta property="article:published_time" content="2019-11-24T08:56:00+00:00"/>
    <meta property="og:title" content="Любимците на зрителите в „Маскираният певец“ намаляха с още един"/>
    <meta property="og:description" content="На полуфинала следващата седмица ще отпаднат още двама"/>
  </head>
  <body>
    <article>
      <h1>Любимците на зрителите в „Маскираният певец“ намаляха с още един</h1>
      <h2>На полуфинала следващата седмица ще отпаднат още двама</h2>
      <address>
        <time datetime="2019-11-24T08:56:00+00:00">24 Nov 2019, 08:56</time>
      </address>
      <p>Единадесетият епизод на „Маскираният певец“ не донесе късмет на Ненчо Балабанов и той разкри дълго пазената тайна, че се крие под маската на Кукера. Въпреки че успя умело да се задържи в шоуто и да спечели любовта на феновете, снощи той свали тежкия кукерски костюм. Преди да разкрие самоличността си, Ненчо впечатли зрителите, панелистите и гост панелистите братя Аргирови със своя версия на песента L’italiano на Toto Cutugno.</p>
      <p>Ненчо Балабанов е познат на зрителите не само с огромния си талант на актьор, превъплъщавал се в десетки образи, но и с певческите си заложби, които ярко открои на сцената на „Маскираният певец“ не веднъж. Балабанов е участвал и в друг формат на NOVA – „Като две капки вода“ през 2015 г., когато бе избран за победител.</p>
      <p>„Искам да споделя, че има много неща в това шоу, но думата лесно не е сред тях. Благодаря на всички, които гласуват за своя любимец, без да са сигурни дали точно той или тя се крие под маската. Интересното тук е, че всеки артист в своята кариера се стреми да бъде разпознаваем, а тук е точно обратното. За това искам да поздравя моите колеги, които се справиха страхотно, както и тези, които продължават“ - каза Ненчо веднага след като свали маската на Кукера. „Никой не знаеше, че участвам в това шоу. Имаше хора, които подозираха, но на никого не съм казал. Постоянно измислях оправдания. Дори брат ми, който е тук в публиката, и той не знаеше“ – допълни актьорът.</p>
      <figure>
        <img src="https://m3.netinfo.bg/media/images/40993/40993768/655-402-nencho-balabanov.jpg"/>
        <figcaption>Ненчо Балабанов<cite>Източник: Nova.bg</cite></figcaption>
      </figure>
      <p>Повече за участието на Ненчо Балабанов в шоуто зрителите ще научат в понеделник, 25 ноември, когато той ще бъде ексклузивен гост в сутрешния блок на NOVA „Здравей, България“.</p>
      <p>Финалът на „Маскираният певец“ бързо наближава. Остава само още един епизод преди грандиозното събитие, на което ще разберем кой най-умело е успял да скрие самоличността си и да остане до самия край на първия сезон на най-мистериозното шоу в България. На полуфинала предстоят още изненади и зрителите ще станат свидетели на падането на две маски едновременно. На сцената на формата остават да се борят Розата, Пчелата, Принцесата, Пилето и Гарванът. Кои от тях ще разкрият самоличността си решават само зрителите. Не пропускайте „Маскираният певец“ на 30 ноември от 20:00 ч. по NOVA.</p>
      <p>
        <b>
          <i>Повече информация можете да откриете на официалните Facebook, Instagram и Tik Tok профили на „Маскираният певец“.</i>
        </b>
      </p>
      <p> </p>
    </article>
  </body>
</html>