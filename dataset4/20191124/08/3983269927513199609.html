<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/espanyol-getafe-i-la-necessitat-de-guanyar-a-casa/noticia/2965691/"/>
    <meta property="og:site_name" content="CCMA"/>
    <meta property="article:published_time" content="2019-11-24T08:13:49+00:00"/>
    <meta property="og:title" content="Espanyol-Getafe, i la necessitat de guanyar a casa"/>
    <meta property="og:description" content="La victòria del Betis no és un bon resultat per a l'Espanyol en la seva lluita per escapar del descens. Això fa encara més imperiosa la necessitat de guanyar avui el Getafe. El partit començarà a Cornellà a les 12.00 amb les novetats de Calero i Soni en la convocatòria"/>
  </head>
  <body>
    <article>
      <h1>Espanyol-Getafe, i la necessitat de guanyar a casa</h1>
      <h2>La victòria del Betis no és un bon resultat per a l'Espanyol en la seva lluita per escapar del descens. Això fa encara més imperiosa la necessitat de guanyar avui el Getafe. El partit començarà a Cornellà a les 12.00 amb les novetats de Calero i Soni en la convocatòria</h2>
      <address><time datetime="2019-11-24T08:13:49+00:00">24 Nov 2019, 08:13</time> by <a rel="author">esport3</a></address>
      <figure>
        <img src="https://statics.ccma.cat/multimedia/jpg/6/0/1573565728106.jpg"/>
        <figcaption>L'Espanyol davant l'Atlètic de Madrid</figcaption>
      </figure>
      <p><b>L'RCD Espanyol afrontarà el xoc davant el Getafe</b>, a les 12.00, com una revàlida després dels mals resultats de l'equip en Laliga, on ocupa la penúltima posició, i com una de les últimes oportunitats per millorar el seu rendiment abans del tancament de la primera volta.</p>
      <p><b>L'equip de Pablo Machín ha presentat certa millora, però els resultats no arriben.</b> El vestuari és conscient que els discursos i els debats sobre l'estil ni serveixen ni interessen la graderia: toca guanyar. Ja no hi ha excuses. <b>I més al seu estadi, on encara no han esgarrapat cap punt</b> en aquesta temporada.</p>
      <p>De fet, l'Espanyol és el pitjor equip local de la competició i un dels pitjors de tot Europa. A més dels zero punts, el quadre català és el conjunt menys realitzador a casa, amb dues dianes anotades, i el que més rep com a amfitrió, amb tretze gols encaixats.</p>
      <p>Pablo Machín comptarà amb les novetats de Calero i Soni (que debuta en una convocatòria) i es queda sense Naldo i Ferreyra.</p>
      <p><b>El Getafe, per la seva banda, va ser una de les dues sorpreses agradables de la temporada passada</b>, en què tots dos van aconseguir un dels bitllets per disputar la Lliga Europa. Els dos equips arriben a la cita en un estat diferent. El Getafe és setè amb els mateixos punts que l'Athletic, últim equip que disputaria competició europea.</p>
    </article>
  </body>
</html>