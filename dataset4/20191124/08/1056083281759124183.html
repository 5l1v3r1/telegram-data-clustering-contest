<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301412/%D8%A7%D8%AC%D8%B1%D8%A7%DB%8C-%D8%A8%DB%8C%D8%B4-%D8%A7%D8%B2-1500-%D8%A8%D8%B1%D9%86%D8%A7%D9%85%D9%87-%D9%88%DB%8C%DA%98%D9%87-%D9%87%D9%81%D8%AA%D9%87-%D8%A8%D8%B3%DB%8C%D8%AC-%D8%AF%D8%B1-%D8%B4%DB%8C%D8%B1%D8%A7%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-24T08:30:27+00:00"/>
    <meta property="og:title" content="اجرای بیش از 1500 برنامه ویژه هفته بسیج در شیراز"/>
    <meta property="og:description" content="ایسنا/فارس فرمانده سپاه ناحیه بقیه‌الله(عج) شیراز گفت: به مناسبت هفته بسیج، بیش از هزار و 500 ویژه برنامه در این کلانشهر با حضور اقشار مختلف بسیج پیش‌بینی شده و از 30 آبانماه در حال اجراست و تا پایان هفته جاری ادامه دارد."/>
  </head>
  <body>
    <article>
      <h6 class="kicker">فرمانده سپاه بقیه‌الله شیراز اعلام کرد</h6>
      <h1>اجرای بیش از 1500 برنامه ویژه هفته بسیج در شیراز</h1>
      <address><time datetime="2019-11-24T08:30:27+00:00">24 Nov 2019, 08:30</time> by <a rel="author">زینب شهریاری</a></address>
      <p>ایسنا/فارس فرمانده سپاه ناحیه بقیه‌الله(عج) شیراز گفت: به مناسبت هفته بسیج، بیش از هزار و 500 ویژه برنامه در این کلانشهر با حضور اقشار مختلف بسیج پیش‌بینی شده و از 30 آبانماه در حال اجراست و تا پایان هفته جاری ادامه دارد.</p>
      <p>سرهنگ پاسدار مجید علیپور یکشنبه 3 آذر در جمع خبرنگاران بیان کرد: از مجموع برنامه‌های طراحی شده، اجرای 120 برنامه به صورت شاخص در دستور کار قرار گرفته است.</p>
      <p>او تجمع بسیجیان شیراز در روز پنجم آذر در ورزشگاه شهید آیت‌الله دستغیب شیراز، غبارروبی قبور مطهر شهدا، اعزام کمک‌های مردمی به سیل زدگان و توزیع جهیزیه توسط پایگاه‌های مقاومت را از جمله برنامه‌های شاخصی عنوان کرد که در هفته بسیج اجرایی می‌شود.</p>
      <p>فرمانده سپاه ناحیه بقیه‌الله(عج) شیراز همچنین برگزاری مسابقات ورزشی، سلسله نشست‌های بصیرتی و معرفتی و تربیتی و آموزشی، اعزام تیم پزشکی به مناطق محروم و محلات کم برخوردار، برگزاری مسابقات کتابخوانی، اردوهای جهادی، برپایی میز خدمت و سرکشی از خانواده شهدا را از دیگر برنامه‌های قابل اجرا در این هفته اعلام کرد.</p>
      <p>علیپور ضمن گرامیداشت هفته بسیج، بیان کرد: پس از گذشت 41 سال از فرمان تشکیل بسیج توسط معمار کبیر انقلاب، شاهد نقش و عملکرد موثر بسیج در کشور و جهان اسلام هستیم.</p>
      <p>او ادامه داد: پس از دستور ارتش 20 میلیونی، شرایط خاص امنیتی انقلاب موجب شد تا بسیج در تامین امنیت شهرها و جبهه‌ها ورود کند.</p>
      <p>فرمانده سپاه ناحیه بقیه‌الله(عج) شیراز گفت: امروز به اعتراف دوست و دشمن گفته می‌شود که اگر تشکیل بسیج مردمی در آن مقطع حساس اتفاق نمی‌افتاد، سرنوشت کشور به گونه‌ای دیگر رقم می‌خورد.</p>
      <p>علیپور اضافه کرد: پس از جنگ سوال‌ها و تحلیل‌هایی مبنی بر اینکه جنگ به پایان رسیده  و تکلیف بسیج چه خواهد شد؟ مطرح بود، برخی معتقد بودند باید دفتر بسیج بسته شود و در صورت جنگ از حضور مجدد آنها بهره‌مند شد و برخی هم بر محصور شدن بسیج در پادگان‌ها و استفاده از آنها با قید فوریت نظر داشتند اما امام خمینی(ره) پیام حضور و ورود بسیج به حوزه جنگ نرم را صادر کردند، چرا که به وضوح متوجه بودند که دشمن با نتیجه نگرفتن در جتگ، با هدف تهاجم فرهنگی به حوزه جنگ نرم وارد خواهد شد.</p>
      <p>او همچنین با بیان اینکه تفکر بسیجی، تنها نامنویسی در مجموعه بسیج نیست که فراتر از آن است، گفت: تفکر بسیجی از نظر امام راحل، احساس مسئولیت است و امروز نیز کشور با شرایطی مواجه است که تنها راه نجات آن حرکت حول مدار بسیج است.</p>
      <p>فرمانده سپاه ناحیه بقیه‌الله(عج) شیراز بیان کرد: بسیج بی بدیل و منحصر به فرد است و امروز بسیاری از کشورها در دکترین نظامی و دفاعی خود نقش مردم را در حل مسائل حوزه‌های مختلف برجسته می‌کنند.</p>
      <p>علیپور با بیان اینکه بسیج یک تشکیلات کاملا مکتبی است، جهادی بودن، فراگیر بودن، پویایی و شادابی و انعطاف پذیری را از ویژگی‌های شاخص این نهاد انقلابی ذکر کرد.</p>
      <p>انتهای پیام</p>
    </article>
  </body>
</html>