<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/marcel-ciolacu-ar-trebui-o-dezbatere-foarte-serioasa-ca-cel-putin-votul-pentru-presedinte-sa-fie-obligatoriu.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T08:00:30+00:00"/>
    <meta property="og:title" content="Marcel Ciolacu: Ar trebui o dezbatere foarte serioasă ca cel puţin votul pentru preşedinte să fie obligatoriu"/>
    <meta property="og:description" content="Preşedintele Camerei Deputaţilor, Marcel Ciolacu, a votat duminică la Şcoala generală numărul 5 din Buzău, la final declarând că în opinia sa trebuie"/>
  </head>
  <body>
    <article>
      <h1> Marcel Ciolacu: Ar trebui o dezbatere foarte serioasă ca cel puţin votul pentru preşedinte să fie obligatoriu </h1>
      <address><time datetime="2019-11-24T08:00:30+00:00">24 Nov 2019, 08:00</time> by <a rel="author">Redacția</a></address>
      <p>Preşedintele Camerei Deputaţilor, Marcel Ciolacu, a votat duminică la Şcoala generală numărul 5 din Buzău, la final declarând că în opinia sa trebuie implementat votul obligatoriu pentru alegerea preşedintelui ţării, pentru ca acesta să fie legitimat de cât mai mulţi români, relatează <a href="https://www.news.ro/politic-intern/alegeri-prezidentiale-2019-ciolacu-ar-trebui-o-dezbatere-foarte-serioasa-ca-cel-putin-votul-pentru-presedinte-sa-fie-obligatoriu-1922403224512019110919178906">News.ro</a>.</p>
      <p>„Nu cred că nu e important cu cine am votat, cum am votat e previzibil. Important e ca tot mai mulţi români să meargă la vot. Vorbim despre prima funcţie în statul român, avem exemplul celor din diaspora pe care îi felicit personal. Ca la primul tur, de data aceasta Parlamentul României cu toate instituţiile au găsit forma de lege foarte bună pentru ca românii să meargă la vot. E un exemplu de urmat și de noi, cei din ţară, cred că ar trebui după aceste voturi o dezbatere foarte serioasă ca cel puţin votul pentru preşedinte să fie obligatoriu, astfel încât preşedintele să fie legitimat de cât mai mulţi români”, a spus Ciolacu.</p>
      <p>Întrebat dacă e oportună introducerea votului obligatoriu şi pentru alegerea primarilor, Ciolacu a declarat: „30 de ani pentru mine e o perioadă imensă. Am părul alb, dar pentru o democraţie consolidată înseamnă foarte puţin. M-am referit la votul pentru preşedinte fiind cea mai importantă funcţie, ar fi un început, un exerciţiu şi apoi vedem cum decurge acest exerciţiu şi mergem înainte. Eu personal consider că preşedintele trebuie ales de cât mai mulţi români”.</p>
      <p>Dintre țările Uniunii Europene, votul este obligatoriu în Belgia, Bulgaria, Cipru, Grecia și Luxemburg.</p>
      <p>
        <i>Sursa: Inquam Photos / Octav Ganea</i>
      </p>
    </article>
  </body>
</html>