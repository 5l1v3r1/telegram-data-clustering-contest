<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/diyeta-ukrajinciv-nezdorove-harchuvannya-novini-ukrajini-50054878.html"/>
    <meta property="og:site_name" content="НВ"/>
    <meta property="article:published_time" content="2019-11-24T08:55:00+00:00"/>
    <meta property="og:title" content="«А бургер у вас із картопелькою подають?». Як впливає на здоров’я українців національна «дієта» — дослідження НВ"/>
    <meta property="og:description" content="Середньостатистичний українець налягає на смажену картоплю і білу здобу, ігнорує овочі та фрукти, не знає міри в солі, солодощах і нічого не робить, щоб знизити свою надмірну вагу, пише журнал НВ."/>
  </head>
  <body>
    <article>
      <h1>«А бургер у вас із картопелькою подають?». Як впливає на здоров’я українців національна «дієта» — дослідження НВ</h1>
      <h2>Середньостатистичний українець налягає на смажену картоплю і білу здобу, ігнорує овочі та фрукти, не знає міри в солі, солодощах і нічого не робить, щоб знизити свою надмірну вагу, пише журнал НВ.</h2>
      <address><time datetime="2019-11-24T08:55:00+00:00">24 Nov 2019, 08:55</time> by <a rel="author">Ірина Крикуненко</a></address>
      <p>«А бургер у вас із картопелькою подають?» — уточнює в офіціанта ІТ-фахівець Олексій Інеррен і, почувши ствердну відповідь, замовляє бутерброд із подвійною котлетою, а до нього картоплю по-селянськи і просить обов’язково принести кетчуп.</p>
      <p>З Інерреном НВ зустрічається в одному зі столичних барів. Кивнувши на тарілку, він зізнається, що приблизно такий вигляд має його звичайний обід. Хіба що соковитий смажений стейк усе-таки кращий, аніж двоповерховий бургер.</p>
      <p>«Без червоного м’яса обійтися не можу, — зізнається Інеррен. — Хай це будуть котлетки або відбивні, головне, щоб гарненько засмажені».</p>
      <p>Також він не може відмовити собі ані в солодкій, ані в солоній випічці — на відміну від фруктів і овочів. «Змусив себе купити минулого тижня чотири банани, але так і не з'їв, викинув», — розводить він руками.</p>
      <p>Зеленню та натуральними продуктами в раціоні українці зазвичай нехтують, стверджують останні дослідження структури харчування співвітчизників. За даними, зібраними на замовлення компанії Danone і проаналізованими Асоціацією дієтологів України, середньостатистичний житель України з'їдає вдвічі менше овочів і втричі менше фруктів, ніж рекомендують українське МОЗ і Всесвітня організація охорони здоров’я (ВООЗ).</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/805/big/09e227a5ec3c6a969a0186a340c6c602.png&amp;stamp=20191121141429&amp;q=85&amp;output=jpg&amp;bg=white"/>
        <figcaption>Наталя Кравчук / НВ / Фото: Родина Малицьких захоплюється кулінарією, а між корисно або смачно поїсти вибирає останнє</figcaption>
      </figure>
      <p>Зате норми цукру та солі українці, всупереч порадам лікарів, подвоюють із надлишком. Налягають також на випічку і перебирають у жирах, серед яких рідко є корисні рослинні.</p>
      <p>Як результат — 33% дорослих українців, за даними дослідження, страждають від зайвої ваги, а ще 14% діагностували ожиріння.</p>
      <p>Ще драматичніші цифри ВООЗ: вага більш ніж половини українців (58,4%) перевищує норму. І щороку ситуація погіршується: у 2005-му таких було 54%, а в 1990-му — 41%.</p>
      <p>Дієтологи б’ють на сполох: неправильне харчування призводить не тільки до зайвої ваги, але й до серйозних проблем зі здоров’ям. Жирна, солона та солодка їжа — потужні каталізатори серцево-судинних захворювань, кажуть вони.</p>
      <p>«Нераціональне харчування призводить до розвитку артеріальної гіпертензії, атеросклерозу та їх наслідків — ішемічної хвороби серця, інфарктів міокарда, серцевої недостатності», — перераховує недуги лікарка-дієтологиня медичного центру Intosana Тетяна Терещенко.</p>
      <p>У цих видах «спорту» українці, на жаль, демонструють високі результати: за даними Держстату, щорічно лікарі фіксують 1,7 млн нових випадків захворювання системи кровообігу, а МОЗ підрахував, що 67% смертей у країні відбуваються саме через серцево-судинні захворювання.</p>
      <p>Натомість ВООЗ вважає, що 38% смертей від хвороб серцево-судинної системи в Україні спричиняє якраз неправильне харчування. І це найвищі показники в Європі.</p>
      <p>Якщо проблему не взяти під контроль, упевнені фахівці, харчові звички нового покоління безповоротно змінюватимуться к гірший бік, а зайва вага та хвороби — зростатимуть.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/260/original/0966bab77fc328ec5766593dd878876e.png&amp;stamp=20191122161045&amp;q=85&amp;output=jpg&amp;bg=white"/>
      </figure>
      <h3>Ось у чому весь смак</h3>
      <p>Дієтологи констатують: щоденна тарілка звичайного українця не така як слід. Передусім через надлишок у ній жирів і простих вуглеводів, брак клітковини та води. Так відбувається, коли в раціоні не вистачає зелені, овочів і просто натуральних продуктів, кажуть дієтологи. Ними співвітчизники, на жаль, схильні нехтувати.</p>
      <p>Наприклад, середньостатистичний українець вживає не більше 174 г овочів і 83 г фруктів на день, хоча необхідна для здоров’я норма становить 300 г для кожної з цих категорій. Також співвітчизник їсть значно менше, ніж рекомендують, горіхів і бобових. Зате налягає на картоплю, шкідливі жири та борошняні вироби.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/013/070/original/3262e2cbfe4e2d1cbe228593785007ce.png&amp;stamp=1&amp;q=85&amp;w=115"/>
      </figure>
      <p>Уляна Супрун<br/>Правила здорового харчування. Чому борщ — це суперфуд</p>
      <p>Також в аутсайдерах опинилися молочні продукти: їх споживання зводиться до 140 г на добу за рекомендованої Міністерством охорони здоров’я норми в об'ємі дві-три склянки молока або йогурту на день.</p>
      <p>Внаслідок виходить, що українці недобирають до 37% норми кальцію і недоотримують до 20% вітаміну А, що не може не позначитися на шкірі, волоссі, зорі та самопочутті загалом.</p>
      <p>Ситуацію погіршує темп життя, який постійно зростає. «Люди все менше часу приділяють приготуванню їжі, харчуються продуктами промислового виробництва, швидкого приготування і тривалого зберігання, віддають перевагу перекусу та швидким джерелам енергії», — розводить руками Терещенко.</p>
      <p>Для молодого підприємця Олександра Климова перекуси на бігу — перевірений варіант. «Не завжди можу собі дозволити триразове харчування, — зітхає Климов. — Це не питання грошей, просто в більшості ресторанів мене за десять хвилин не погодують». На питання НВ про його сьогоднішній обід Климов відповідає лаконічно: баварський хот-дог.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/800/big/60a6b12e0061a8c7b19df277c2d0941b.png&amp;stamp=20191121141334&amp;q=85&amp;output=jpg&amp;bg=white"/>
        <figcaption>Киянин Олександр Клімов часто змушений харчуватися фастфудом через щільний графік / Фото: Олександр Медведєв / НВ</figcaption>
      </figure>
      <p>Саме фастфуд, соуси, ковбаси та консерви є основними джерелами солі, яку українці споживають удвічі більше норми, що становить 9,7 г на день. Із надлишком солі в раціоні медики пов’язують гіпертонію, здатну спровокувати інфаркти й інсульти.</p>
      <p>Особлива проблема співгромадян — прагнення все досолити: вже готові страви підсолює кожен дев’ятий українець. Так склалося історично, розводять руками кухарі.</p>
      <p>«Ми звикли їсти багато солі, бо споконвіку все солили, щоб зберегти на зиму», — пояснює традицію кулінарний експерт і кухар Євген Клопотенко.</p>
      <p>Також, за його словами, любителі поїсти мають прилюбність до різних соусів і добавок, які підсилюють смак страви. «Щорічно в Україні продають приблизно 600 млн пачок майонезу, це означає, що кожна [працездатна людина] з'їдає по 35−40 пачок на рік», — прикидає кулінар.</p>
      <p>От і сім'я Малицьких зізнається, що може спокійно прожити без ковбаси, а от соуси й добавки називає основним стратегічним запасом. «Обов'язково солодкий чилі до будь-якої страви, гострий чилі паста, песто, каперси та пармезан», — описує вміст холодильника Степан Малицький.</p>
      <p>Він дизайнер за фахом і фанат-куховар за покликом серця. У підписках на YouTube у Малицького безліч кулінарних каналів, тому замість пюре в родині пригощають картопляним гратеном і смакують домашні пельмені. Смачно поїсти та не замислюватися про калорії — так Малицькі описують своє фуд-гасло.</p>
      <p>Два роки тому сім'я сіла на дієту та втратила 40 кг на двох, але любов до смачненького подужала відварену грудку. «Ти ситий, але задоволення від цього ніякого», — морщиться Малицький, згадуючи про відварену курку. Кинувши дієту, він повернув у раціон улюблену пряну їжу, а заразом і свої законні 17 кг.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/259/original/6a2a5d7a23a1ffd0698b7fc17e6fc4be.png&amp;stamp=20191122161037&amp;q=85&amp;output=jpg&amp;bg=white"/>
      </figure>
      <h3>Несолодке життя</h3>
      <p>Із цукром у співвітчизників склалися ніжні, але важкі взаємини — українці від нього страждають, але розпрощатися не готові. Середньостатистичний дорослий щодня споживає 46 г (менше двох столових ложок) «білої смерті», що вдвічі перевищує норму ВООЗ. Найчастіше цукор є в гарячих напоях (24%) і випічці (17%).</p>
      <p>Як наслідок — більшість українців має порушення обміну речовин, ожиріння, цукровий діабет. І йдеться тут не про естетику: зайва вага призводить до хронічних захворювань та ускладнює життя.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/011/126/original/1efe01bd8127e6296f816ec03f623d00.png&amp;stamp=1&amp;q=85&amp;w=115"/>
      </figure>
      <p>Оксана Скиталінська<br/>Їж як Будда. Чим корисний новий тренд здорового харчування</p>
      <p>Наприклад, пікові 120 кг свого часу ускладнили Климову пересування — далися взнаки старі травми ніг. «Перше, що мені рекомендували лікарі, — схуднути. А вже потім зробити операцію на колінах», — згадує він. У підсумку, підкоригувавши харчування та зайнявшись спортом, Климов скинув вагу до нинішніх 93 кг.</p>
      <p>Чималенькі габарити ускладнюють життя й Олексію Інеррену. «Коли вага сягає 122 кг, починається задишка, відчуваю страшне навантаження на хребет», — зізнається він та одразу уточнює, що тепер «важить всього-на-всього 115 кг». І в солодкому відмовляти собі не має наміру. Навіть спадкова схильність до цукрового діабету не зупиняє його від спокуси з'їсти печиво до чаю. «А його я випиваю мінімум пів літра за раз», — уточнює Інеррен.</p>
      <p>До речі, традиція чаювання у пострадянських широтах частково стала причиною зловживання солодким. Наприклад, в Іспанії, де на людину припадає лише 13 г цукру на день, десерт із гарячим напоєм вживати не прийнято.</p>
      <p>«Чай зазвичай не п’ють, тільки каву, і завжди насамкінець трапези, — нарікає українка Дарина Шатирко, яка живе в Барселоні вже сім років. — Коли прошу принести каву з десертом, дивуються і часто забувають [моє замовлення]».</p>
      <p>Хоча в цукровій номінації українців упевнено обходять американці, які споживають, за найскромнішими оцінками, 94 г щодня. А за даними глобальної дослідницької компанії Euromonitor цей показник становить і зовсім 126 г, що за місцевими мірками еквівалентно трьом бляшанкам кока-коли.</p>
      <h3>Радянське минуле</h3>
      <p>Половина українців, за дослідженнями, схильна до переїдання і звикла до чотирьох-шестиразового харчування. Клопотенко впевнений, що на психології харчової поведінки співвітчизників позначилися два голодомори та радянський продуктовий дефіцит: з'їдати більше, ніж треба — несвідомий імпульс.</p>
      <p>«Це може бути добре для людей, які мають регулярну фізичну активність, але може бути і причиною набору ваги для тих, хто веде сидячий спосіб життя», — оцінює тенденції президент Асоціації дієтологів України Олег Швець.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/093/original/88e92384937f286b55d7857b38deebd2.png&amp;stamp=1&amp;q=85&amp;w=115"/>
      </figure>
      <p>Ольга Насонова<br/>Чому українці купують небезпечну їжу</p>
      <p>Ще одна погана звичка українців — їсти на ніч: 39% їхнього добового споживання калорій припадає на вечерю. За прикладом далеко ходити не потрібно — Малицький любить уночі підкріпитися вермішеллю швидкого приготування.</p>
      <p>«У холодильнику завжди є звичайна їжа, але краще запарити Мівіну», — усміхається дизайнер.</p>
      <p>Українці звикли їсти за пострадянською системею, пояснює Клопотенко. «Від салату з пастернаком відмовитися легко. Але коли бачиш шубу, не можеш встояти», — наводить приклад кулінар і наполягає, що така психологія споживання формувалася останні 70 років.</p>
      <p>За його словами, СРСР подарував людям багато міфів. На зразок того, що м’ясний суп корисний і його потрібно їсти щодня. Насправді ж, рідина з-під вивареного м’яса насичує швидкими жирами та вуглеводами, щоб отримувати більше енергії та більше працювати, а користі не дає.</p>
      <p>«Раніше їжу розглядали тільки з позиції енергетичної цінності, попри якість», — розводить руками Клопотенко. Саме тому в меню радянської людини в обов’язковому порядку були дешеві та калорійні манка, смажена картопля і бутерброди з маслом.</p>
      <p>Що стосується традиційної української їжі, то й вона обросла стереотипами. Клопотенко, вивчаючи вітчизняну кухню, дійшов висновку, що насправді вона спочатку була цілком дієтичною.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/013/932/original/73a268458184ee0db68fec8f626e8bcf.jpeg&amp;stamp=1&amp;q=85"/>
      </figure>
      <p>Олександра Шиманова<br/>Будуємо відносини з їжею. Як навчитися контролювати апетит і стати господарем свого життя</p>
      <p>«Українці м’яса багато не їли, бо це була розкіш, — розповідає експерт. — Свиню забивали тільки на великі свята, а в рік могло бути до семи постів». Зате овочі, фрукти та ягоди завжди були в раціоні вдосталь, бо їх можна було виростити у себе на городі. Те саме стосується молочних продуктів — селяни, зазвичай, тримали корову або козу.</p>
      <p>Тепер лідери зі споживання молока, йогуртів і сиру живуть у Нідерландах і Фінляндії, де на душу населення щороку припадає відповідно 44,9 кг і 33,2 кг, каже Катерина Глушаниця, менеджерка із зовнішніх зв’язків із науково-експертними установами компанії Danone. А ось у середземноморських країнах любов до молочних продуктів досить помірна, зате там живуть справжні фанати зелені та морепродуктів.</p>
      <p>«Гарнірів у нас немає, — розповідає мешканка Барселони Шатирко. — До м’яса замість макаронів або картоплі подають салати або крем-суп».</p>
      <p>Правильний раціон позначається на здоров'ї: за даними ВООЗ, від серцево-судинних хвороб, викликаних неправильним харчуванням, щорічно вмирає лише 10,7% іспанців, що в три з половиною рази менше аналогічного показника в Україні.</p>
      <p>Хоча й іспанське меню ідеалізувати не варто, попереджає Шатирко. Морепродукти тут часто сильно зажарюють, щоправда, на оливковій олії, а вечеряти сідають о дев’ятій вечора, просто перед сном. «Адже день дуже довгий і спекотний», — пояснює вона.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/520/original/103d75c16528042054c8573159b8aede.png&amp;stamp=1&amp;q=85&amp;w=115"/>
      </figure>
      <p>Савелій Лібкін<br/>Як їжа стала сучасною релігією</p>
      <p>Ще одна країна харчових міфів — США. Вважають, що більшість населення там харчується шкідливо і відчуває проблеми із зайвою вагою. Але Анна Коновалова, яка переїхала в Америку кілька років тому, запевняє: огрядні тут — найчастіше малозабезпечені люди.</p>
      <p>«Харчуватися правильно — це дорого, — міркує вона. — Переплачувати доводиться за органічні овочі та фрукти, адже звичайні магазинні ніяк не можна назвати здоровими». І якщо люди з непоганими статками можуть собі дозволити обід або вечерю в ресторані, то в разі маленького бюджету йдуть у фастфуд.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/261/original/622fe3110f465bf57cb22a9ff98c412d.png&amp;stamp=20191122161053&amp;q=85&amp;output=jpg&amp;bg=white"/>
      </figure>
      <h3>Тарілка мрії</h3>
      <p>Хай там як, лікарі, дієтологи та кухарі одностайні: українці зобов’язані суттєво змінити свій раціон.</p>
      <p>«Приблизно три чверті — продукти рослинного походження: овочі, бобові, фрукти, ягоди, злаки, горіхи та насіння, — описує ідеальну українську тарілку Швець. — Інша чверть припадає на продукти тваринного походження — яйця, м’ясо, рибу та молочні продукти».</p>
      <p>Оскільки смакові уподобання формуються у дитинстві, важливо регламентувати перелік продуктів, які пропонують школярам, вважає Швець. «І там не повинно бути солодких булочок, пиріжків із повидлом і солоних крекерів», — каже експерт.</p>
      <p>У боротьбі за здоров’я та довголіття громадян багато країн розробили заходи, що сприяють здоровому вибору в харчуванні. Наприклад, в Австрії, Угорщині, Данії, Ісландії, Норвегії, Швейцарії та навіть у нью-йоркських пунктах громадського харчування заборонено застосовувати трансжири у приготуванні їжі. А у Великій Британії тамтешній МОЗ у березні цьогоріч висунув пропозицію обмежити рекламу нездорових продуктов, спрямовану на дітей.</p>
      <p>Найкращих світових практик має дотримуватися й Україна, вважають фахівці. А якщо хочеш змін -— почни з себе.</p>
      <p>«Люди починають осмислювати життя», — підсумовує Тетяна Терещенко. За її словами, ті, хто хоче впорядкувати своє тіло, дедалі частіше звертаються за порадою до дієтологів.</p>
      <p>«Це дуже тішить», — зізнається вона.</p>
      <p>
        <i>
          <b>Читайте цей матеріал у свіжому номері журналу НВ — № 43 від 21 листопада 2019 року</b>
        </i>
      </p>
    </article>
  </body>
</html>