<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188647/"/>
    <meta property="og:site_name" content="Janam TV"/>
    <meta property="article:published_time" content="2019-11-24T08:17:24+00:00"/>
    <meta property="og:title" content="അയോദ്ധ്യ വിധിയോടെ ജുഡീഷറിയില്‍ ജനങ്ങളുടെ വിശ്വാസം വര്‍ദ്ധിച്ചു, വിധിയെ സ്വാഗതം ചെയ്ത ജനങ്ങള്‍ക്ക് മന്‍ കി ബാത്തില്‍ നന്ദി പറഞ്ഞ് പ്രധാനമന്ത്രി"/>
    <meta property="og:description" content="ന്യൂഡല്‍ഹി: അയോദ്ധ്യ കേസില്‍ സുപ്രീം കോടതി സ്വീകരിച്ച നിലപാട് ജനങ്ങളുടെ ജുഡീഷറിയിലുള്ള വിശ്വാസം വര്‍ദ്ധിപ്പിച്ചതായി പ്രധാനമന്ത്രി നരേന്ദ്ര മോദി. പ്രതിമാസ"/>
  </head>
  <body>
    <article>
      <h1>അയോദ്ധ്യ വിധിയോടെ ജുഡീഷറിയില്‍ ജനങ്ങളുടെ വിശ്വാസം വര്‍ദ്ധിച്ചു, വിധിയെ സ്വാഗതം ചെയ്ത ജനങ്ങള്‍ക്ക് മന്‍ കി ബാത്തില്‍ നന്ദി പറഞ്ഞ് പ്രധാനമന്ത്രി</h1>
      <address><time datetime="2019-11-24T08:17:24+00:00">24 Nov 2019, 08:17</time> by <a rel="author">Janam TV Web Desk</a></address>
      <p>ന്യൂഡല്‍ഹി: അയോദ്ധ്യ കേസില്‍ സുപ്രീം കോടതി സ്വീകരിച്ച നിലപാട് ജനങ്ങളുടെ ജുഡീഷറിയിലുള്ള വിശ്വാസം വര്‍ദ്ധിപ്പിച്ചതായി പ്രധാനമന്ത്രി നരേന്ദ്ര മോദി. പ്രതിമാസ റേഡിയോ പരിപാടിയായ മന്‍ കി ബാത്തിലാണ് പ്രധാനമന്ത്രി ഇക്കാര്യം സൂചിപ്പിച്ചത്.</p>
      <p>കോടതി വിധിക്ക് ശേഷം ഐക്യവും സമാധാനവും നിലനിര്‍ത്തിയ ജനങ്ങള്‍ക്ക് മന്‍ കി ബാത്തില്‍ അദ്ദേഹം നന്ദി അറിയിച്ചു. ജനങ്ങള്‍ സ്വീകരിച്ച സമാധാനവും ഐക്യവും രാജ്യത്തിന്റെ വിവിധതയും വൈവിധ്യത്തേയുമാണ് സൂചിപ്പിക്കുന്നതെന്നും അദ്ദേഹം പറഞ്ഞു.</p>
      <p>‘എക്‌സാം വാരിയര്‍’ എന്ന പേരില്‍ വിദ്യാര്‍ഥികള്‍ക്കായി തയ്യാറാക്കുന്ന അടുത്ത എപ്പിസോഡ് പരീക്ഷയ്ക്ക് മുമ്പു തന്നെ പ്രക്ഷേപണം ചെയ്യുമെന്ന് അദ്ദേഹം പറഞ്ഞു. വിദ്യാര്‍ഥികളുമായി സംവദിക്കുന്നതിനിടെയാണ് ഇക്കാര്യം വ്യക്തമാക്കിയത്. കൊഹിമ, ന്യൂഡല്‍ഹി, റോഹ്താക് എന്നിവിടങ്ങളില്‍ നിന്നുള്ള എന്‍സിസി കേഡറ്റുകളുമായി പിരപാടിയില്‍ അദ്ദേഹം സംസാരിച്ചു. എന്‍സിസി കേഡറ്റില്‍ പ്രവര്‍ത്തിക്കുമ്പോള്‍ തനിക്കു നേരിട്ട അനുഭവങ്ങള്‍ പ്രധാനമന്ത്രി വിദ്യാര്‍ഥികളുമായി പങ്കുവെച്ചു.</p>
      <p>രാഷ്ട്രീയക്കാരനല്ലെങ്കില്‍ എന്തു ജോലിയാണ് ചെയ്യുകയെന്ന ഡല്‍ഹിയിലെ യുവാവിന്റെ ചോദ്യത്തിന് രാഷ്ട്രീയക്കാരനാകാന്‍ താന്‍ ഒരിക്കലും ആഗ്രഹിച്ചിരുന്നില്ലെന്ന മറുപടിയാണ് പ്രധാനമന്ത്രി നല്‍കിയത്. എന്നാല്‍ ഇപ്പോള്‍ ഉത്തരവാദിത്തം ഏറ്റെടുത്തതോടെ കഴിയുന്നത്ര മികച്ച രീതിയില്‍ ചുമതല പൂര്‍ത്തിയാക്കുമെന്ന് മോദി പറഞ്ഞു. പരിപാടിയില്‍ നിരവധി പേരുമായി പ്രധാനമന്ത്രി സംവദിച്ചു.</p>
      <p>ഡിസംബര്‍ 7 സായുധ സേന ദിനമായി ആചരിക്കുമെന്നും ഓരോരുത്തരും സായുധ സേനയുടെ കടമയെ കുറിച്ച് ഓര്‍ക്കണമെന്നും അദ്ദേഹം പറഞ്ഞു. സൈനികരുടെ ധീരത, ധൈര്യം, സാഹസികത, ജീവത്യാഗം എന്നിവയെ കുറിച്ചും അദ്ദേഹം മന്‍ കീ ബാത്തില്‍ സംസാരിച്ചു. പരിപാടിയില്‍ രാജ്യത്തെ കാക്കുന്ന സൈനികര്‍ക്ക് പ്രധാനമന്ത്രി ആദരം അര്‍പ്പിച്ചു.</p>
      <figure>
        <iframe data-src="https://twitter.com/ANI/status/1198478424404160512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>അതോടൊപ്പം, ഫിറ്റ് ഇന്ത്യാ വാരത്തിന് പ്രധാനമന്ത്രി തുടക്കം കുറിച്ചു. രാജ്യത്തെ വിദ്യാലയങ്ങള്‍ക്ക് ഏത് ആഴ്ച വേണമെങ്കിലും ഫിറ്റ് ഇന്ത്യാ വാരമായി തെരഞ്ഞെടുക്കാമെന്നും അദ്ദേഹം പറഞ്ഞു. മനസും ശരീരവും ആരോഗ്യപരമായി നിലനിര്‍ത്തണം. നന്നായി ഭക്ഷണം കഴിക്കുക, കൃത്യസമയത്ത് ഉറങ്ങുക, പതിവായി വ്യായാമം ചെയ്യുക തുടങ്ങിയ പ്രവണതകള്‍ ഇതിനു വേണ്ടി ആരംഭിക്കണമെന്നും അദ്ദേഹം സൂചിപ്പിച്ചു.</p>
      <p>ഭരണാഘടനാ ദിനമായ നവംബര്‍ 26-നെ കുറിച്ചും അദ്ദേഹം മന്‍ കീ ബാത്തില്‍ സൂചിപ്പിച്ചു. കൂടാതെ ഉത്സവ ടൂറിസത്തിന്റെ പ്രധാന്യത്തെ കുറിച്ചും അദ്ദേഹം സംസാരിച്ചു. നദികളുടെ ആരാധന, സംരക്ഷണം എന്നിവയെ കുറിച്ചും മന്‍ കീ ബാത്തില്‍ പറഞ്ഞു. നദി ആരാധന ആഘോഷങ്ങളില്‍ തീര്‍ത്ഥാടന സൗകര്യം ഒരുക്കുന്നതിനെ കുറിച്ചും സൂചിപ്പിച്ചു.</p>
      <figure>
        <iframe data-src="https://twitter.com/ANI/status/1198480498042912768?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>അതേസമയം, ആന്ധ്രാപ്രദേശിലെ മംഗാമാരിപേട്ട ബീച്ചില്‍ നിന്ന് 4000 കിലോ പ്ലാസ്റ്റ്ക് നീക്കം ചെയ്ത സ്‌കൂബ ഡൈവേഴ്‌സിനെ പരിപാടിയില്‍ പ്രശംസിച്ചു. മാതൃഭാഷയായ റാഗ്ലോയെ സംരക്ഷിക്കാന്‍ ധാര്‍ചുല്‍ നടത്തുന്ന സമരത്തേയും അദ്ദേഹം പ്രശംസിച്ചു. ലിപിയില്ലാത്ത റാംഗ്ലോ ഭാഷയെ നിലനിര്‍ത്താന്‍ ജനങ്ങള്‍ ശ്രമിക്കണമെന്നും അദ്ദേഹം പറഞ്ഞു.</p>
    </article>
  </body>
</html>