<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/24/ince-nin-erdogan-ile-gorustugu-iddias-siyaset-dunyas-n-sarsmaya-devam-ediyor"/>
    <meta property="og:site_name" content="euronews"/>
    <meta property="article:published_time" content="2019-11-24T08:22:47+00:00"/>
    <meta property="og:title" content="İnce’nin Erdoğan ile görüştüğü iddiasında taraflar ne dedi ?"/>
    <meta property="og:description" content="Muharrem İnce’nin Cumhurbaşkanı Recep Tayyip Erdoğan’la CHP genel başkanlığı için Saray’da görüştüğü iddiası Türkiye’de siyaset dünyasını sarsmaya devam ediyor."/>
  </head>
  <body>
    <article>
      <h1>İnce’nin Erdoğan ile görüştüğü iddiasında taraflar ne dedi ?</h1>
      <address><time datetime="2019-11-24T08:22:47+00:00">24 Nov 2019, 08:22</time> by <a rel="author">Euronews </a></address>
      <p>Muharrem İnce’nin Cumhurbaşkanı Recep Tayyip Erdoğan’la CHP genel başkanlığı için Beştepe'de Cumhurbaşkanlığı Külliyesi'nde görüştüğü iddiası Türkiye’de siyaset dünyasında tartışılmaya devam ediyor.</p>
      <p>CHP yönetimi, Muharrem İnce ve Cumhurbaşkanlığı'ndan yapılan son açıklamalar, “Erdoğan ile görüşen CHP’li” tartışmasının daha uzun süre gündemde kalacağını gösteriyor.</p>
      <h3>Tarafların son açıklamaları</h3>
      <p>Muharrem İnce, Hürriyet’ten Ahmet Hakan’a yaptığı açıklamada, iddiaları yalanlarken, “Bu düpedüz Cumhuriyet Halk Partisi Genel Merkezi’nde tasarlanmış bir oyundur, bir tezgâhtır.” dedi.</p>
      <p>Cumhuriyet gazetesinde Mahmut Lıcalı imzasıyla çıkan bir haberde ise, Rahmi Turan’ın tartışma yaratan yazısının ardından Muharrem İnce’nin Kılıçdaroğlu’nu telefonla arayarak birlikte bir açıklama yapmayı önerdiği bildirildi.</p>
      <h3>İnce CHP yönetimini suçluyor</h3>
      <p>İnce’nin “Bu tartışma partiyi yıpratacak. Gerekirse ben sizin yanınıza geleyim görüşelim. Gazetecilerin karşısına çıkalım, bu konuda bir açıklama yapalım” dediği, buna karşılık Kılıçdaroğlu’nun ise İnce’ye “Sizinle sonra görüşeceğiz” diyerek görüşmeyi sonlandırdığı ifade edildi.</p>
      <p>Muharrem İnce, CHP yönetimine yönelik sert açıklamasında, “CHP’ye çöreklenmiş bir yapı var. Para pul işlerine karışan bir çete... Para pul işlerinde de bu çete var, dedikodularda, kumpaslarda, yalan dolanda da bu çete var. Bu çeteyi CHP Genel Merkezi’nden def etmemiz lazım. Def edeceğiz.” ifadelerini kullandı.</p>
      <h3>Kılıçdaroğlu: CHP'yi karıştırmak istiyorlar</h3>
      <p>Kemal Kılıçdaroğlu’nun, “Erdoğan ile görüşen CHP’li” iddiasıyla ilgili olarak “CHP’yi karıştırmak istiyorlar. Bir operasyon yapılacağını biliyorduk. Buna imkân vermemeliyiz” değerlendirmesini yaptığını yazan Cumhuriyet, Parti Sözcüsü Faik Öztrak’ın “CHP’ye karşı düzenlenen kumpasın düğümünün çözülmesi için bu bilginin hangi Saraylıdan alındığının açıklanması gerekti ve Saray memurlarının operasyonuyla CHP’yi dizayn etmek kimsenin haddi değildir” dediğini aktardı.</p>
      <figure>
        <img src="https://static.euronews.com/articles/stories/04/31/86/86/808x586_cmsv2_0463884d-9afd-57ab-8d6f-ad51ee3d7ad5-4318686.jpg"/>
      </figure>
      <h3>Cumhurbaşkanlığı'ndan gelen son açıklama</h3>
      <p>Bu arada Cumhurbaşkanlığı İletişim Başkanı Fahrettin Altun, Beştepe'ye giden CHP'li siyasetçi iddialarına ilişkin, "haber kaynağı olarak gösterilen şahıs tarafından yapılan son açıklamanın hiçbir surette gerçeği yansıtmadığını" bildirdi.</p>
      <p>Söz konusu şahsın, bahsi geçen tarihte "Cumhurbaşkanlığı Külliyesi'ne 06 SFG 4543 plakalı araçla giriş, 06 GHJ 1290 plakalı araçla çıkış yapıldığı" iddiasını anımsatan Altun, Cumhurbaşkanlığı Külliyesi Ziyaretçi Kabul Programı'nda bu plakalara sahip herhangi bir araç kaydının söz konusu olmadığını belirtti.</p>
      <p>Altun, açıklamalarında şunları kaydetti:</p>
      <p>"Dahası Emniyet Genel Müdürlüğü Trafik Uygulama ve Denetleme Dairesi Başkanlığımız kayıtlarına göre bu plakalar mevcut dahi değildir.</p>
      <p>Türkiye kamuoyunu böylesi bir gündemle manipüle etmeye, algı operasyonlarıyla demokratik siyasetimize gölge düşürmeye çalışanları milletimizin vicdanına havale ediyoruz."</p>
      <ul>
        <li>
          <a href="https://tr.euronews.com/2019/11/22/muharrem-ince-den-bestepe-ye-cikti-iddiasina-tepki-kanitlanirsa-taksim-de-kendimi-yakarim">Muharrem İnce'den Beştepe'ye çıktığı iddiasına yanıt: Kanıtlanırsa Taksim'de kendimi yakarım</a>
        </li>
        <li>
          <a href="https://tr.euronews.com/2019/09/12/muharrem-ince-yine-aday-olacagim">Muharrem İnce: Yine aday olacağım</a>
        </li>
        <li>
          <a href="https://tr.euronews.com/2019/11/23/gazeteci-rahmi-turan-erdogan-la-parti-liderligi-icin-gorusen-chp-li-iddiasinin-kaynag-n-ac">'Beştepe'ye çıkan CHP'li' iddiası: Gazeteci Atilla: CHP'li kaynağın konuşmasını bekliyorum</a>
        </li>
      </ul>
    </article>
  </body>
</html>