<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012966/%D8%AF%D8%B1-%D9%85%D9%88%D8%B1%D8%AF-%DA%A9%D8%A7%D9%84%D8%AF%D8%B1%D9%88%D9%86-%D9%87%D9%85%DB%8C%D9%86-%D8%AD%D8%A7%D9%84%D8%A7-%D8%AA%D8%B5%D9%85%DB%8C%D9%85-%D8%A8%DA%AF%DB%8C%D8%B1%DB%8C%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T08:16:18+00:00"/>
    <meta property="og:title" content="در مورد کالدرون همین حالا تصمیم بگیرید"/>
    <meta property="og:description" content="رضا جباری، پیشکسوت تیم فوتبال پرسپولیس گفت: در مورد آینده کالدرون در تیم فوتبال پرسپولیس همین الان باید تصمیم قطعی گرفته شود، چرا که نیم‌فصل دیر است."/>
  </head>
  <body>
    <article>
      <h1>در مورد کالدرون همین حالا تصمیم بگیرید</h1>
      <h2>جباری:</h2>
      <address>
        <time datetime="2019-11-24T08:16:18+00:00">24 Nov 2019, 08:16</time>
      </address>
      <p>
        <i>رضا جباری، پیشکسوت تیم فوتبال پرسپولیس گفت: در مورد آینده کالدرون در تیم فوتبال پرسپولیس همین الان باید تصمیم قطعی گرفته شود، چرا که نیم‌فصل دیر است.</i>
      </p>
      <p>به گزارش مشرق، <b>رضا جباری</b> در مورد شکست غیرمنتظره تیم فوتبال <b>پرسپولیس </b>مقابل<b> نفت مسجدسلیمان</b> گفت: این بازی را در ورزشگاه آزادی از نزدیک تماشا کردم و به اتفاق حسن خانمحمدی و دیگر دوستانم به این نتیجه رسیدیم که شکست پرسپولیس چند دلیل داشت. اول اینکه ترکیب اولیه تیم سه اشتباه داشت و کالدرون بار دیگر نشان داد هنوز ترکیب تیمش را نمی‌شناسد. قرار گرفتن همزمان محمد انصاری و محمد نادری در جناح چپ تصمیم درستی نبوده و نیست از این جهت که هر دو بازیکن یک کار را در زمین انجام می‌دهند و همین مسئله باعث شده بود کارایی جناح چپ پرسپولیس پایین بیاید. در خط میانی هم حضور همزمان نوراللهی و ربیع‌خواه اشتباه است، چرا که این دو بازیکن یک کار را در زمین انجام می‌دهند. قرار گرفتن امیری در خط حمله نیز نمی‌تواند به نفع تیم و حتی خود این بازیکن باشد.</p>
      <p><b>کالدرون تیمش را دچار سردرگمی می‌کند</b><br/>وی افزود: کالدرون از ابتدای لیگ تا حالا بارها بازیکنان را در ترکیب جابه‌جا کرده و همین مسئله باعث شده است که بازیکن حتی یکی دو روز مانده به بازی نداند که در ترکیب هست یا نه و دچار سردرگمی می‌شود. همین سردرگمی باعث می‌شود بازیکن نتواند از نظر روحی و روانی خودش را برای بازی آماده کند و در نتیجه کارایی‌اش در زمین مسابقه پایین می‌آید. در واقع این وظیفه رهبر و هدایت‌کننده تیم است که تیمش را از هر نظر آماده مسابقه کند. کاری که کالدرون آن را خوب انجام نمی‌دهد. برای همین است که می‌بینیم بازیکنان پرسپولیس نمی‌توانند کارایی و شادابی را که باید داشته باشند، ارائه کنند و نتیجه‌اش این می‌شود که در یک بازی خانگی و مقابل تیم معمولی که احترام زیادی برای آن قائلم، خیلی راحت بازنده می‌شوند.</p>
      <p><b>پرسپولیس چوب اشتباهات مدیر قبلی‌اش را می‌خورد</b><br/>پیشکسوت پرسپولیس با تأکید بر اینکه تیم پرسپولیس چوب اشتباهات گذشته مدیرعاملش را می‌خورد، عنوان کرد: قصد حمایت از انصاری‌فرد را ندارم و هر مدیر دیگری بود این حرف را می‌زدم. متأسفانه پرسپولیس بعد از چند سال از هر نظر در مسیر خیلی خوبی قرار گرفته بود، اما حضور یک مدیر و تصمیماتی که او لحاظ کرد باعث شد الان تیم به این جایگاه برسد و در یک نیم‌فصل چهار شکست در کارنامه‌اش به ثبت برسد. از انتخاب سرمربی و اسپانسر گرفته تا جذب چند بازیکن از جمله جونیور؛ همه اشتباهاتی بودند که از مدیر قبلی سر زد و الان انصاری‌فرد باید به دنبال راهی برای خلاصی از قرارداد شش میلیاردی یک بازیکن بی‌کیفیت خارجی باشد. بعد از آن هم باید یک بازیکن خارجی خوب برای پرسپولیس پیدا کند.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012961/%D8%A8%D8%B1%D8%A7%D9%86%DA%A9%D9%88-%D8%AA%DB%8C%D9%85-%D9%85%D9%84%DB%8C-%D8%AC%D8%AF%DB%8C-%D8%B4%D8%AF-%D8%AF%DB%8C%D8%AF%D8%A7%D8%B1-%D9%81%D8%B1%D8%AF%D8%A7-%D8%AF%D8%B1-%D8%AA%D8%B1%DA%A9%DB%8C%D9%87">برانکو-تیم‌ملی جدی شد؛ دیدار فردا در ترکیه</a>
      </blockquote>
      <p><b>برای برکناری یا حمایت از کالدرون نیم‌فصل دیر است</b><br/>جباری در واکنش به این سؤال که «برکناری کالدرون می‌تواند تصمیم درستی باشد یا نه؟»، خاطر نشان کرد: به عقیده من اگر قرار است با کالدرون ادامه بدهیم باید تا پایان فصل از او حمایت کنیم. اگر مدیریت باشگاه به این نتیجه رسیده که او را برکنار کند، بهتر است همین الان این اتفاق بیفتد. اگر قرار است تا نیم‌فصل صبر کنیم اشتباه است، چرا که اگر آن موقع مربی جدید فرصت کافی برای شناخت تیمش نخواهد داشت و در صورت ناکامی احتمالی هم توجیه می‌کند که خودش تیم را نبسته و زمان لازم دارد تا شناخت پیدا کند، اما اگر الان مربی جدید بیاید تا نیم‌فصل تیمش را خواهد شناخت و در آن مقطع تصمیم می‌گیرد که چه نفراتی برای ادامه فصل و لیگ قهرمانان به کارش می‌آیند.</p>
      <p><b>بازگشت برانکو به پرسپولیس را به صلاح نمی‌بینم</b><br/>وی راجع به اینکه آیا بازگشت برانکو به پرسپولیس می‌تواند به نفع این تیم باشد، گفت: در اینکه برانکو پرسپولیس را در بدترین حالت تحویل گرفت و به بهترین شکل تحویل کالدرون داد، شکی نیست. به نظر من نتیجه گرفتن با این پرسپولیس که سه دوره قهرمان لیگ شده بود و بهترین نفرات را در ترکیبش داشت، کار سختی نبود، اما کالدرون با تیمی که از نظر شخصیتی هم جایگاه بسیار بالایی در ایران و آسیا پیدا کرده بود، اصلاً خوب نتیجه نگرفته و فوتبالی هم که تیمش ارائه می‌کند اصلاً قابل دفاع و امیدوارکننده نیست. با این حال بازگشت برانکو را چندان به صلاح نمی‌بینم. از این جهت که او هنوز پول فصل قبلش را نگرفته و از باشگاه هم شکایت کرده است. شاید بهتر باشد که در انتخاب جانشین کالدرون سنجیده‌تر عمل شود.</p>
      <p><b>برانکو بهترین گزینه برای جانشینی ویلموتس است</b><br/>جباری در خاتمه خاطرنشان کرد: شنیده‌ام فدراسیون فوتبال دنبال استخدام برانکو به جای ویلموتس است. تصمیمی که بعد از رفتن کارلوس کی‌روش باید لحاظ می‌شد، اما یک انتخاب اشتباه باعث شد تیم ملی دو شکست بد را مقابل بحرین و عراق داشته باشد. اگر واقعاً فدراسیون به این نتیجه رسیده است که برانکو را جایگزین ویلموتس کند بهترین تصمیم برای تیم ملی و فوتبال ایران است که امیدوارم عملی شود.</p>
      <p>منبع: تسنیم</p>
    </article>
  </body>
</html>