<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/boxer-wilder-obhajil-titul-v-supertaz/431921-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T08:05:00+00:00"/>
    <meta property="og:title" content="Boxer Wilder obhájil titul v superťažkej váhe, čaká ho Fury"/>
    <meta property="og:description" content="Wilder si vylepšil bilanciu v profesionálnom ringu na 42 víťazstiev (41 KO) a jedna remíza."/>
  </head>
  <body>
    <article>
      <h1>Boxer Wilder obhájil titul v superťažkej váhe, čaká ho Fury</h1>
      <h2>Wilder si vylepšil bilanciu v profesionálnom ringu na 42 víťazstiev (41 KO) a jedna remíza.</h2>
      <address><time datetime="2019-11-24T08:05:00+00:00">24 Nov 2019, 08:05</time> by <a rel="author">TASR</a></address>
      <p>Las Vegas 24. novembra (TASR) – Americký boxer Deontay Wilder obhájil titul organizácie WBC v superťažkej hmotnostnej kategórii. V sobotnom zápase v Las Vegas poslal Kubánca Luisa Ortiza na zem v siedmom kole a zabezpečil si tak odvetu s Tysonom Furym.</p>
      <p>Úvodných šesť kôl veľa vzruchu neprinieslo. Rozhodujúci úder v 7. kole prišiel ako blesk z jasného neba. "Hral som sa s ním, nechcel som robiť neuvážené kroky. Moja šanca napokon prišla a využil som ju," povedal podľa AP 34-ročný Wilder.</p>
      <p>Ortizovi sa po tvrdom údere pravačkou nezdvíhalo zo zeme ľahko, no myslí si, že to stihol v časovom limite: <i>"Keď rozhodca napočítal do sedem, už som stál. Chcel som pokračovať." </i>Proti rozhodnutiu však napokon neprotestoval. Kvality svojho súpera uznal aj Wilder: <i>"Patrí k svetovej špičke, proti tomu nemôže nikto namietať."</i></p>
      <p>Wilder si vylepšil bilanciu v profesionálnom ringu na 42 víťazstiev (41 KO) a jedna remíza. Práve tou sa skončil jeho minuloročný súboj s Tysonom Furym. S kontroverzným Britom sa stretne znova 23. februára 2020.</p>
    </article>
  </body>
</html>