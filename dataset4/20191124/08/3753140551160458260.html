<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/24/quotlyudoyidstvo_perekhodyt_u_zvychkuquot_zvituvaly_chekisty_pid_chas_golodomoru"/>
    <meta property="og:site_name" content="espreso.tv"/>
    <meta property="article:published_time" content="2019-11-24T08:52:00+00:00"/>
    <meta property="og:title" content="&quot;Людожерство переходить у звичку&quot;, - звітували чекісти під час Голодомору"/>
    <meta property="og:description" content="Розсекречені документи радянської окупаційної спецслужби ОГПУ дають виразну картину того, що насправді відбувалося в українських селах у 1932-1933 роках"/>
  </head>
  <body>
    <article>
      <h1>"Людожерство переходить у звичку", - звітували чекісти під час Голодомору</h1>
      <address>
        <time datetime="2019-11-24T08:52:00+00:00">24 Nov 2019, 08:52</time>
      </address>
      <p>Розсекречені документи радянської окупаційної спецслужби ОГПУ дають виразну картину того, що насправді відбувалося в українських селах у 1932-1933 роках</p>
      <p>Про це розповідає <a href="https://espreso.tv/">Еспресо.TV</a> з посиланням на <a href="https://www.bbc.com/">BBC</a>.</p>
      <p>"В Ново-Василівському районі відбувається торгівля трупами кішок, собак і м'ясом полеглих коней з боку спекулятивних елементів серед селян. Продажна ціна собаки в середньому 12 руб., м'ясо полеглого коня - 6-8 руб. кг. Розплата в більшості випадків проводиться речами (килимами, одягом та інше)" (Дніпропетровський облвідділ, 5 березня 1933-го).</p>
      <p>"На ґрунті голоду відзначено 6 випадків людоїдства. Є випадки свідомого умертвіння батьком своїх двох дітей через те, що останніх не було чим годувати" (Вінницький облвідділ, 9 березня).</p>
      <p>"За останній час ми відзначаємо значне зростання трупоїдства і людоїдства. Щодня з районів отримую 10 і більше повідомлень. У ряді випадків людоїдство переходить навіть у звичку" (Київський облвідділ, 12 березня).</p>
      <p>Побачивши безвихідь, селяни почали тікати зі штучно утворених колгоспів, де їх утримували силою.</p>
      <p>З довідки ОГПУ "Про масові виїзди з сіл України і оперативні заходи боротьби з ними" від 2 лютого 1933-го:</p>
      <p>"Зареєстровані села, з яких втекли всі дорослі й працездатні чоловіки".</p>
      <p>В тому ж документі відзначено: "З метою припинення виїздів із сіл органами ГПУ прийнято рішучі заходи, які полягають: в категоричній забороні сільрадам видавати будь-які довідки на виїзд; мобілізації агентури і сільського активу на виявлення організаторів виїздів; створення по лінії транспортних органів ГПУ і по районах оперативних заслонів; арештів організаторів і учасників утечі".</p>
      <p>Тих, кого ловили, переважно повертали назад - вмирати у своєму селі. Певну частину кидали за ґрати, а декого висилали до Казахстану.</p>
      <p>Про масштаби втечі з села свідчить, наприклад, така цифра: лише протягом п'яти днів - з 6 по 10 лютого 1933 року - в Україні спіймали 5913 осіб. А загалом на той момент було затримано 29 406 втікачів.</p>
    </article>
  </body>
</html>