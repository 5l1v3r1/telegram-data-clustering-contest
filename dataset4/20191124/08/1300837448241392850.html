<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/mondo/2019/11/24/romania-ballottaggio-presidenziali_e40c1ac4-26b6-4c01-b38a-d248a8c69bf0.html"/>
    <meta property="og:site_name" content="ANSA.it"/>
    <meta property="article:published_time" content="2019-11-24T08:45:07+00:00"/>
    <meta property="og:title" content="Romania: ballottaggio presidenziali"/>
    <meta property="og:description" content="In Romania alle 7 locali (le 6 italiane) si sono aperti i seggi per il ballottaggio delle elezioni presidenziali, che vede la sfida fra il presidente uscente, il conservatore Klaus Iohannis, e la ex premier socialdemocratica Viorica Dancila. (ANSA)"/>
  </head>
  <body>
    <article>
      <h1>Romania: ballottaggio presidenziali</h1>
      <h2>Presidente uscente Iohannis favorito su ex premier Dancila</h2>
      <address><time datetime="2019-11-24T08:45:07+00:00">24 Nov 2019, 08:45</time> by <a rel="author">Redazione ANSA</a></address>
      <p> In Romania alle 7 locali (le 6 italiane) si sono aperti i seggi per il ballottaggio delle elezioni presidenziali, che vede la sfida fra il presidente uscente, il conservatore Klaus Iohannis, e la ex premier socialdemocratica Viorica Dancila. I numerosi romeni residenti all'estero possono votare già da venerdì. Tutti i sondaggi danno per favorito Iohannis, che nel primo turno del 10 novembre scorso si era affermato con il 37,82% dei voti, davanti a Dancila che aveva ottenuto il 22,26%. Difficilmente la ex premier potrà recuperare lo svantaggio, considerando che il presidente uscente può contare sull'appoggio degli altri partiti di centrodestra. Dancila da parte sua è rimasta a gareggiare da sola dopo che anche i suoi alleati di centrosinistra - Pro Romania e Alde - l'hanno abbandonata, causando la caduta del suo governo il mese scorso. I circa 19 milioni di elettori potranno votare fino alle 21 locali (20 italiane), con i primi exit poll attesi poco dopo la chiusura dei seggi.<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>