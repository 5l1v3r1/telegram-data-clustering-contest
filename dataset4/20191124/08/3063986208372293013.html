<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/24/842895"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T08:56:00+00:00"/>
    <meta property="og:title" content="ইনিংস হার এড়াতে চেষ্টা করব : আল-অমিন"/>
    <meta property="og:description" content="ইডেন টেস্টের দ্বিতীয় ইনিংসেও ব্যাটিংয়ে নেমে যথারীতি আউট হওয়ার প্রতিযোগিতায় নামে বাংলাদেশি ব্যাটসম্যানরা। দলের স্কোরবোর্ডে কোনো রান যোগ না হতেই 'ডাক' মারেন সাদমান। এছাড়া দলীয় ২ রানে প্রথম ইনিংসের পুনরাবৃত্তি করে 'ডাক' মারেন অধিনায়ক মুমিনুল। আউট হওয়ার প্রতিযোগিতায় নাম লেখান মিঠুন আর ইমরুলও। ৬ রান করা মিঠুন উমেশ যাদবের শিকার হন। আর ৫ রান করা ওপেনার ইমরুলকে বিরাট কোহলির তালুবন্দি করেন ইশান্ত শর্মা। ফলে ম্যাচে রীতিমত ইনিংস পরাজয়ের আশঙ্কায় পড়েছে বাংলাদেশ। তবে ইনিংস পরাজয় এড়াতে চান বাংলাদেশের পেসার আল-অমিন হোসেন। ম্যাচ শেষে সংবাদ সম্মেলনে আল আমিন বলেন, গোলাপি বলে প্রথম ওভার থেকে ৩০ ওভার পর্যন্ত খেলা কঠিন। আমরা এটা পার করে দিয়েছি। ইনিংস হার এড়াতে আমাদের আরও ৮৯ রান করতে হবে। আমরা যারা টেল এন্ডার আছি তারা সবাই মিলে চেষ্টা করব ভারতকে আবার ব্যাট করাতে।   টেস্ট অভিজ্ঞতায় বাংলাদেশ পিছিয়ে আছে  উল্লেখ করে তিনি বলেন, আমরা ওয়ানডে এবং টি-টোয়েন্টি তুলনামূলকভাবে অনেক খেলছি, ফলে সেগুলোতে আমরা অনেকটাই ধারাবাহিক। সেই তুলনায় আমরা টেস্ট ম্যাচ অনেক কম পাই। আমরা শেষ খেলেছি সেই আফগানিস্তানের বিপক্ষে। এর আগেও বিশাল গ্যাপ আছে। সেই তুলনায় ইন্ডিয়া…"/>
  </head>
  <body>
    <article>
      <h1>ইনিংস হার এড়াতে চেষ্টা করব : আল-অমিন</h1>
      <address><time datetime="2019-11-24T08:56:00+00:00">24 Nov 2019, 08:56</time> by <a rel="author">কালের কণ্ঠ অনলাইন</a></address>
      <p>ইডেন টেস্টের দ্বিতীয় ইনিংসেও ব্যাটিংয়ে নেমে যথারীতি আউট হওয়ার প্রতিযোগিতায় নামে বাংলাদেশি ব্যাটসম্যানরা। দলের স্কোরবোর্ডে কোনো রান যোগ না হতেই 'ডাক' মারেন সাদমান। এছাড়া দলীয় ২ রানে প্রথম ইনিংসের পুনরাবৃত্তি করে 'ডাক' মারেন অধিনায়ক মুমিনুল। আউট হওয়ার প্রতিযোগিতায় নাম লেখান মিঠুন আর ইমরুলও। ৬ রান করা মিঠুন উমেশ যাদবের শিকার হন। আর ৫ রান করা ওপেনার ইমরুলকে বিরাট কোহলির তালুবন্দি করেন ইশান্ত শর্মা। ফলে ম্যাচে রীতিমত ইনিংস পরাজয়ের আশঙ্কায় পড়েছে বাংলাদেশ। তবে ইনিংস পরাজয় এড়াতে চান বাংলাদেশের পেসার আল-অমিন হোসেন।</p>
      <p>ম্যাচ শেষে সংবাদ সম্মেলনে আল আমিন বলেন, গোলাপি বলে প্রথম ওভার থেকে ৩০ ওভার পর্যন্ত খেলা কঠিন। আমরা এটা পার করে দিয়েছি। ইনিংস হার এড়াতে আমাদের আরও ৮৯ রান করতে হবে। আমরা যারা টেল এন্ডার আছি তারা সবাই মিলে চেষ্টা করব ভারতকে আবার ব্যাট করাতে।<br/> <br/>টেস্ট অভিজ্ঞতায় বাংলাদেশ পিছিয়ে আছে  উল্লেখ করে তিনি বলেন, আমরা ওয়ানডে এবং টি-টোয়েন্টি তুলনামূলকভাবে অনেক খেলছি, ফলে সেগুলোতে আমরা অনেকটাই ধারাবাহিক। সেই তুলনায় আমরা টেস্ট ম্যাচ অনেক কম পাই। আমরা শেষ খেলেছি সেই আফগানিস্তানের বিপক্ষে। এর আগেও বিশাল গ্যাপ আছে। সেই তুলনায় ইন্ডিয়া কিন্তু টেস্ট ম্যাচ বেশি খেলেছে। আমরা এই ধরনের সুযোগ যতো বেশি পাব ততোই অভিজ্ঞ হব। তখনই আমরা আরও ভালো ক্রিকেট খেলতে পারব।</p>
    </article>
  </body>
</html>