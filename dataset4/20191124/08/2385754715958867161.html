<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598811/oikologoi-ena-dentro-dolofonithike-gia-xari-tis-vitrinas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T08:36:00+00:00"/>
    <meta property="og:title" content="Οικολόγοι: Ένα δέντρο «δολοφονήθηκε» για χάρη της... βιτρίνας"/>
    <meta property="og:description" content="Για &quot;δολοφονία&quot; ενός δέντρου σε κεντρική λεωφόρο της Λευκωσίας κάνει λόγο το Κίνημα Οικολόγων - Συνεργασία Πολιτών.   Σε ανακοίνωση που εξέδωσε την..."/>
  </head>
  <body>
    <article>
      <h1>Οικολόγοι: Ένα δέντρο «δολοφονήθηκε» για χάρη της... βιτρίνας</h1>
      <address><time datetime="2019-11-24T08:36:00+00:00">24 Nov 2019, 08:36</time> by <a rel="author">SigmaLive</a></address>
      <p>Για "δολοφονία" ενός δέντρου σε κεντρική λεωφόρο της Λευκωσίας κάνει λόγο το Κίνημα Οικολόγων - Συνεργασία Πολιτών.</p>
      <p>Σε ανακοίνωση που εξέδωσε την Κυριακή (24/11) σημειώνει ότι πολίτης προέβη σε καταγγελία στην οποία αναφέρει ότι κόπηκε σύριζα ένα μεγάλο δέντρο από συνεργείο του Δήμου Λευκωσίας, την Παρασκευή το πρωί στη Λεωφόρο Γρίβα Διγενή στη Λευκωσία.</p>
      <p>"Όπως πληροφορούμαστε, το δέντρο κόπηκε από το συνεργείο του Δήμου Λευκωσίας με την πρόφαση πως ήταν σαπισμένο. Οι φωτογραφίες όμως που επισυνάπτονται παρουσιάζουν μια διαφορετική εικόνα. Το δέντρο φαίνεται υγιέστατο", σημειώνουν στην ανακοίνωση. </p>
      <p>Ως Κίνημα Οικολόγων – Συνεργασία Πολιτών, λάβαμε καταγγελία πως ο πραγματικός λόγος για την κοπή του δέντρου  δεν ήταν επειδή ήταν σάπιο, αλλά γιατί οι  ιδιοκτήτες παρακείμενης πολυκατοικίας ζήτησαν την αφαίρεσή  του για να φαίνονται τα πανό που ανάρτησαν για την ενοικίαση των  καταστημάτων τους, υπογραμμίζουν.</p>
      <p>Με μεγάλη μας απογοήτευση παρατηρούμε πως για ακόμη μια φορά, ένα ακόμη δέντρο χάθηκε για χάριν της βιτρίνας.Δεν είναι η πρώτη – δυστυχώς – φορά που δέντρα και γενικότερα το περιβάλλον θυσιάζεται για χάριν των οικονομικών συμφερόντων, καταλήγει η ανακοίνωση.</p>
    </article>
  </body>
</html>