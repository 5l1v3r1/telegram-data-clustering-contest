<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012959/%D8%B9%D8%A7%D8%AF%D8%AA-%D8%AF%D8%A7%D8%B1%DB%8C%D9%85-%D8%B5%D8%B9%D9%88%D8%AF-%D8%A8%D9%87-%D8%AC%D8%A7%D9%85-%D8%AC%D9%87%D8%A7%D9%86%DB%8C-%D8%B1%D8%A7-%D8%B3%D8%AE%D8%AA-%DA%A9%D9%86%DB%8C%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T08:04:38+00:00"/>
    <meta property="og:title" content="عادت داریم صعود به جام‌جهانی را سخت کنیم"/>
    <meta property="og:description" content="فریدون زندی، هافبک پیشین تیم ملی گفت: ایرانی‌ها عادت دارند صعود به جام‌جهانی را سخت کنند و کارهای سخت را راحت‌تر انجام بدهند."/>
  </head>
  <body>
    <article>
      <h1>عادت داریم صعود به جام‌جهانی را سخت کنیم</h1>
      <h2>زندی:</h2>
      <address>
        <time datetime="2019-11-24T08:04:38+00:00">24 Nov 2019, 08:04</time>
      </address>
      <p>
        <i>فریدون زندی، هافبک پیشین تیم ملی گفت: ایرانی‌ها عادت دارند صعود به جام‌جهانی را سخت کنند و کارهای سخت را راحت‌تر انجام بدهند.</i>
      </p>
      <p>به گزارش مشرق، <b>فریدون زندی</b> با اشاره به شرایط ماه‌های اخیر <b>استقلال </b>گفت: بازی‌های این تیم را دنبال می‌کنم و می‌دانم که در این چند هفته، خیلی خوب نتیجه گرفته است. استقلال میلیون‌ها هوادار دارد و همیشه باید در بهترین شرایط روحی و فرم بازی باشد.</p>
      <p>وی افزود: با اینکه فصل برای استقلال با نتایج خوبی شروع نشد، اما چند هفته‌ای می‌شود که این تیم راه افتاده و امتیازات مهمی می‌گیرد. روند استقلال بسیار خوب شده، اما درست وقتی این تیم مشغول کسب امتیاز بود، لیگ به خاطر بازی‌های تیم ملی تعطیل شد. امیدوارم این موضوع به ضرر استقلال نباشد و در شروع دوباره لیگ، تیم خوبی را در میدان ببینیم.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012957/%D8%A8%DB%8C%D8%A7%D9%86%DB%8C%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%AF%D8%B1%D8%A8%D8%A7%D8%B1%D9%87-%D8%AE%D8%A8%D8%B1-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A8%D8%B1%D8%A7%D9%86%DA%A9%D9%88">بیانیه‌ فدراسیون فوتبال درباره خبر مذاکره با برانکو</a>
      </blockquote>
      <p>زندی با اشاره به وضعیت لیگ ایران تصریح کرد: من تجربه بازی در ایران را دارم و می‌دانم همه بازی‌ها در لیگ برتر سخت است و تیم‌ها، هیچ بازی آسانی ندارند. نتایجی که تاکنون در بازی‌های مختلف به دست آمده نشان می‌دهد که لیگ امسال اصلا قابل پیش‌بینی نیست، اما باید قبول کنیم که استقلال تا به حال عملکرد خوبی داشته و می‌تواند به همین روند ادامه بدهد.</p>
      <p>هافبک پیشین آبی‌پوشان اضافه کرد: استقلال در سه بازی آینده باید با سه تیم خیلی خوب بازی کند. نساجی، سپاهان و شهرخودرو جزو باشگاه‌های قدرتمند لیگ هستند. من فکر می‌کنم اگر استقلال بتواند از این سه بازی امتیاز بالایی بگیرد، نه تنها در پایان فصل، شانس اول قهرمانی است بلکه در نیم‌فصل هم می‌تواند امیدوار به کسب قهرمانی باشد. از طرفی، به عملکرد استراماچونی اعتماد دارم و می‌دانم او توانایی قهرمان کردن استقلال را دارد.</p>
      <p>این پیشکسوت فوتبال کشورمان در خصوص کارنامه تیم ملی در مرحله مقدماتی جام جهانی ۲۰۲۲ قطر گفت: به اعتقاد من تیم ملی اصلا عملکرد خوبی نداشته و دو باخت خیلی بد مقابل بحرین و عراق به دست آوردیم. البته کار برای ایران تمام نشده و می‌توانیم با ۴ برد در دور برگشت به مرحله بعدی صعود کنیم. از ۴ بازی دور رفت، ۳ دیدار خارج از خانه بود و همین موضوع، کار را سخت کرد، اما در دور برگشت، همه چیز متفاوت می‌شود. ایرانی‌ها عادت دارند صعود به جام‌جهانی را سخت کنند و کار‌های سخت را راحت‌تر انجام بدهند.</p>
      <p>منبع: میزان</p>
    </article>
  </body>
</html>