<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842894"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T08:25:00+00:00"/>
    <meta property="og:title" content="চকরিয়ার বন থেকে বন্যহাতির মৃত বাচ্চা উদ্ধার"/>
    <meta property="og:description" content="কক্সবাজারের উত্তর বনবিভাগের নিয়ন্ত্রণাধীন চকরিয়া উপজেলার খুটাখালী ইউনিয়নস্থ ফুলছড়ি রেঞ্জের আওতাধীন বনাঞ্চলের গহীন অরণ্য থেকে একটি বাচ্চা হাতির মরদেহ উদ্ধার করেছে বনকর্মীরা। বাচ্চা হাতিটির আনুমানিক বয়স প্রায় দুই বছর বলে ধারণা করা হচ্ছে। শনিবার বিকেলে ফুলছড়ি বনবিটের বাইদ্যাঝিরি নামক জঙ্গল থেকে মরদেহটি উদ্ধার করা হয়। স্থানীয় প্রত্যক্ষদর্শী ও বনকর্মীরা জানায়, শনিবার সকালের দিকে ফুলছড়ি রেঞ্জের বনাঞ্চলের ভেতরে কয়েকজন কাঠুরিয়া লাকড়ি সংগ্রহে যায়। এ সময় বাইদ্যা ঝিরি এলাকায় একটি বাচ্চা হাতি মৃত অবস্থায় পড়ে থাকতে দেখে বনাঞ্চলে টহলরত বনকর্মীদের খবরটি জানায়। পরে বনবিটের একদল বনকর্মী ঘটনাস্থলে পৌঁছে বাচ্চা হাতির মরদেহটি উদ্ধার করে এবং বিষয়টি ঊর্ধতন কর্তৃপক্ষকে অবহিত করেন। পরে ডুলাহাজারা বঙ্গবন্ধু শেখ মুজিব সাফারি পার্কের ভেটেরিনারি সার্জন মোস্তাফিজুর রহমান ঘটনাস্থলে পৌঁছে ওই মৃত বাচ্চা হাতির প্রাথমিক সুরতহাল প্রতিবেদন তৈরি করেন এবং বিভিন্ন অঙ্গ-প্রত্যঙ্গ সংগ্রহ করেন। এর পর মৃত বাচ্চা হাতিটি পুঁতে ফেলা হয় মাটিতে। ডুলাহাজারাস্থ বঙ্গবন্ধু শেখ মুজিব সাফারি পার্কের ভেটেরিনারি সার্জন মোস্তাফিজুর রহমান বলেন, মারা যাওয়া হাতির বাচ্চাটি…"/>
  </head>
  <body>
    <article>
      <h1>চকরিয়ার বন থেকে বন্যহাতির মৃত বাচ্চা উদ্ধার</h1>
      <address><time datetime="2019-11-24T08:25:00+00:00">24 Nov 2019, 08:25</time> by <a rel="author">চকরিয়া (কক্সবাজার) প্রতিনিধি</a></address>
      <p>কক্সবাজারের উত্তর বনবিভাগের নিয়ন্ত্রণাধীন চকরিয়া উপজেলার খুটাখালী ইউনিয়নস্থ ফুলছড়ি রেঞ্জের আওতাধীন বনাঞ্চলের গহীন অরণ্য থেকে একটি বাচ্চা হাতির মরদেহ উদ্ধার করেছে বনকর্মীরা। বাচ্চা হাতিটির আনুমানিক বয়স প্রায় দুই বছর বলে ধারণা করা হচ্ছে।</p>
      <p>শনিবার বিকেলে ফুলছড়ি বনবিটের বাইদ্যাঝিরি নামক জঙ্গল থেকে মরদেহটি উদ্ধার করা হয়।</p>
      <p>স্থানীয় প্রত্যক্ষদর্শী ও বনকর্মীরা জানায়, শনিবার সকালের দিকে ফুলছড়ি রেঞ্জের বনাঞ্চলের ভেতরে কয়েকজন কাঠুরিয়া লাকড়ি সংগ্রহে যায়। এ সময় বাইদ্যা ঝিরি এলাকায় একটি বাচ্চা হাতি মৃত অবস্থায় পড়ে থাকতে দেখে বনাঞ্চলে টহলরত বনকর্মীদের খবরটি জানায়। পরে বনবিটের একদল বনকর্মী ঘটনাস্থলে পৌঁছে বাচ্চা হাতির মরদেহটি উদ্ধার করে এবং বিষয়টি ঊর্ধতন কর্তৃপক্ষকে অবহিত করেন।</p>
      <p>পরে ডুলাহাজারা বঙ্গবন্ধু শেখ মুজিব সাফারি পার্কের ভেটেরিনারি সার্জন মোস্তাফিজুর রহমান ঘটনাস্থলে পৌঁছে ওই মৃত বাচ্চা হাতির প্রাথমিক সুরতহাল প্রতিবেদন তৈরি করেন এবং বিভিন্ন অঙ্গ-প্রত্যঙ্গ সংগ্রহ করেন। এর পর মৃত বাচ্চা হাতিটি পুঁতে ফেলা হয় মাটিতে।</p>
      <p>ডুলাহাজারাস্থ বঙ্গবন্ধু শেখ মুজিব সাফারি পার্কের ভেটেরিনারি সার্জন মোস্তাফিজুর রহমান বলেন, মারা যাওয়া হাতির বাচ্চাটি স্ত্রী লিঙ্গের। বয়স প্রায় দুই বছরের কাছাকাছি হবে। বাচ্চাটি তিন থেকে চার দিন পূর্বে মারা গেছে। অসুস্থতাজনিত ও রোগে আক্রান্ত হওয়ার কারণে এ ছোট্ট মাদি হাতির বাচ্চাটি মারা গেছে গেলে বলে প্রাথমিকভাবে ধারণা করা হচ্ছে।<br/>খুটাখালীস্থ ফুলছড়ি বনবিট কর্মকর্তা মো. আকরাম আলী বলেন, বিটের সংরক্ষিত বনের ভেতর বাচ্চা হাতি মারা যাওয়ার ঘটনায় গতকাল শনিবার সন্ধ্যায় একটি সাধারণ ডায়েরি রুজু করা হয়েছে।</p>
    </article>
  </body>
</html>