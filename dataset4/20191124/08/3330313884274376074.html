<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904971/arbiter-kooij-kent-geen-genade-voor-reza-echt-een-zeer-gevaarlijke-actie-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-24T08:15:00+00:00"/>
    <meta property="og:title" content="Arbiter Kooij kent geen genade voor Reza: 'Echt een zeer gevaarlijke actie'"/>
    <meta property="og:description" content="Scheidsrechter Joey Kooij deelde na ingrijpen van de VAR twee rode kaarten uit tijdens het treffen tussen PEC Zwolle en Fortuna Sittard (3-1). Volgens de leidsman moet zowel Amadou Ciss als Reza Ghoochannejhad de schuld bij zichzelf zoeken. De Senegalees van Fortuna moest na 42 minuten vertrekken. Hij kreeg een duwtje van Sai van Wermeskerken, waardoor hij een kopkans miste. Uit frustratie trapte Ciss na richting de rechtsback. &quot;Voor ons was het heel snel duidelijk dat het geen strafschop was&quot;, zegt Kooij bij FOX Sports. &quot;Daarna maakt hij een trappende beweging en hij raakt daarbij zijn tegenstander.&quot; Vuurwerk, twee keer rood en vier goals: PEC wint amusant kelderduel van Fortuna"/>
  </head>
  <body>
    <article>
      <h1>Arbiter Kooij kent geen genade voor Reza: 'Echt een zeer gevaarlijke actie'</h1>
      <address>
        <time datetime="2019-11-24T08:15:00+00:00">24 Nov 2019, 08:15</time>
      </address>
      <p>
        <b>Scheidsrechter Joey Kooij deelde na ingrijpen van de VAR twee rode kaarten uit tijdens het treffen tussen PEC Zwolle en Fortuna Sittard (3-1). Volgens de leidsman moet zowel Amadou Ciss als Reza Ghoochannejhad de schuld bij zichzelf zoeken.</b>
      </p>
      <p>De Senegalees van Fortuna moest na 42 minuten vertrekken. Hij kreeg een duwtje van Sai van Wermeskerken, waardoor hij een kopkans miste. Uit frustratie trapte Ciss na richting de rechtsback. "Voor ons was het heel snel duidelijk dat het geen strafschop was", zegt Kooij bij <a href="https://www.foxsports.nl/video/3149728/kooij-over-actie-ciss-dit-willen-niet-het-voetbalveld/"><i>FOX Sports</i></a>. "Daarna maakt hij een trappende beweging en hij raakt daarbij zijn tegenstander."</p>
      <p>De arbiter overwoog niet om het af te doen met geel. "Nee, dit willen we gewoon niet op het voetbalveld. Daar hebben we heel duidelijke instructies voor gekregen. Ik snap ook niet dat de speler dit risico neemt, hij benadeelt zijn team." Ook volgens zijn eigen trainer Sjors Ultee treft Ciss blaam. "Amadou verpest hiermee onze wedstrijd, al hadden we ook met tien man nog genoeg kansen."</p>
      <p><b>Reza</b><br/>In de tweede helft stuurde Kooij ook Reza van het veld met direct rood. De Iraanse aanvaller zette zijn noppen – ogenschijnlijk ongelukkig – in het been van Jorrit Smits. "Ik heb de tackle zelf niet goed beoordeeld. Na het terugkijken van de beelden zie ik dat Reza zijn noppen op het scheenbeen van Smeets zet. Die breekt nu niets, maar het is gewoon zeer gevaarlijk voor de tegenstander, die kan echt zijn scheenbeen breken. Voor mij was het echt een duidelijke rode kaart."</p>
      <p>Dat de actie van Reza niet bewust leek, maakt voor de leidsman geen verschil. "Dan moet hij nog een keer bij zichzelf nagaan of het wel een heel handige actie is. Nogmaals: het is echt een gevaarlijke actie, die de tegenstander ernstig kan blesseren."</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904937/vuurwerk-twee-keer-rood-en-vier-goals-pec-wint-amusant-kelderduel-van-fortuna.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>