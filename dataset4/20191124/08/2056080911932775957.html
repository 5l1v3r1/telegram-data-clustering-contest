<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/hrana_i_napitki/2019/11/24/3995070_mliako/?ref=home_layer2"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T08:45:00+00:00"/>
    <meta property="og:title" content="Мляко"/>
    <meta property="og:description" content="Рецептата е на готвача Йонко Дяков и е част от специалния проект &quot;Съвременна българска кухня&quot; в &quot;Дневник&quot;"/>
  </head>
  <body>
    <article>
      <h1>Мляко</h1>
      <address>
        <time datetime="2019-11-24T08:45:00+00:00">24 Nov 2019, 08:45</time>
      </address>
      <p><i>"Мляко" е пълното име на тази авторска рецепта на Йонко Дяков. Тя е част от <a href="https://www.dnevnik.bg/temi/suvremenna_bulgarska_kuhnia/">специалния проект "Съвременна българска кухня"</a> в "Дневник", който представя 20 от най-добрите готвачи на България и техни рецепти. Повече за</i> <i>Йонко Дяков - <a href="https://www.dnevnik.bg/hrana_i_napitki/2019/11/21/3995060_koi_e_ionko_diakov/">тук</a>, а за проекта - в края на текста.</i></p>
      <p>Сложете около 800 мл от млякото да заври заедно със захарта. Смесете в купа брашнената смес, жълтъка и останалото мляко на рядка каша. Докато млякото завира, подгответе тавичката. Можете да ползвате голям равен тефлонов тиган или йенски съд, за да наблюдавате процеса на печене. Размерите на съда не трябва да са по-големи от 18,5 х 30,5 см. Намажете хубаво с маслото и след това поръсете старателно с пудра захар. През това време млякото ще заври.</p>
      <p>Добавете на тънка струйка брашнената смес, като разбърквате непрекъснато с телена бъркалка. Кремът ще започне да се сгъстява, но няма да стане много гъст. Докато е горещ, добавете ванилията или счукания в хаванче сакъз (мастикова смола).</p>
      <p>Готовия крем изсипете в тавичката и я сложете на котлона. Гответе първоначално на 2/3 от мощността и впоследствие увеличете още малко. Докато кремът бълбука, въртете тавата от всички страни, като се опитвате да обхванете всички страни и ъгълчета.</p>
      <p>С шпатула изравнявайте от време на време и, загребвайки до дъното, преценявайте как върви запичането на захарта отдолу. Отстранете от огъня и го оставете да се охлади за кратко върху дъска. След това потопете тавата в друга тава със студена вода.</p>
      <p>Като изстине приберете в хладилника. След няколко часа го нарежете на ленти и навийте на руло.<br/>Смесете всички продукти за тапиоката и гответе на слаб огън при непрекъснато бъркане, докато тапиоката започне да кристализира и сместа – да се сгъстява. Внимавайте да не загори. След като е готова, оставете да се охлади, махнете и пръчката канела.</p>
      <p>Презентация: На дъното на цялата чиния поставете тънък слой тапиока, върху него аранжирайте нарязаното охладено руло и декорирайте със свежи цветчета.</p>
      <p>
        <i>Необходими продукти за 8 порции</i>
      </p>
      <p>За крем<br/>1л прясно мляко<br/>1/4 ч. ч. смес брашно и царевично нишесте<br/>1 ч. ч. захар<br/>1 жълтък<br/>1 бр. ванилия (или 1-2 кристалчета сакъз)<br/>1-2 с. л. масло<br/>2-3 с. л. пудра захар</p>
      <p><i>За тапиока</i><br/>300 г маракуя от сърцевината<br/>300 мл кокосово мляко<br/>100 г кафява заха<br/>100 г тапиока<br/>1 пръчка канела</p>
      <p>
        <i>В<a href="https://www.dnevnik.bg/temi/suvremenna_bulgarska_kuhnia/"> "Съвременна българска кухня"</a> всяка седмица в четвъртък ще ви запознаваме с един от готвачите и ще публикуваме първата негова рецепта. В петък, събота и неделя ще излизат още три авторски предложения. Рецептите са от <a href="https://www.ozone.bg/books_publisher-kaktus/">книгата на Илиан Илиев</a> - "20 български топ готвачи". Тя е издадена от "Кактус" - издателството на Иван Манчев, по-популярен като шеф Манчев (разговор с него четете <a href="https://www.dnevnik.bg/istorii_na_denia/2019/07/10/3933042_shef_manchev_-_za_restorantite_danucite_i_hranata/">тук</a>).</i>
      </p>
    </article>
  </body>
</html>