<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4777300/%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%A7%D8%B2%DB%8C-%D8%B3%D8%AE%D8%AA%DB%8C-%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA-%D8%A7%D9%85%DA%A9%D8%A7%D9%86%D8%A7%D8%AA-%D8%B1%D8%A7-%D8%A8%D8%B1%D8%A7%DB%8C-%D9%88%DB%8C%D9%84%D9%85%D9%88%D8%AA%D8%B3-%D9%81%D8%B1%D8%A7%D9%87%D9%85-%DA%A9%D9%86%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:33:50+00:00"/>
    <meta property="og:title" content="گروسی در گفتگو با مهر: استقلال بازی سختی خواهد داشت/ امکانات را برای ویلموتس فراهم کنیم"/>
    <meta property="og:description" content="پیشکسوت تیم فوتبال استقلال گفت: آبی‌پوشان برابر نساجی قائمشهر بازی سختی پیش رو خواهند داشت."/>
  </head>
  <body>
    <article>
      <h1>گروسی در گفتگو با مهر: استقلال بازی سختی خواهد داشت/ امکانات را برای ویلموتس فراهم کنیم</h1>
      <address>
        <time datetime="2019-11-24T08:33:50+00:00">24 Nov 2019, 08:33</time>
      </address>
      <p>محسن گروسی در گفتگو با <a href="https://www.mehrnews.com/">خبرنگار مهر</a> در خصوص دیدار استقلال برابر نساجی مازندران، گفت: استقلال برابر تیمی به میدان خواهد رفت که این روزها گفته می‌شود بحران مدیریتی دارد اما همیشه این تیم ها بی محاباتر بازی می کنند خصوصا اینکه در بدترین شرایط هم هواداران نساجی تیم شان را تنها نگذاشته و با شور و حال عجیبی از تنها تیم مازندران حمایت می کنند.</p>
      <p>پیشکسوت استقلال ادامه داد: آبی پوشان هم تا آنجا که ما در جریان هستیم بیکار ننشسته اند. یک دیدار تدارکاتی را در چمن مصنوعی برگزار کردند، تمرینات منظمی را انجام داده اگر چه بارندگی های اخیر باعث شد تا چند جلسه تمرین آبی پوشان دچار تعطیلی شود اما این اتفاق باعث نشد که استقلال تمرینات تیمی اش را برگزار نکند. بنابراین اعتقاد دارم استقلال هم آماده این بازی است و می تواند با برد مقابل نساجی قائمشهر روند پیروزی هایش را ادامه دهد.</p>
      <p>محسن گروسی در مورد شکست تیم ملی ایران و انتقادهایی که از ویلموتس می‌شود، گفت: دو بازی را بد واگذار کردیم. نباید مقابل عراق و بحرین شکست می خوردیم البته خوشحالم که دیدار بحرین و عراق به تساوی انجامید تا فوتبال ملی ایران جانی دوباره بگیرد و امید در دل هواداران روشن شود.</p>
      <p>وی ادامه داد: مسئولان فدراسیون فوتبال باید روش خود را عوض کرده و امکانات را برای سرمربی تیم آماه کنند. یک مربی خارجی شرایطش با ایرانی ها فرق می کند. امکانات لازم را می خواهد، سر وقت مطالباتش را دریافت می کند، بنابراین این اتفاقات رخ ندهد باز هم شاهد چنین واکنشی از ویلموتس خواهیم بود.</p>
      <p>گروسی خاطرنشان کرد: ما ۶ امتیاز حساس را مقابل عراق و بحرین از دست دادیم. امیدوارم در دور برگشت هم ۴ دیدار خود را با پیروزی به پایان رسانده و هم به دور بعد صعود کنیم اگر چه در مرحله بعد کار بسیار سختی در پیش خواهیم داشت.</p>
      <p>پیشکسوت استقلال در پایان خاطرنشان کرد:  ویلموتس یک مربی حرفه ای و با تجربه است. کمی به او زمان بدهیم تا او بیشتر با فوتبال ایران آشنا شود و مطمئنم او هم می تواند تیم ملی ما را به جام جهانی برساند.</p>
    </article>
  </body>
</html>