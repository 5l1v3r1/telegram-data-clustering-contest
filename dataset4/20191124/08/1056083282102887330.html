<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301411/%D8%AF%D8%B1%D8%AE%D9%88%D8%A7%D8%B3%D8%AA-%D8%A7%DB%8C%D8%B1%D8%A7%D9%86-%D8%A7%D8%B2-%D8%B1%D9%88%D8%B3%DB%8C%D9%87-%D8%A8%D8%B1%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%D8%AF%D9%88-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D9%88%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T08:29:56+00:00"/>
    <meta property="og:title" content="درخواست ایران از روسیه برای دریافت دو میلیارد دلار وام"/>
    <meta property="og:description" content="وزیر انرژی روسیه اعلام کرد ایران از روسیه دو میلیارد دلار وام برای پروژه‌هایی شامل ساخت نیروگاه‌های حرارتی، نیروگاه‌های برق آبی، خطوط ریلی و واگن‌های قطار درخواست کرده است."/>
  </head>
  <body>
    <article>
      <h6 class="kicker">وزیر انرژی روسیه خبر داد</h6>
      <h1>درخواست ایران از روسیه برای دریافت دو میلیارد دلار وام</h1>
      <address><time datetime="2019-11-24T08:29:56+00:00">24 Nov 2019, 08:29</time> by <a rel="author">متین کاکوئی</a></address>
      <p>وزیر انرژی روسیه اعلام کرد ایران از روسیه دو میلیارد دلار وام برای پروژه‌هایی شامل ساخت نیروگاه‌های حرارتی، نیروگاه‌های برق آبی، خطوط ریلی و واگن‌های قطار درخواست کرده است.</p>
      <p>به گزارش ایسنا به نقل از رویترز، الکساندر نواک گفت: ایرانی‌ها از ما حدود دو میلیارد دلار وام درخواست کردند. آنها گفتند در سال ۲۰۱۵ روسیه قول پنج میلیارد دلار وام داده بود. وی در ادامه بدون اشاره به جزییات بیشتر گفت: ما وام‌هایی به آنها داده بودیم و آنها از ما خواستند مجموع این وام‌ها به پنج میلیارد دلار بالغ شود.</p>
      <p>به گزارش ایسنا، رضا اردکانیان،  وزیر نیرو با عنوان رئیس ایرانی کمیسیون مشترک همکاری‌های ایران و روسیه به همراه هیاتی از دستگاه‌های مختلف پنج‌شنبه گذشته به مسکو سفر کرده بود. وی با الکساندر نواک، وزیر انرژی و رئیس روسی کمیسیون مشترک همکاری‌های دو کشور ملاقات کرد و طبق آخرین اخبار پیشنهادهای ایران در مورد استفاده از تمامی وام پنج میلیارد دلاری دولت روسیه به دولت ایران مورد بررسی با دیدگاه مثبت قرار گرفته و نشست مذکور با حضور دستگاه‌های مسئول به منظور تنظیم مسیر پیش‌رو و عملیاتی کردن این موافقت‌نامه برگزار شد.</p>
      <p>دو پروژه پیش از این توافق تقریبا نهایی شده که یک طرح شامل نیروگاه ۱۴۰۰ مگاواتی سیریک هرمزگان و طرح دیگر پروژه برقی‌کردن راه‌آهن اینچه‌برون – گرمسار است. چهار پروژه دیگر نیز مورد توافق طرفین است که شامل توسعه نیروگاه برق‌آبی گتوند در استان خوزستان می‌شود. ظرفیت نیروگاه فعلی حدود ۱۰۰۰ مگاوات است که با اجرای این برنامه ۶۴۰ مگاوات به ظرفیت این واحد افزوده خواهد شد. پروژه بعدی نیز مربوط به مدرن کردن سیستم نیروگاه رامین و بازتوانی آن در اهواز خواهد بود که موجب افزایش راندمان نیروگاه و توسعه ظرفیت این واحد به میزان ۱۸۰ مگاوات خواهد شد.</p>
      <p>این توافق علاوه بر پروژه‌های حوزه انرژی شامل موضوع راه‌آهن زاهدان به بیرجند با عنوان بخش مهمی از کریدور شمال به جنوب در شرق ایران نیز می‌شود. همچنین تجهیز ناوگان حمل و نقل شهری (واگن‌های مترو) بخش دیگری از پروژه‌های مذکور است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090200441/%D9%85%D8%B0%D8%A7%DA%A9%D8%B1%D8%A7%D8%AA-%D8%A7%D8%AE%DB%8C%D8%B1-%D8%A7%DB%8C%D8%B1%D8%A7%D9%86-%D9%88-%D8%B1%D9%88%D8%B3%DB%8C%D9%87-%D8%A8%D8%B1-%D8%B3%D8%B1-%DA%86%D9%87-%D9%85%D9%88%D8%B6%D9%88%D8%B9%D8%A7%D8%AA%DB%8C-%D8%A8%D9%88%D8%AF"/>
        <a href="https://www.isna.ir/news/98082918970/%D8%A7%D8%B1%D8%AF%DA%A9%D8%A7%D9%86%DB%8C%D8%A7%D9%86-%D9%88%D8%A7%D9%85-%DB%B5-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%B1%D9%88%D8%B3%DB%8C%D9%87-%D8%A8%D9%87-%D8%A7%DB%8C%D8%B1%D8%A7%D9%86-%D9%BE%D8%B1%D8%AF%D8%A7%D8%AE%D8%AA-%D9%85%DB%8C-%D8%B4%D9%88%D8%AF-%D8%AF%D8%B1"/>
      </related>
    </article>
  </body>
</html>