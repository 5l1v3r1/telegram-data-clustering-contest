<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/intensiv-public-service-debatt-i-sd/"/>
    <meta property="og:site_name" content="DN.SE"/>
    <meta property="article:published_time" content="2019-11-24T08:32:13+00:00"/>
    <meta property="og:title" content="SD-toppen om interna public service-debatten: ”Hetsig och hatisk ton”"/>
    <meta property="og:description" content="SD vill banta public service - debatt om hur långt partiet ska gå"/>
  </head>
  <body>
    <article>
      <h1>SD-toppen om interna public service-debatten: ”Hetsig och hatisk ton”</h1>
      <address><time datetime="2019-11-24T08:32:13+00:00">24 Nov 2019, 08:32</time> by <a rel="author" href="https://www.dn.se/av/hanna-jakobson/" target="_blank">Hanna Jakobson</a></address>
      <p>
        <b>ÖREBRO. Efter en hätsk debatt vann en nervös SD-ledning över de som ville gå ännu längre i bantningen av public service. <br/>Partiet vill fortsatt behålla verksamheten men skära i kostnaderna. <br/>– Tillsammans med M och KD kan vi lägga om kultur- och mediepolitiken på allvar, säger Aron Emilsson, SD, kulturpolitisk talesperson.</b>
      </p>
      <p>Under söndagsmorgonen steg temperaturen i kongresshallen när kulturområdet skulle debatteras. De flesta inläggen rörde två motioner om framtiden för public service. Båda förslagen gick ut på att skära ned på verksamheten och båda ville i olika utsträckning undersöka möjligheterna att sälja två av kanalerna, SVT2 och Sveriges Radios P3. </p>
      <p>Den ena motionen föreslog en finansiering inom ramen för statens budget – något partistyrelsen vänt sig starkt emot med argumentet att det skulle öka regeringens inflytande över innehållet. Riksdagsledamoten Martin Kinnunen, en av de 17 företrädare bakom den ena motionen, argumenterade i talarstolen för att SD:s otydlighet är ett problem.</p>
      <p>– Vi behöver ha den vassaste public service-politiken i riksdagen och det har vi inte. M och KD är tydliga med att kostnaderna måste minska. Det måste även vårt parti vara.</p>
      <p>Ungdomsförbundaren Finn Lundström, refererade till en debatt på Ungsvenskarnas konvent nyligen. </p>
      <p>– Vi är måna om att public service ska omformas och att vår vardag ska innehålla mindre flum, mindre trams och mindre svenskfientlighet. Det enda en av mina medlemmar hade att invända mot denna motion var att vi inte gick längre och river byggnaden och saltar jorden därunder.</p>
      <p>Partistyrelsen ställde sig endast bakom delar av den ena motionen, dels den del som föreslår att public service ska bevaras samt ett förslag om att kostnaderna ska skäras ned.  På söndagseftermiddagen vann partiledningens linje med knapp majoritet, 88 mot 77, mot de som ville gå ännu längre i bantningen av public service. Partiet vill kraftigt minska kostnaderna för verksamheten men inte lägga ner några kanaler.</p>
      <p>– En majoritet av våra väljare och en stor majoritet bland samtliga övriga partiers väljare, inte minst M, KD och S väljare, om det är de vi ska attrahera, vill behålla public service, med säger partiets kulturpolitiske talesperson Aron Emilsson efter beslutet.   </p>
      <p>SD vill bland annat slå samman dagens tre public service-bolag till ett och inrätta ett vetenskapsråd som går igenom granskningsärenden samt begränsa internationella nöjesproduktioner.</p>
      <p>– Tillsättning, tillstånd, tillsyn och styrning ska vara opartisk och saklig, färgad av varken den ena eller andra politiska kulören, säger han.</p>
      <p>Efteråt markerade Emilsson mot tonen i debatten. </p>
      <p>– Det var en alltför hetsig och hatisk ton, både mot partistyrelsens förslag och mot medier generellt.</p>
      <p>Han säger sig oroas av vissa delar av partiets syn på en fri och oberoende journalistik. <br/>– Sammanhållningen i Sverige grundar sig också i ett mångfacetterat medielandskap med ett antal olika röster och opinionsbildare. Det kan vara allt från medborgarjournalister och alternativa mediehusen, till etablerade medier och public service.</p>
      <p>
        <b>Ni vill ändå skära ner på public service, du ser ingen risk att det bidrar till att minska kvaliteten på den bredd, bevakning och granskning du efterlyser? </b>
      </p>
      <p>– Snarare tvärtom. Kulturutskottet var i Danmark nyligen och träffade företrädare för Danmarks radio och det danska kulturdepartementet. Den bild vi fick med oss är att man kan göra mer för mindre genom att kapa vissa tjänster som erbjuds av större kommersiella aktörer och fokusera på det som är public service unika uppdrag med språk, kultur- och nyhetsbevakning.</p>
    </article>
  </body>
</html>