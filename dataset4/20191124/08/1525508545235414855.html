<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779383/%D8%A8%D8%AF%D9%86-%D9%BE%D8%B1%D9%86%D8%AF%DA%AF%D8%A7%D9%86-%D9%88%D8%AD%D8%B4%DB%8C-%D9%85%D8%AE%D8%B2%D9%86-%D9%88%DB%8C%D8%B1%D9%88%D8%B3-%D8%A2%D9%86%D9%81%D9%84%D9%88%D8%A7%D9%86%D8%B2%D8%A7-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:26:04+00:00"/>
    <meta property="og:title" content="فعال محیط زیست در گفتگو با مهر؛ بدن پرندگان وحشی مخزن ویروس آنفلوانزا است"/>
    <meta property="og:description" content="گرگان- فعال محیط زیست گفت که بدن پرندگان وحشی مخزن ویروس آنفلوانزا است."/>
  </head>
  <body>
    <article>
      <h1>فعال محیط زیست در گفتگو با مهر؛ بدن پرندگان وحشی مخزن ویروس آنفلوانزا است</h1>
      <address>
        <time datetime="2019-11-24T08:26:04+00:00">24 Nov 2019, 08:26</time>
      </address>
      <p>مسعود شکیبا در گفتگو با <a href="https://www.mehrnews.com/">خبرنگار مهر</a> اظهارکرد: اگر انسان امروزی تداوم حیات داشته به دلیل این بوده که اجداد آن ها هنگامی که غذای گیاهی به اندازه کافی موجود نبود، به وسیله چوب، نیزه، سنگ و غیره حیوانات را شکار کرده و از آن ها تغذیه می کردند.</p>
      <p>وی افزود: اما اکنون مبحث شکار تعاریفی دیگری یافته است و در زمان کنونی وضعیت محیط زیستی زمین با توجه به مسائل گوناگون مانند ذوب شدن یخ های قطبی، قطع درختان، نابودی جنگل ها، نازک شدن لایه اوزون، و غیره شکننده شده است.</p>
      <p>شکیبا گفت: حیونات سهم و نقش معناداری در اکوسیستم دارند اما امروزه بخاطر آسیب هایی که به زیستگاه های آن ها وارد شده تکثیر، بقا و ادامه زندگی آن ها سخت شده است.</p>
      <p>وی بیان کرد: آسیب به زیستگاه های حیوانات و شکار بی رویه آن ها باعث شده که برخی از گونه ها در معرض انقراض قرار بگیرند بنابراین در خصوص شکار باید حساس تر برخورد کرد.</p>
      <p>این فعال محیط زیستی گفت: اکنون شکار در مورد حیواناتی که زیستگاه های شکننده داشته و امکان بقا و محل ویژه زاد و ولد و تخمگذاری ندارند، صدق نمی کند.</p>
      <p>شکیبا ادامه داد: البته ممکن است برخی از گونه ها به دلیل دخل و تصرف بشر و شرایط اقلیمی، فضای مناسب تکثیر و کشاورزی بیشتر بشر و اضافه شدن منابع تغذیه ای امکان تکثیر بالایی پیدا کرده باشند که این امکان تکثیر بالا سبب شود این موجودات برای سایر گونه ها مزاحمت ایجاد کرده و آسیب رسان به طبیعت باشند در این صورت، شکار این حیوانات طبیعی خواهد بود.</p>
      <p>وی گفت: اکنون کشور در خصوص صادرات نفت تحت فشار بوده و اقتصاد کشور در برخی از زمینه ها دچار مشکل شده است.</p>
      <p>شکیبا اضافه کرد: یکی از واقعی ترین صنایع کشور طیور است که علاوه بر اشتغال زایی سبب گردش مالی و تأمین قوت و روزی مردم است.</p>
      <p>وی با اشاره به بیماری آنفلوانزا، توضیح داد که با توجه به این که بدن پرندگان وحشی غالباً مخزن بیماری است و در صورتی که از اماکنی که آن ها هستند لاشه و اجساد آن ها بیرن بیاید و در مراکز دیگر پخش شود علاوه بر تهدید سلامت عمومی که مسأله را امنیتی می کند و کشور را با چالش دارو روبرو خواهد کرد، به مرغداری های بزرگ در کشور آسیب زده و به اقتصاد آسیب می زند.</p>
      <p>شکیبا بیان کرد: این عوامل سبب شده که وزارت کشور و نمایندگان آن ها در استان ها تصمیم بر ممنوعیت شکار بگیرند.</p>
      <p>وی تصریح کرد: اما قطعاً در این بین باید با شکارچیان غیرقانونی و سوءاستفاده گران با شدت بیشتری برخورد کرد و برخورد دوگانه ای در خصوص شکار صورت نگیرد.</p>
    </article>
  </body>
</html>