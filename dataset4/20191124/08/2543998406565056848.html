<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/170860/golim-rukama-kalasnjikov-zbog-dece-profesor-heroj-godina-radi-bez-stalnog-ugovora-sarcevic-obecao-srediti"/>
    <meta property="og:site_name" content="REPUBLIKA"/>
    <meta property="article:published_time" content="2019-11-24T08:22:00+00:00"/>
    <meta property="og:title" content="Golim rukama na &quot;kalašnjikov&quot; zbog dece: Profesor heroj 20 godina radi bez stalnog ugovora, Šarčević mu obećao da će to srediti"/>
    <meta property="og:description" content="Svaka čast profesoru Slavoljubu Stojadinoviću na hrabrosti i požrtvovanju za svoje đake i školu. Razgovarao sam s njim i ispoštovaćemo ga na razne načine. Iznenadio sam se kad sam čuo da 20 godina radi, a da nije u stalnom radnom odnosu. Potrudićemo se da se to promeni. To će mu, zasigurno, biti najveća nagrada."/>
  </head>
  <body>
    <article>
      <h1>Golim rukama na "kalašnjikov" zbog dece: Profesor heroj 20 godina radi bez stalnog ugovora, Šarčević mu obećao da će to srediti</h1>
      <h2>Svaka čast profesoru Slavoljubu Stojadinoviću na hrabrosti i požrtvovanju za svoje đake i školu. Razgovarao sam s njim i ispoštovaćemo ga na razne načine. Iznenadio sam se kad sam čuo da 20 godina radi, a da nije u stalnom radnom odnosu. Potrudićemo se da se to promeni. To će mu, zasigurno, biti najveća nagrada.</h2>
      <address><time datetime="2019-11-24T08:22:00+00:00">24 Nov 2019, 08:22</time> by <a rel="author">kurir.rs</a></address>
      <p>- Zamoliću komisiju Vlade da otvori konkurs za radno mesto kako bi profesor bio izabran za stalno - naveo je ministar Šarčević.</p>
      <p>On se osvrnuo i na dramu koja se dogodila u školi, rekavši da se "takve vanredne situacije ne mogu predvideti".</p>
      <p>- Kako možete predvideti da neko s psihičkim problemima prođe, dođe, uđe? Bogu hvala što nije bilo većeg incidenta. Treba se pozabaviti pitanjem zašto je takav čovek na slobodi i otkud njemu oružje. Ako takvi ljudi šetaju s oružjem, oni će sutradan ući i u samoposlugu, ma gde požele! Ali to nije pitanje za Ministarstvo prosvete, već za druge državne organe - rekao je Šarčević.</p>
      <p>Budući da u toku incidenta u školi nije bilo čuvara, ministar je naglasio da "za to nikoga ne možemo da krivimo".</p>
      <figure>
        <img src="https://www.republika.rs/data/images/2018-10-05/70307_tan2018-10-5-91342106-1_f.jpg?1574580738"/>
        <figcaption>Mladen Šarčević<cite>Tanjug</cite></figcaption>
      </figure>
      <p>- Inače nema dovoljno policajaca. U manjim mestima jedan policajac obilazi dve škole, ali ove situacije ne možete da predvidite, pa ne mogu nikoga da krivim. Ne možemo da okrivimo ni MUP. Ne mogu oni toliko ljudi da zaposle. Postoji dogovor s policijom da se što više penzionisanih policajaca uključi u tu priču i na tome se radi - dodao je Šarčević.</p>
      <p>Podsetimo, incident u školi dogodio se na času filozofije. Todorović je upao naoružan u učionicu i nakon izvesnog vremena, izvukao pušku iz torbe. Jedna učenica pozvala je telefonom profesora Stojadinovića, koji je odmah došao. Todorović je tada ispalio dva hica iz puške, a profesor je, dok se s njim borio, povredio ruku.</p>
      <h3>GORAN JE ODAVNO PROBLEMATIČAN</h3>
      <p>Meštani sela Donja Livadica kažu za Kurir da je uhapšeni Goran Todorović počeo da bude problematičan još u drugom razredu osnovne školi. - Uvek je voleo da bude po njegovom, ali nije bio naročito nasilan. Do pre nekoliko godina bio je u Italiji kod brata, gde je verovatno radio. Ima ženu i dvoje dece i oni su predivni. Njegova majka je takođe imala psihičkih tegoba i nije uspela da se izleči.</p>
      <related>
        <h4>Pročitajte još:</h4>
        <a href="http://republika.rs/hronika/hronika/170574/Ministarstvo-prosvete-Stabilno-stanje-srednjoj-skoli-Velikoj-Plani"/>
        <a href="http://republika.rs/vesti/drustvo/170808/NISMO-IZNENADJENI-SLAVA-COVEK-MESTU-Komsije-hvale-heroja-Velike-Plane-koji-savladao-napadaca-sprecio-tragediju"/>
        <a href="http://republika.rs/hronika/hronika/170572/Video-lica-mesta-Veliki-broj-policajaca-nakon-pucnjave-skoli-Velikoj-Plani"/>
        <a href="http://republika.rs/hronika/hronika/170560/Ovako-hrabri-profesor-sprecio-masakr-srednjoj-skoli-Napadac-oruzjem-napravio-malu-gresku-koju-Slavoljub-spretno-iskoristio"/>
      </related>
    </article>
  </body>
</html>