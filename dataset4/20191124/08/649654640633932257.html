<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/popovic-usvajanje-deklaracije-o-politickoj-nezavisnosti-i-vojnoj-neutralnosti-istorijski-cin/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T08:47:31+00:00"/>
    <meta property="og:title" content="Popović: Usvajanje Deklaracije o političkoj nezavisnosti i vojnoj neutralnosti istorijski čin"/>
    <meta property="og:description" content="Predsednik Srpske narodne partije (SNP) Nenad Popović ocenio je danas da usvajanje Deklaracije o političkoj nezavisnosti i vojnoj neutralnosti, koje je najavio predsednik Srbije Aleksandar Vučić, &quot;predstavlja istorijski čin za Srbiju&quot;."/>
  </head>
  <body>
    <article>
      <h1>Popović: Usvajanje Deklaracije o političkoj nezavisnosti i vojnoj neutralnosti istorijski čin</h1>
      <address><time datetime="2019-11-24T08:47:31+00:00">24 Nov 2019, 08:47</time> by <a rel="author">Beta</a></address>
      <p>
        <b>Predsednik Srpske narodne partije (SNP) Nenad Popović ocenio je danas da usvajanje Deklaracije o političkoj nezavisnosti i vojnoj neutralnosti, koje je najavio predsednik Srbije Aleksandar Vučić, „predstavlja istorijski čin za Srbiju“.</b>
      </p>
      <p>Kako se navodi u pisanoj izjavi, Popović je ocenio da najava da ta „istorijski značajna deklaracija“ bude usvojena na Sretenje „pokazuje da Srbija poštuje svoju državotvornu istoriju i održava kontinuitet u očuvanju vrednosti slobode i nezavisnosti“.</p>
      <p>On je ocenio da je važno da najviši državni organi „pred narodom i svetom još jednom potvrde da je put slobode, suvereniteta, teritorijalnog integriteta i saradnje sa svima koji uvažavaju naše državne i nacionalne interese jedini istinski srpski put“ jer se vrše pritisci „da se odreknemo Kosova, Ustava i Rezolucije 1244, da postanemo član NATO pakta“.</p>
      <p>„Da bi svi u svetu razumeli kako sa Srbima i Srbijom treba razgovarati kada su u pitanju naši vitalni interesi, važno je da se kroz deklaraciju Narodne skupštine saopšti da Srbija neće dozvoliti da joj bilo ko nameće svoju volju, već da će voditi državnu politiku samostalno u najboljem interesu svojih građana“, navodi se u Popovićevoj pisanoj izjavi.</p>
      <p>U saopštenju SNP piše i da je toj stranci programski i ideološki temelj nacionalna sloboda i državna nezavisnost i da „snažno podržava svaki korak ka jasnom definisanju našeg državnog puta i naše državne politike, koji nesumnjivo treba da počivaju na temeljima srpskog nacionalnog identiteta i tradicije“.</p>
      <h3>Povezani tekstovi:</h3>
    </article>
  </body>
</html>