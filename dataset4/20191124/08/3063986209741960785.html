<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/842896"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T08:59:00+00:00"/>
    <meta property="og:title" content="তাজরীন ট্র্যাজেডির সাত বছর পালিত হচ্ছে"/>
    <meta property="og:description" content="তাজরীন ট্র্যাজেডির সাত বছর আজ। আশুলিয়ার নিশ্চিন্তপুর এলাকায় ২০১২ সালের ২৪ নভেম্বর তাজরীন ফ্যাশনস কারখানায় অগ্নিকাণ্ডে অন্তত ১১১ শ্রমিকের প্রাণহানীর ঘটনা ঘটেছিল। দিবসটি আজ নানা আয়োজনে পালন করছেন ক্ষতিগ্রস্ত শ্রমিক, তাঁদের পরিবার ও নানা সংগঠন। আজ রবিবার সকালেই কারখানার সামনে ফুল দিয়ে নিহত শ্রমিকদের শ্রদ্ধা জানিয়েছে তাদের স্বজন, আহত শ্রমিক ও বিভিন্ন শ্রমিক সংগঠন। সকাল ৮টা থেকে নিশ্চিন্তপুর এলাকার বিভিন্ন শ্রমিক সংগঠনের ব্যানারে ফুল দিয়ে নিহত শ্রমিকদের শ্রদ্ধা জানানো হয়। এছাড়া নিহত শ্রমিকদের আত্মার মাগফিরাত কামনা করে দোয়াও করা হয়। ভয়াবহ সেই অগ্নিকাণ্ডের সাত বছর পূর্তি উপলক্ষে নিহতদের স্মরণে মোমবাতি প্রজ্বালন করেছেন আহত শ্রমিক ও নিহতদের স্বজনরা। গতকাল শনিবার সন্ধ্যায় শ্রমিক-কর্মচারী ঐক্য পরিষদ (স্কপ) ও ইন্ডাস্ট্রিঅল বাংলাদেশ কাউন্সিল (আবিসি), সাভার-আশুলিয়া কমিটির উদ্যোগে তাজরীন ফ্যাশনসের পরিত্যক্ত কারখানার সামনে এই মোমবাতি প্রজ্বালন করা হয়। এ সময় মোমবাতি হাতে ‘তাজরীন, টাম্পাকো, রানা—আর না, আর না’ এই স্লোগান তুলে নিহতদের স্মরণ করা হয়। এ ছাড়া শ্রমিকদের আত্মার মাগফিরাত কামনা করে দোয়া মাহফিলের আয়োজন করা হয়। এ ঘটনায় দগ্ধ…"/>
  </head>
  <body>
    <article>
      <h1>তাজরীন ট্র্যাজেডির সাত বছর পালিত হচ্ছে</h1>
      <address><time datetime="2019-11-24T08:59:00+00:00">24 Nov 2019, 08:59</time> by <a rel="author">কালের কণ্ঠ অনলাইন</a></address>
      <p>তাজরীন ট্র্যাজেডির সাত বছর আজ। আশুলিয়ার নিশ্চিন্তপুর এলাকায় ২০১২ সালের ২৪ নভেম্বর তাজরীন ফ্যাশনস কারখানায় অগ্নিকাণ্ডে অন্তত ১১১ শ্রমিকের প্রাণহানীর ঘটনা ঘটেছিল। দিবসটি আজ নানা আয়োজনে পালন করছেন ক্ষতিগ্রস্ত শ্রমিক, তাঁদের পরিবার ও নানা সংগঠন।</p>
      <p>আজ রবিবার সকালেই কারখানার সামনে ফুল দিয়ে নিহত শ্রমিকদের শ্রদ্ধা জানিয়েছে তাদের স্বজন, আহত শ্রমিক ও বিভিন্ন শ্রমিক সংগঠন। সকাল ৮টা থেকে নিশ্চিন্তপুর এলাকার বিভিন্ন শ্রমিক সংগঠনের ব্যানারে ফুল দিয়ে নিহত শ্রমিকদের শ্রদ্ধা জানানো হয়। এছাড়া নিহত শ্রমিকদের আত্মার মাগফিরাত কামনা করে দোয়াও করা হয়।</p>
      <p>ভয়াবহ সেই অগ্নিকাণ্ডের সাত বছর পূর্তি উপলক্ষে নিহতদের স্মরণে মোমবাতি প্রজ্বালন করেছেন আহত শ্রমিক ও নিহতদের স্বজনরা। গতকাল শনিবার সন্ধ্যায় শ্রমিক-কর্মচারী ঐক্য পরিষদ (স্কপ) ও ইন্ডাস্ট্রিঅল বাংলাদেশ কাউন্সিল (আবিসি), সাভার-আশুলিয়া কমিটির উদ্যোগে তাজরীন ফ্যাশনসের পরিত্যক্ত কারখানার সামনে এই মোমবাতি প্রজ্বালন করা হয়। এ সময় মোমবাতি হাতে ‘তাজরীন, টাম্পাকো, রানা—আর না, আর না’ এই স্লোগান তুলে নিহতদের স্মরণ করা হয়। এ ছাড়া শ্রমিকদের আত্মার মাগফিরাত কামনা করে দোয়া মাহফিলের আয়োজন করা হয়।</p>
      <p>এ ঘটনায় দগ্ধ হয়ে ১১১ শ্রমিকের প্রাণহানিসহ তিন শতাধিক শ্রমিক আহত হন। আহতদের অনেকেই হারিয়েছেন তাঁদের কর্মক্ষমতা। এখন তাঁরা মানবেতর জীবন যাপন করছেন। দেশের ইতিহাসে শতাধিক শ্রমিক অগ্নিদগ্ধ হয়ে মৃত্যুর ট্র্যাজেডি এটাই প্রথম।</p>
      <p>২৪ নভেম্বর মনে করিয়ে দেয় নিহতদের পরিবারের স্বজন হারানোর বেদনা। এই দিনে কেউ হারিয়েছে মাকে, বোনকে, বাবাকে কেউ বা আবার হারিয়েছে পরিবারের একমাত্র উপার্জনক্ষম ব্যক্তিকে। উপার্জনক্ষম মানুষগুলোই এখন কোনো পরিবারের বোঝা, কেউ বা কোনোমতে দোকান চালিয়ে কোনো রকমে বেঁচে আছেন।</p>
    </article>
  </body>
</html>