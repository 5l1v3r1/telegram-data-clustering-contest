<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/twitter-2fa-icin-telefon-numarasi-istemeyecek-h80418.html"/>
    <meta property="og:site_name" content="Webtekno"/>
    <meta property="article:published_time" content="2019-11-24T08:18:26+00:00"/>
    <meta property="og:title" content="Twitter Artık 2FA İçin Telefon Numarası İstemeyecek"/>
    <meta property="og:description" content="Günümüzün en popüler sosyal medya uygulamalarından biri olan Twitter, artık iki faktörlü kimlik doğrulamasını açmak için telefon numarası istemiyor."/>
  </head>
  <body>
    <article>
      <h1>Twitter Artık 2FA İçin Telefon Numarası İstemeyecek</h1>
      <h2>Twitter, yıllar önce hizmete sunduğu iki faktörlü kimlik doğrulama özelliği için telefon numarasının kaydedilmesini zorunlu olarak belirtiyordu. Artık uygulamadaki iki faktörlü kimlik doğrulama özelliğini kullanmak için telefon numarasına gerek kalmayacak.</h2>
      <address><time datetime="2019-11-24T08:18:26+00:00">24 Nov 2019, 08:18</time> by <a rel="author" href="https://www.webtekno.com/yazar/ugurcandr" target="_blank">Uğurcan Dere</a></address>
      <p>Dünyanın en çok kullanılan sosyal medya uygulamalarından biri olan <b>Twitter</b>, özellikle son zamanlarda güvenlik önlemleri için önemli çalışmalar yapıyor. İlk olarak 2006 yılında kurulan ve gün geçtikçe daha popüler bir hale gelen sosyal medya uygulaması Twitter, takvim yaprakları 2013 senesini gösterdiğinde hesap güvenliğinde önemli bir rol oynayan <b>iki faktörlü kimlik doğrulama</b> özelliğini almıştı.</p>
      <p>İki faktörlü kimlik doğrulama aslında basitçe anlatmak gerekirse kullanıcı adı ve şifrenizin dışında farklı bilgiler gerektiren bir şifreleme sistemidir. Bu özellik, bir şekilde kullanıcı adı ve şifrenizi öğrenmiş olan kişilerin hesabınıza erişme ihtimalini çok daha fazla <b>düşürür </b>zira bu özelliğin açık olduğu hesaplarınıza erişebilmek için yalnızca kullanıcı adı ve şifre <b>yeterli değildir</b>. İki faktörlü kimlik doğrulaması, farklı şekilde elde edebileceğiniz şifreleri kullanıcı adı ve şifrenizi girdikten sonra sizlere sağlıyor ve bu şekilde hesaba erişim sağlanabiliyor.</p>
      <h3>Twitter, iki faktörlü kimlik doğrulaması için telefon numarası zorunluluğunu kaldırıyor</h3>
      <figure>
        <img src="https://www.webtekno.com/images/editor/default/0002/31/2fa01c6760e0749dd9fd64b2fb62129ea7f5614e.jpeg"/>
      </figure>
      <p>2013 yılından beri iki faktörlü kimlik doğrulama özelliğine sahip olan Twitter, bu güvenlik önleminin alınabilmesi için telefon numarası girilmesini <b>zorunlu tutuyordu</b> zira iki faktörlü güvenlik önleminin belirlediği şifre, bu telefon numarasına <b>SMS </b>olarak gönderiliyordu. Bunun amacı elbette ekstra bir güvenlik sağlamaktı ancak bu sistemde de açıklar bulunabiliyordu ve kullanıcılar, uzun zamandır telefon numarası zorunluluğunun kalkmasını istiyordu.</p>
      <p>Twitter sonunda iki faktörlü kimlik doğrulama özelliğini geliştirdi ve kullanıcıların <b>telefon numarası ekleme zorunluluğunu</b> ortadan kaldırdı. Artık iki faktörlü kimlik doğrulamasını açmak isteyen kullanıcılar, <b>üç adet seçenek</b> ile karşı karşıya kalıyor. Bu üç seçenekten birini seçmek zorunda olan Twitter kullanıcıları, kodlarını SMS olarak almak isterlerse elbette yine telefon numaralarını girmek zorunda kalacaklar.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/twitter-unfollow-takipten-cikma-h80333.html">Twitter’da Takip Etmeyenleri Takipten Çıkarma - Twitter Unfollow Kodu</a>
      </p>
      <p>Diğer iki seçenekten biri ise bir doğrulama uygulaması. <a href="https://play.google.com/store/apps/details?id=com.google.android.apps.authenticator2&amp;utm_source=webtekno.com">Google Authenticator</a> veya <a href="https://play.google.com/store/apps/details?id=com.mufri.authenticatorplus&amp;utm_source=webtekno.com">Authenticator Plus</a><b> </b>gibi bir uygulamaya sahipseniz Twitter, bu uygulamaya kodları gönderecek ve hesabınıza girmek istediğiniz zaman kodları buradan alacaksınız. Son seçenekte ise Twitter, sizlere <b>fiziksel</b> bazı kodları gönderecek ve bunları ya bilgisayarınızda ya da telefonunuzda saklamak durumunda olacaksınız. Bu kodlar ise uygulamada <b>kullanılamıyor</b>, yalnızca internet tarayıcısından giriş yaparsanız kullanılabiliyor.</p>
      <p><b>Kaynak : </b>https://www.digitaltrends.com/computing/twitter-two-factor-authentication-drops-phone-numbers/</p>
    </article>
  </body>
</html>