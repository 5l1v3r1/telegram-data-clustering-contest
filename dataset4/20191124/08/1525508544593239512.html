<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4778954/%D8%B3%D8%A7%D8%AE%D8%AA-%D8%AF%D8%B3%D8%AA%DA%AF%D8%A7%D9%87%D9%87%D8%A7%DB%8C-%D9%BE%DB%8C%D8%B4%D8%B1%D9%81%D8%AA%D9%87-%D8%AF%D8%B1-%D8%AD%D9%88%D8%B2%D9%87-%D9%86%D9%88%D8%B1%D9%88%D9%81%D9%88%D8%AA%D9%88%D9%86%DB%8C%DA%A9-%D8%AA%D9%88%D8%B3%D8%B7-%D9%85%D8%AD%D9%82%D9%82%D8%A7%D9%86-%DA%A9%D8%B4%D9%88%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:27:56+00:00"/>
    <meta property="og:title" content="ساخت دستگاههای پیشرفته در حوزه نوروفوتونیک توسط محققان کشور"/>
    <meta property="og:description" content="عضو گروه پیشران نوروفوتونیک گفت: ۸ طرح پژوهشی طراحی و ساخت تجهیزات و سیستم ها در حوزه «نوروفوتونیک» در دانشگاه شهید بهشتی در حال اجرا است."/>
  </head>
  <body>
    <article>
      <h1>ساخت دستگاههای پیشرفته در حوزه نوروفوتونیک توسط محققان کشور</h1>
      <address><time datetime="2019-11-24T08:27:56+00:00">24 Nov 2019, 08:27</time> by <a rel="author" href="https://www.mehrnews.com/archive?jr=137" target="_blank">میترا سعیدی کیا</a></address>
      <p>به گزارش <a href="https://www.mehrnews.com/">خبرنگار مهر</a>، دکتر حمید لطیفی عضو هیات علمی دانشگاه شهید بهشتی و عضو گروه پیشران نوروفوتونیک این دانشگاه گفت: برای تصویر برداری از مغز و انجام مطالعات دقیق تر نسبت به عملکرد این بخش حیاتی بدن ، طراحی و ساخت دستگاه ها و تجهیزات پیشرفته درحوزه «نوروفوتونیک» توسط متخصصان و محققان در پژوهشکده لیزر و پلاسما با همکاری مرکز تحقیقات علوم اعصاب دانشگاه علوم پزشکی شهید بهشتی درحال انجام است.</p>
      <p>وی با بیان اینکه تجهیزات و سیستم های طراحی شده در اجرای این طرح ها تاکنون با ۷۰ تا ۹۵ درصد پیشرفت فیزیکی در مرحله صنعتی سازی قرار دارد، گفت: این تجهیزات در امر کنترل سیستم های عصبی، مطالعات رفتاری، تحریک نوری در حوزه های علوم اعصاب پایه دارای کاربرد تحقیقاتی است .</p>
      <p>مدیر گروه پیشران نوروفوتونیک افزود: مطالعات طراحی و ساخت این تجهیزات با مشارکت تیم های تحقیقاتی مرکب از اساتید، محققان ، پژوهشگران و متخصصان حوزه های مختلف از سه سال قبل آغاز شده و درحال حاضر در مراحل پایانی قرار دارد.</p>
      <p>وی افزود: محققان این گروه در دانشگاه شهید بهشتی در یک تلاش علمی همچنین موفق شدند با حمایت های این ستاد، دستگاه های پیشرفته تصویربرداری نوری از مغز را طراحی و تولید کنند که گامی بسیار ارزنده درجهت افزایش توان علمی و تصویر برداری نوری از مغز با کیفیت بسیار بالا به حساب می آید. </p>
      <p>محقق پژوهشکده لیزر و پلاسما دانشگاه شهید بهشتی یادآور شد: با بومی سازی دانش ساخت تجهیزات و سیستم های مورد نیاز، محققان و متخصصان قادر خواهند بود با انجام طرح های تحقیقاتی، یافته های علمی خود را به منظور تسهیل امر تشخیص و درمان بیماری های مغز و اعصاب و اختلالات عصبی به اشتراک بگذارند و به توانمند سازی بیماران کمک کنند.</p>
      <p>وی همچنین گفت: ۸ طرح پژوهشی طراحی و ساخت تجهیزات و سیستم ها در حوزه «نوروفوتونیک» در دانشگاه شهید بهشتی در حال اجرا است.</p>
    </article>
  </body>
</html>