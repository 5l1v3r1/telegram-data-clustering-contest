<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301407/%D8%B3%D9%81%D8%B1-%D8%AF%D8%B2%D8%AF%DA%A9%DB%8C-%D9%BE%D9%86%D8%B3-%D8%A8%D9%87-%D8%B9%D8%B1%D8%A7%D9%82-%D8%B1%DB%8C%D8%AE%D8%AA%D9%86-%D9%86%D9%81%D8%AA-%D8%B1%D9%88%DB%8C-%D8%A2%D8%AA%D8%B4-%D8%A2%D8%B4%D9%88%D8%A8-%D8%AF%D8%B1-%D8%A7%DB%8C%D9%86-%DA%A9%D8%B4%D9%88%D8%B1-%D8%A8%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T08:24:51+00:00"/>
    <meta property="og:title" content="سفر دزدکی پنس به عراق ریختن نفت روی آتش آشوب در این کشور بود"/>
    <meta property="og:description" content="معاون رئیس جمهوری آمریکا با سفر دزدکی، غیرمنتظره و مخفیانه‌اش به عراق و بازدید از پایگاه عین الاسد بدون اطلاع نخست‌وزیر و رئیس جمهوری عراق و دیدار با آنها و سپس سفر به کردستان عراق سیلی محکمی به صورت مسؤولان برجسته این کشور به ویژه عادل عبدالمهدی زد."/>
  </head>
  <body>
    <article>
      <h6 class="kicker">/تحلیل - عبدالباری عطوان/</h6>
      <h1>سفر دزدکی پنس به عراق ریختن نفت روی آتش آشوب در این کشور بود</h1>
      <address><time datetime="2019-11-24T08:24:51+00:00">24 Nov 2019, 08:24</time> by <a rel="author">سپیده حسینی</a></address>
      <p>معاون رئیس جمهوری آمریکا با سفر دزدکی، غیرمنتظره و مخفیانه‌اش به عراق و بازدید از پایگاه عین الاسد بدون اطلاع نخست‌وزیر و رئیس جمهوری عراق و دیدار با آنها و سپس سفر به کردستان عراق سیلی محکمی به صورت مسؤولان برجسته این کشور به ویژه عادل عبدالمهدی زد.</p>
      <p>به گزارش ایسنا، عبدالباری عطوان سردبیر روزنامه فرامنطقه‌ای رای الیوم در تحلیلی درباره سفر مایک پنس، معاون رئیس‌جمهوری آمریکا به عراق نوشت: "این سفر در بحبوحه اعتراضات مردمی عراق که از یک ماه قبل آغاز شده و نیروهای امنیتی با آن مقابله می‌کنند و تا این لحظه بیش از ۳۵۰ کشته داشته، انجام شد. هدف از این سفر مشکوک ریختن نفت روی آتش فتنه و آشوب در عراق و انحراف اعتراضات در این کشور و نیز اهانت به دولت عراق و دامن زدن به اختلافات طایفه‌ای در این کشور بود.</p>
      <p>مسؤولان فعلی عراق به خصوص عادل عبدالمهدی (نخست وزیر) از دوستان آمریکا محسوب می‌شوند و پس از حمله آمریکا به عراق در راس قدرت قرار گرفتند. تمامی مشکلات فعلی عراق ناشی از حمله آمریکا به این کشور، انحلال دولت و بازسازی آن براساس معیارهای طایفه‌ای صرف جهت تضعیف عراق و تبدیل آن به لقمه‌ای آسان برای نفوذ خارجی هستند.</p>
      <p>دولت عبدالمهدی و تمامی دولت‌های پیش از آن زمانی که اجازه دادند ۵۲۰۰ سرباز آمریکایی در پایگاه‌هایی در خاک این کشور که از استقلال برخوردار هستند باقی بمانند، دچار اشتباه استراتژیک و فاحشی شدند.</p>
      <p>این پایگاه‌ها همانند یک دولت در داخل خاک کشوری دیگر هستند که به بهانه‌های مختلف و در راس آنها دروغ مبارزه با داعش ایجاد شده‌اند.</p>
      <p>تمامی دولت‌های آمریکایی با عراق همانند یک مستعمره و نه یک کشور مستقل رفتار کرده‌اند. حمله دولت بوش پسر در سال ۲۰۰۳ به عراق و اشغال این کشور و نیز غارت منابع مختلف آن در راستای تحقق این هدف یعنی تقسیم و تضعیف عراق و نیز از بین بردن جایگاه آن در منطقه به عنوان یک قدرت منطقه‌ای بزرگ طبق توصیه برنارد لوئیس نظریه‌پرداز صهیونیستی بود.</p>
      <p>عبدالمهدی که خود از بزرگترین سردمداران حمایت از حمله آمریکا و اشغال عراق توسط آنها و نیز سهمیه‌بندی‌های طایفه‌ای با شعارهای جعلی از جمله دموکراسی، حقوق بشر و لغو طایفه‌گرایی بوده است، حق ندارد جنبش مردمی فعلی در این کشور را متهم کند که تحت حمایت آمریکا است.</p>
      <p>آمریکایی‌ها با تحریک صهیونیسم جهانی نمی‌خواهند عراق کشوری قدرتمند، باثبات و به دور از فساد و مفسدان باشد بلکه به دنبال آن هستند که عراق کشوری حقیر، گرسنه و فاسد و بدون هویت ملی یکپارچه و منسجم باشد و آنها تمام تلاش خود را برای رسیدن به این اهداف انجام خواهند داد.</p>
      <p>همانگونه که آمریکا، عراقی‌ها، اعراب و کل جهان را با دروغ سلاح‌های کشتار جمعی فریب داد، این بار نیز همین سناریو در حال تکرار است و از مترسک ایران این بار به منظور توسعه نفوذ صهیونیستی نه فقط در عراق بلکه در کل منطهق استفاده می‌کند و سناریویی است که حاکمیت قبلی عراق با آن مواجه شد و هزینه سنگینی را برای آن پرداخت.</p>
      <p>زمانی که مسؤولان آمریکایی به حاکمیت عراق احترام بگذارند و از سفرهای پنهانی به پایگاه‌هایشان در عراق دست بردارند می‌توانیم بگوییم که در این کشور یک دولت و نخبه سیاسی، رئیس جمهوری و پارلمان وجود دارد اما دولت و احزاب عراق این اهانت‌های آمریکا را که قابل دفاع و حتی احترام نیستند، تحمل می‌کنند."</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301105/%D8%A7%D8%A6%D8%AA%D9%84%D8%A7%D9%81-%D8%A7%D9%84%D9%86%D8%B5%D8%B1-%D8%AF%D8%B1-%D9%85%D8%AD%DA%A9%D9%88%D9%85%DB%8C%D8%AA-%D8%B3%D9%81%D8%B1-%D9%BE%D9%86%D8%B3-%D8%A8%D8%BA%D8%AF%D8%A7%D8%AF-%D9%BE%D8%A7%DB%8C%D8%AA%D8%AE%D8%AA-%D8%B9%D8%B1%D8%A7%D9%82-%D8%A7%D8%B3%D8%AA-%D9%86%D9%87-%D8%A7%D8%B1%D8%A8%DB%8C%D9%84"/>
        <a href="https://www.isna.ir/news/98090200904/%D9%85%D8%A7%DB%8C%DA%A9-%D9%BE%D9%86%D8%B3-%D8%A8%D9%87-%DA%A9%D8%B1%D8%AF%D9%87%D8%A7%DB%8C-%D8%B9%D8%B1%D8%A7%D9%82-%D8%A7%D8%B7%D9%85%DB%8C%D9%86%D8%A7%D9%86-%D8%AE%D8%A7%D8%B7%D8%B1-%D8%AF%D9%88%D8%A8%D8%A7%D8%B1%D9%87-%D8%AF%D8%A7%D8%AF-%DA%AF%D9%81%D8%AA-%D9%88%DA%AF%D9%88-%D8%A8%D8%A7-%D9%86%D8%AE%D8%B3%D8%AA-%D9%88%D8%B2%DB%8C%D8%B1"/>
      </related>
    </article>
  </body>
</html>