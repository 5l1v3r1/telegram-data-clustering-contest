<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/omonoia/omonia-theli-sprint-diarkeias"/>
    <meta property="og:site_name" content="24sports.com.cy"/>
    <meta property="article:published_time" content="2019-11-24T08:22:00+00:00"/>
    <meta property="og:title" content="Ομόνοια: Θέλει σπριντ διαρκείας"/>
    <meta property="og:description" content="Η Ομόνοια πέρασε νικηφόρα από το Παραλίμνι(2-0)… γράφοντας στα πρώτα δεκαπέντε λεπτά του αγώνα την καλύτερη της φετινή παρουσία,"/>
  </head>
  <body>
    <article>
      <h1>Ομόνοια: Θέλει σπριντ διαρκείας</h1>
      <h2>Η δεκαπεντάλεπτη άρτια ποδοσφαιρικά εμφάνιση δεν φθάνει</h2>
      <address><time datetime="2019-11-24T08:22:00+00:00">24 Nov 2019, 08:22</time> by <a rel="author">Πέτρος Παπαγιώργης</a></address>
      <p>Η Ομόνοια πέρασε νικηφόρα από το Παραλίμνι(2-0)… γράφοντας στα πρώτα δεκαπέντε λεπτά του αγώνα την καλύτερη της φετινή παρουσία. Προηγήθηκε νωρίς και επίσης νωρίς στην επανάληψη με γκολ «καθάρισε» σχετικά εύκολα το παιχνίδι.</p>
      <p>Οι «πράσινοι» όντες στην κορυφή μια μόλις αγωνιστική πριν το τέλος του Α’ γύρου οδεύουν με πολύ καλές προϋποθέσεις στο ντέρμπι της μεθεπομένης Δευτέρας με τον ΑΠΟΕΛ θέλοντας να κερδίσουν τον αντίπαλο, κάτι που έχουν να κάνουν από τον Απρίλη του 2013.</p>
      <aside>Σαφώς και δεν θυμίζει ακόμη …Ομόνοια, όμως τείνει προς αυτήν την κατεύθυνση</aside>
      <p>Ο Ματ Ντάρμπισαϊρ έφτασε τα εφτά τέρματα στο πρωτάθλημα και σκόραρε σε τρίτο σερί ματς, ο Τιάγκο Φερέιρα σκόραρε το τρίτο του τέρμα, ενώ του ακυρώθηκε ένα άλλο κανονικό και αυτό. Κορυφαίος όλων ο Χάρης Μαυρίας, με τον Ελλαδίτη  να φθάνει σε επίπεδο τελειότητας στο πρώτο μέρος.</p>
      <p>
        <a href="https://www.24sports.com.cy/gr/sports/podosfairo/kypros/a-katigoria/omonoia/omonia-gazi-kai-anevasmeno-hiritero">Διαβάστε επίσης: Ομόνοια: Γκάζι και ανεβασμένο χειρόφρενο!</a>
      </p>
      <p>Ο πράσινος λαός με τη φωνή του στήριξε την ομάδα του στην έκτη φετινή της νίκη και εκστασιάστηκε στο τέλος, αποθεώνοντας τους παίκτες, που ενθουσιασμένοι ανταπέδωσαν με χειροκρότημα. Ζήτησε δε ο κόσμος νίκη επί του ΑΠΟΕΛ.</p>
      <p>Είναι σαφέστατο ότι η Ομόνοια διανύει φέτος μια πορεία πολύ διαφορετική αυτήν που μας συνήθισε τα τελευταία χρόνια. Σαφώς και δεν θυμίζει ακόμη …Ομόνοια, όμως τείνει προς αυτήν την κατεύθυνση.</p>
      <p>Είναι λογικό να υπάρχει ευφορία στην Ομόνοια μετά και τη χθεσινή νίκη. Και φυσικά όλοι ξέρουν τι σημαίνει για την ομάδα αν κερδίσει το επόμενο παιχνίδι.</p>
      <p>Εννοείται ότι τεχνική ηγεσία και παίκτες δεν είναι μέσα στην τρελή χαρά. Ξέρουν ότι τίποτα δεν έχουν κάνει επί της ουσίας. Η χθεσινή νίκη έχει μεγάλη σημασία,  ενώ ήταν αποτέλεσμα της ανωτερότητας της ομάδας έναντι του αντιπάλου. Όμως υπάρχει ένα θέμα που πρέπει να αντιμετωπιστεί. Ενώ η ομάδα ξεκίνησε εκρηκτικά και έτρεχε με χίλια, μετά... κααάθισε.</p>
      <p>Στο πρώτο τέταρτο είχε όλα εκείνα τα στοιχεία που απαιτούνται στο σύγχρονο ποδόσφαιρο για να μπορεί μια ομάδα να κυριαρχήσει στο γήπεδο και να συνδυάσει την ουσία με το καλό θέαμα. Μετά χαλάρωσε και έδωσε την ευκαιρία στην ΕΝΠ να ανασάνει και να προσπαθήσει να βγει μπροστά.</p>
      <p>Στην επανάληψη μάρσαρε πάλι για λίγο τη μηχανή και μετά την έσβησε. Ευτυχώς γιαυτήν δεν έπαιξε με τη φωτιά. Το 'έζησε  όμως -το παιχνίδι με τη φωτιά- στα ματς με Εθνικό και ΑΕΛ όπου παρουσίασε και πάλι διαστήματα με ανεβασμένο χειρόφρενο.</p>
      <p>Επίσης το κέντρο με τους Ζιόρντι Γκόμεθ, Βίτορ Γκόμες και Μίκαελ Ορτέγα εμφανίζει άπλα.</p>
      <p>Αυτά πρέπει να προσεχθούν. Γιατί άλλο ΕΝΠ, (και είχε και απουσίες), άλλο ΑΠΟΕΛ.</p>
      <p> </p>
      <related>
        <a href="https://www.24sports.com.cy/gr/sports/podosfairo/kypros/a-katigoria/omonoia/trela-omonoiatwn-enopsei-o-apoel-vids"/>
        <a href="https://www.24sports.com.cy/gr/sports/podosfairo/kypros/a-katigoria/omonoia/kathari-me-apoel"/>
      </related>
    </article>
  </body>
</html>