<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/tesla-a-primit-deja-150-000-de-comenzi-pentru-cybertruck-18610682"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T08:52:00+00:00"/>
    <meta property="og:title" content="Tesla a primit deja 150.000 de comenzi pentru Cybertruck"/>
    <meta property="og:description" content="Producătorul de maşini electrice Tesla a primit deja circa 150.000 de comenzi pentru camioneta sa electrică Cybertruck, prezentată recent, a anunţat duminică Elon Musk, directorul executiv al companiei."/>
  </head>
  <body>
    <article>
      <h1>Tesla a primit deja 150.000 de comenzi pentru Cybertruck</h1>
      <address><time datetime="2019-11-24T08:52:00+00:00">24 Nov 2019, 08:52</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Producătorul de maşini electrice Tesla a primit deja circa 150.000 de comenzi pentru camioneta sa electrică Cybertruck, prezentată recent, a anunţat duminică Elon Musk, directorul executiv al companiei.</p>
      <p>„146.000 de comenzi pentru Cybertruck până acum, 42% alegând un motor dublu, 41% triplu şi 17% cu un singur motor”, a scris Musk pe Twitter, adăugând separat că comenzile au fost realizate fără niciun fel de publicitate plătită.</p>
      <p>La evenimentul de prezentare, geamurile camionului electric Cybertruck s-au spart, deşi ele trebuiau să fie din "sticlă blindată". Aspectul general al vehiculului, unghiular, din oţel inoxidabil, a atras câteva critici pe Wall Street, analiştii fiind neîncrezători că va atrage publicul. Ei au lăudat totuşi lansarea, care a pornit un nou trend pe Twitter cu hashtagul #cybertruck.</p>
      <p>Camionul, care arată ca un veritabil vehicul blindat, va avea un preţ de pornire de 39.900 de dolari şi o autonomie maximă de 400 de kilometri. Varianta mai scumpă, de 69.900 de dolari, are o autonomie de peste 800 de kilometri.</p>
      <p>Producţia de masă este preconizată să înceapă la sfârşitul anului 2021. Camionetele mari reprezintă circa 14,4% din vânzările totale de maşini noi din Statele Unite în primele 10 luni din acest an, vehicule care se vând peste preţul modelului Tesla, undeva la circa 50.000 de dolari.</p>
      <p>Camioneta prezentată de Musk marchează prima incursiune a Tesla, al cărei sedan Model 3 este cel mai vândut automobil electric din lume, pe piaţa camionetelor dominată de giganţii Ford Motor Company, General Motors (GM) şi suv-urile constructorului Fiat Chrysler. Intrarea pe piaţa aceasta reprezintă o oportunitate imensă pentru Tesla şi o posibilă schimbare de paradigmă, dacă vehicolul producătorului american e adoptat de consumatorii din Statele Unite. Totodată simbolizează şi îmbunătăţirea tehnologiilor de fabricaţie a bateriilor, în contextul în care autonomia creşte în acelaşi timp cu greutatea vehiculului.</p>
      <p>Pickup-ul orientează Tesla mai mult către camioane şi SUV-uri. Constructorul auto a vândut până acum mai ales maşinile sale Model S şi Model 3, dar în ultimii ani a început să ofere şi SUV-ul Model X şi începând de anul viitor SUV-ul compact Y Model.</p>
    </article>
  </body>
</html>