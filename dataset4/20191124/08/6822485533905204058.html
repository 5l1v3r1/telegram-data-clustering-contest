<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903020.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T08:40:00+00:00"/>
    <meta property="og:title" content="قیمت بنزین بر بازار مسکن تاثیر گذار است؟"/>
    <meta property="og:description" content="به گزارش میزان، بازار مسکن طی چند ماه اخیر با ثبات روبرو شده و با توجه به رشد چشمگیر قیمت‌ها در سال گذشته این بازار ظرفیت افزایش قمیت مجدد را ندارد."/>
  </head>
  <body>
    <article>
      <h1>قیمت بنزین بر بازار مسکن تاثیر گذار است؟</h1>
      <address>
        <time datetime="2019-11-24T08:40:00+00:00">24 Nov 2019, 08:40</time>
      </address>
      <p>نایب رئیس اتحادیه مشاوران املاک گفت: قیمت مسکن همزمان با آغاز طرح اصلاح نرخ بنزین افزایش نمی‌یابد و با توجه به رشد چشمگیر نرخ مسکن در سال گذشته، قیمت مسکن تا پایان خرداد سال ۹۹ به بهانه گران شدن بنزین افزایش نخواهد یافت.</p>
      <p>به گزارش میزان، بازار مسکن طی چند ماه اخیر با ثبات روبرو شده و با توجه به رشد چشمگیر قیمت‌ها در سال گذشته این بازار ظرفیت افزایش قمیت مجدد را ندارد.</p>
      <p>طی چند هفته اخیر نرخ بنزین افزایش داشته که به عقیده کارشناسان  این موضوع تاثیری بر بازار مسکن ندارد در این راستا گفت‎وگویی انجام دادیم با حسام عقبایی نایب رئیس اتحادیه مشاوران املاک که در ادامه می‌خوانید.</p>
      <p>
        <b>افزایش قیمت بنزین چه میزان بر بازار مسکن تاثیر گذار است؟</b>
      </p>
      <p>عقبایی: قیمت مسکن همزمان با آغاز طرح اصلاح نرخ بنزین افزایش نمی‌یابد و با توجه به رشد چشمگیر نرخ مسکن در سال گذشته، قیمت مسکن تا پایان خرداد سال ۹۹ به بهانه گران شدن بنزین افزایش نخواهد یافت.</p>
      <p>
        <b>قیمت حامل‌های انرژی چه میزان بر نرخ مصالح و ابزار ساختمانی موثر است؟</b>
      </p>
      <p>عقبایی: با توجه به آنکه قیمت حامل‌های انرژی در اقتصاد کشور افزایش نیافته و تنها قیمت بنزین تغییر کرده بنابراین نباید برخی از سازندگان و یا تولید کنندگان مسکن از آن به عنوان بهانه‌ای برای گران کردن قیمت مسکن استفاده کنند.</p>
      <p>
        <b>قیمت بنزین تا چه مدت تاثیری بر قیمت مسکن ندارد؟</b>
      </p>
      <p>عقبایی: افزایش نرخ بنزین حداقل تا ۶ ماه آینده تأثیری در تمامی بخش‌های مسکن نخواهد گذاشت و بازار در شرایط ثبات قیمتی به سر خواهد برد البته ممکن است برخی از املاک در مناطق مختلف تهران کاهش نسبی را تجربه کنند.</p>
      <p>
        <b> شما با نظر کارشناسان مبنی بر تاثیر مستقیم نرخ بنزین بر قیمت بازار مسکن موافق هستید؟</b>
      </p>
      <p>عقبایی: خیر؛ بازار مسکن کشش افزایش قیمت ندارد و متقاضیان این بازار هم اگر قیمت‌ها در این بازارها تغییر کند قادر به خرید آن نخواهند بودند.</p>
      <p>
        <b>قیمت مسکن از ابتدای سال جاری چقدر رشد داشته است؟</b>
      </p>
      <p>عقبایی: قیمت مسکن از ابتدای امسال طبق آمارهای بانک مرکزی در شهرهای بزرگ رشد ۱۲۰ درصدی داشته است، که این جهش ناگهانی قیمت باعث شده بود که این بازار وارد رکود عمیقی شود به طوری که در دهه گذشته این بازار چنین رکودی را تجربه نکرده بود.</p>
      <p>
        <b>آماری از میزان معاملات بازار مسکن در سال جاری دارید؟</b>
      </p>
      <p>عقبایی: سال گذشته طبق آمارهای اعلام شده میزان معاملات مسکن نسبت به مدت مشابه سال گذشته کاهش ۷۰ درصدی داشته و هم اکنون شرایط بازار مسکن از پایان شهریور مناسب شده و همین موضوع موجب شده تا دهک‌های متوسط جامعه مجدد وارد این بازار شوند.</p>
      <p>
        <b>پیش بینی شما از شرایط بازار مسکن در سال آینده چیست؟</b>
      </p>
      <p>عقبایی: بازار مسکن تا ابتدای سال آینده کمی روند رکود غیرتورمی را تجربه خواهد کرد و این شرایط باعث خواهد شد که فروشندگان واقعی وارد بازار مسکن شوند؛ به علاوه فروشندگان واقعی مسکن املاک خود را در این شرایط برای آن که قدرت خرید مردم کاهش یافته سعی می‌کنند با سود کمتری عرضه کنند که همین امر زمینه‌ساز ایجاد رونق در بازار مسکن خواهد شد.</p>
      <p>همچنین برخی از سوداگران سعی می‌کنند املاک خود را احتکار کنند تا آلودگی بیشتری از بازار مسکن بگیرند، اما با توجه به جهش ناگهانی قیمت مسکن و افزایش نیافتن تسهیلات نه تنها مردم به سمت املاک نجومی خواهند رفت بلکه شرایط در این بازار به سمت رکود حرکت خواهد کرد.</p>
      <p>
        <b>چه عواملی در بازارهای موازی بر قیمت مسکن در سال آینده تاثیر گذار است؟</b>
      </p>
      <p>عقبایی: قیمت مسکن تا پایان نیمه اول سال ۹۹ نه تنها افزایش نخواهد یافت بلکه متناسب با شرایط ثبات در بازارهای موازی مانند ارز و سکه کاهش چند درصدی را تجربه خواهد کرد، به علاوه آمارها نشان دهنده آن است که قیمت مسکن در بین متقاضیان ظرفیت و کشش افزایشی ندارد و همین موضوع باعث خواهد شد که سرمایه گذاری در این بازار در مقایسه با سایر بازارها کمتر شود.</p>
      <p>
        <b> نرخ تورم چه تاثیری بر قیمت مسکن طی ماه‌های اخیر داشته است؟</b>
      </p>
      <p>عقبایی: افزایش نرخ ارز و سکه از سال گذشته باعث شده بود که نرخ تورم به ۳۵ تا ۴۰ درصد برسد، در این بین قیمت مسکن از سال گذشته سه برابر شده و رشد ۱۲۰ درصدی داشته که همین موضوع باعث شده است تا انبوه سازان و سازندگان مسکن سودهای نجومی کسب کنند؛ این خود باعث ایجاد نوساناتی در حوزه مسکن شده است.</p>
      <p>
        <b>کاهش نرخ ۳۰ درصدی مسکن در بازار واقعی است؟</b>
      </p>
      <p>عقبایی: کاهش ۳۰ تا ۴۰ درصدی قیمت مسکن طبق آمارهای ارائه شده از بازار واقعی است، متأسفانه برخی از سوداگران و انبوه سازان ادعا می‌کنند که کاهش ۳۰ تا ۴۰ درصدی در بازار واقعی نیست این در حالی است که در بسیاری از واحدهای بزرگ متراژ در شمال کلانشهرها بیش از ۴۰ درصد بوده است.</p>
      <p>براساس آمارهای ثبت شده در سامانه املاک اتحادیه‌ها، قیمت مسکن در واحدهای کوچک متراژ تا ۳۰ درصد و در واحدهای بزرگ متراژ تا ۴۵ درصد کاهش یافته و این روند نزولی قیمت در برخی از مناطق هم تا ۱۵ درصد هم ادامه خواهد داشت.</p>
      <p>
        <b> چه راهکارهایی برای ساماندهی بازار مسکن پیشنهاد می‌کنید؟</b>
      </p>
      <p>عقبایی: باید زمینه‌های لازم برای بهبود تولید در حوزه مسکن افزایش یابد و دولت تنها به طرح‌های شعاری اکتفا نکند بلکه باید طرح‌هایی که در حوزه مسکن تاکنون تبلیغات گسترده‌ای برای آن انجام داده است را به مرحله عملیاتی و اجرایی برساند.</p>
      <p>
        <b> چه حمایت‌های برای رونق بازار مسکن باید از سوی دولت صورت گیرد؟</b>
      </p>
      <p>عقبایی: بازار مسکن به عنوان مهمترین بازار اقتصادی کشور به شمار می‌رود که باید حمایت‌ها و سرمایه گذاری‌های لازم در جهت رونق و توسعه آن افزایش یابد، اما متأسفانه در طول چند سال گذشته حمایت‌های کافی از این بازار انجام نشده و همین موضوع زمینه ساز ایجاد مشکلاتی برای خریداران و متقاضیان واقعی مسکن شده است.</p>
      <p>
        <b>کلام آخر؟</b>
      </p>
      <p>عقبایی: مردم نگران افزایش قیمت مسکن نباشند چرا که این بازار نه تنها تغییر قیمتی نخواهد داشت بلکه ما شاهد روند نزولی قیمت‌ها در حوزه خرید و اجاره خواهیم بود.</p>
    </article>
  </body>
</html>