<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012951/%DA%86%D9%88%D9%86-%D9%85%D9%88%D8%B4%DA%A9-%D8%AF%D8%A7%D8%B1%DB%8C%D9%85-%D8%A2%D9%84-%D8%B3%D8%B9%D9%88%D8%AF-%D8%A8%D9%87-%D9%85%D8%A7-%D8%A8%DB%8C-%D8%A7%D8%B9%D8%AA%D9%85%D8%A7%D8%AF-%D8%A7%D8%B3%D8%AA-%D8%B5%D9%88%D9%81%DB%8C-%D8%AF%D8%B1-%D8%AF%D9%88%D9%84%D8%AA-%D8%B1%D9%88%D8%AD%D8%A7%D9%86%DB%8C-%D9%87%DB%8C%DA%86%DA%A9%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T08:26:14+00:00"/>
    <meta property="og:title" content="چون موشک داریم، آل‌سعود به ما بی‌اعتماد است/ صوفی: در دولت روحانی،هیچکس در جای خودش نیست"/>
    <meta property="og:description" content="فعالین اصلاح طلب در شرایطی از برجام های ۲ و ۳ نام می برند که اولا هنوز چک بی محل و برگشت خورده برجام روی دست دولتمردان است و ثانیا هیچ کشوری توان دفاعی و قدرت منطقه ای خود را معامله نمی کند."/>
  </head>
  <body>
    <article>
      <h1>چون موشک داریم، آل‌سعود به ما بی‌اعتماد است/ صوفی: در دولت روحانی،هیچکس در جای خودش نیست</h1>
      <h2>ویژه‌های مشرق؛</h2>
      <address>
        <time datetime="2019-11-24T08:26:14+00:00">24 Nov 2019, 08:26</time>
      </address>
      <p>
        <i>فعالین اصلاح طلب در شرایطی از برجام های ۲ و ۳ نام می برند که اولا هنوز چک بی محل و برگشت خورده برجام روی دست دولتمردان است و ثانیا هیچ کشوری توان دفاعی و قدرت منطقه ای خود را معامله نمی کند.</i>
      </p>
      <p>
        <b><a href="https://www.mashreghnews.ir/service/political-news">سرویس سیاست مشرق -</a> روزانه می‌توان از لابه‌لای گزارش‌ها و عناوین خبری رسانه‌های مکتوب و حتی غیر مکتوب، نکات قابل‌توجهی استخراج کرد؛ موضوعاتی که می‌تواند برای مخاطبین قابل‌استفاده و محوری برای تحلیل باشد، در گزارش روزانه "ویژه‌های مشرق" نکات و تأملات قابل‌استخراج از رسانه‌ها برای مخاطبین عرضه خواهد شد؛ با «<a href="https://www.mashreghnews.ir/tag/%D9%88%DB%8C%DA%98%D9%87+%D9%87%D8%A7%DB%8C+%D9%85%D8%B4%D8%B1%D9%82">ویژه‌های مشرق</a>» همراه شوید.</b>
      </p>
      <p>
        <b>*******</b>
      </p>
      <p>
        <b>** موسویان:چون موشک داریم،آل سعود به ما بی اعتماد است</b>
      </p>
      <p>«حسین موسویان» از اعضای سابق تیم مذاکره کننده هسته ای که اکنون در آمریکا اقامت دارد در مصاحبه با<b> روزنامه اعتماد </b>گفت:«عربستان و متحدانش قدرت موشکیو توان هسته‌ای ایران را نشانه اهداف سلطه‌جویانه ایران و در مقابل ایران نیز صادرات صدها میلیارد دلار پیشرفته‌ترین تسلیحات امریکا به عربستان درکنار حضور نظامی امریکا درمنطقه را نشانه اهداف سلطه‌جویانه امریکا و متحدانش می‌داند. این نکات گوشه‌ای از دلایل بی‌اعتمادی متقابل است».</p>
      <p>موسویان در ادامه گفت:«ظهور نشانه‌های اقتدار منطقه‌ای ایران قطعا یک عامل سیاست‌های تهاجمی عربستان است...اخیرا یک مقام پیشین عالیرتبه مصر نکته‌ای را رک و پوست کنده و صریح به من گفت که من مضمون این نکته را از خیلی‌ها در چند سال گذشته شنیده بودم. این سیاستمدار مصری به من گفت: آقای موسویان! وقت خودتان را تلف نکنید. راه بهبود روابط با شورای همکاری خلیج فارس از ریاض می‌گذرد و راه بهبود روابط با ریاض هم از واشنگتن».</p>
      <p>عضو سابق تیم مذاکره کننده هسته ای افزود:«تهران و ریاض باید اعتمادسازی متقابل را از گام‌های کوچک شروع کنند تا روزی به آن نقطه برسیم که هر دو کشور نقش، جایگاه و منافع یکدیگر در منطقه را به رسمیت بشناسند».</p>
      <figure>
        <img src="https://cdn.mashreghnews.ir/d/2019/11/24/0/2652854.jpeg"/>
      </figure>
      <p>موسویان از یکسو تاکید دارد که توان موشکی ایران باعث بی اعتمادی آل سعود شده است و از سوی دیگر مدعی است که تهران و ریاض باید اعتمادسازی متقابل را از گام‌های کوچک شروع کنند. این همان برجام منطقه ای و به عبارتی برجام ۲ و ۳ و...است.</p>
      <p>فعالین اصلاح طلب در شرایطی از برجام های ۲ و ۳ نام می برند که اولا هنوز چک بی محل و برگشت خورده برجام روی دست دولتمردان است و ثانیا هیچ کشوری توان دفاعی- به عنوان ضامن امنیت و عامل بازدارنده در تجاوز به کشور- و قدرت منطقه ای خود را معامله نمی کند.</p>
      <p>چندی پیش تصویری با عنوان «اصلاح طلب و جنگ طلب در یک قاب صمیمانه!» در فضای منتشر شد. در این تصویر حسین موسویان و «عبدالخالق عبدالله» مشاور ولیعهد ابوظبی با چهره ای خندان و حالتی صمیمانه در کنار یکدیگر نشسته بودند. یکی از فعالین فضای مجازی با اشاره به این تصویر در توئیتی نوشت:«"عبدالخالق عبدالله" مشاور ولیعهد ابوظبی، سال پیش با وعدۀ افزایش حملات در آتی، حمله تروریستی اهواز را بخشی از گزینۀ کشاندن جنگ به داخل ایران خواند.چند ماه پیش، نویدِ احتمالِ تشکیل قریب الوقوع کشور "احواز"[!] در "خلیج ع.ر.ب.ی"[!] داد و حالا با "دوست عزیز"، حسین موسویان، در بیروت بستنی خورد».</p>
      <p>
        <b>** صوفی: در دولت روحانی، هیچکس در جای خودش نیست</b>
      </p>
      <p>«علی صوفی» وزیر تعاون دولت اصلاحات در مصاحبه با <b>روزنامه آرمان </b>گفت:«یکی از اعتراضاتی که اکنون به دولت وجود دارد این است که هیچ‌کس در جای خود نیست. مثلا وقتی به لحاظ تخصص و تجربه به وزارتخانه‌ها نگاه می‌کنیم شاهدیم که کاملا از نیروهای صاحب تجربه و تخصص خالی شده و هیچ‌کدام در جای خود قرار نگرفته‌اند و این روند ادامه دارد...با این حساب می‌بینیم هر روز با وجود بی‌تدبیری در دولت شاهد ناامیدی بیشتری در جامعه هستیم. درست عکس آن چیزی که به خود نسبت دادند تحت عنوان دولت تدبیر و امید، بی‌تدبیری‌های صورت گرفته امید را قطع می‌کند، چرا که همه تصمیم‌ها مایوس‌کننده و عاری از تدبیر لازم است».</p>
      <figure>
        <img src="https://cdn.mashreghnews.ir/d/2019/11/24/0/2652855.jpeg"/>
      </figure>
      <p>چندی پیش «پروانه مافی» نماینده عضو فراکسیون امید مجلس گفته بود:«متأسفانه بخش مهمی از نتایج حاصل از وضعیت اقتصادی به مدیران دولتی برمی گردد... اعتقاد بر این است که مشکلات سیستم مدیریت در کشور می‌تواند بیش از تحریم‌ها و فشار دشمنان بر پیکرها اقتصاد ضربه وارد کند».</p>
      <p>«محمد رضا عارف» عضو فراکسیون امید مجلس نیز چندی پیش گفته بود:«مردم احساس می‌کنند دولت فقط آمده گفتاردرمانی کند. مردم دنبال گفتاردرمانی نیستند و عمل می‌خواهند. باید حل مشکلات خود را ببینند و بهترشدن شرایط را حس کنند...من مهمترین مساله امروز را ناکارآمدی مدیران و نظام اجرایی کشور می دانم».</p>
      <p>هرچه به انتخابات مجلس و به تبع آن به انتخابات ریاست جمهوری ۱۴۰۰ نزدیک می شویم، شدت انتقادات اصلاح طلبان از دولت بیشتر می شود. در این میان دو نکته وجود دارد؛ اول اینکه کارنامه دولت در حوزه های مختلف از جمله اقتصاد و سیاست خارجی به هیچ عنوان قابل دفاع نیست. دوم اینکه اصلاح طلبان شریک کارنامه دولت هستند  و افکارعمومی نمی پذیرد که این طیف ژست منتقد به خود بگیرد. اصلاح طلبان اکنون باید درباره کارنامه دولت روحانی- که اکثریت مطلق آن در اختیار این طیف است- به افکارعمومی پاسخگو باشند.</p>
      <p>
        <b>** اعتراف روزنامه اصلاح طلب: ادبیات بیانیه ۷۷ نفره، تند بود</b>
      </p>
      <p><b>روزنامه شرق </b>در گزارشی نوشت: «چندروز پیش تعدادی از نیروهای اصلاح‌طلب بیانیه‌ای درباره اعتراضات اخیر مردم نسبت به اجرای طرح افزایش قیمت بنزین امضا کردند...اگرچه به نظر می‌رسد که ادبیات بیانیه موسوم به ۷۷ نفر در پارگراف‌های میانی قدری تند است، اما کلیت آن متضمن تحریک مردم به اغتشاش نبود».</p>
      <figure>
        <img src="https://cdn.mashreghnews.ir/d/2019/11/24/0/2652856.jpeg"/>
      </figure>
      <p>این روزنامه اصلاح طلب در گزارش مذکور، ضمن اعتراف به محتوای تند بیانیه اخیر اصلاح طلبان، مدعی شده است که متن این بیانیه متضمن تحریک مردم به اغتشاش نبود.</p>
      <p>در روزهای گذشته جمعی از اصلاح‌طلبان از جمله سعید حجاریان، مصطفی تاجزاده، عبدالله رمضان‌زاده، علیرضا علوی تبار، شهیندخت مولاوردی دستیار سابق روحانی، الهه کولایی، عبدالله ناصری مشاور رئیس دولت اصلاحات و... با صدور بیانیه‌ای شبیه به بیانیه‌های سلطنت‌طلبان و منافقین، در اقدامی مسبوق به سابقه جای جلاد و شهید را عوض کردند.</p>
      <p>امضاکنندگان نامه مذکور، با دفاع همه جانبه از اوباش اجاره ای، جوانان غیور کشورمان در نیروی انتظامی و بسیج که در اغتشاشات اخیر، چندین شهید و مجروح داده است را جنایتکار! نامیده و خواستار مجازات حافظان امنیت شدند!</p>
      <p>این نام وقیحانه از سوی برخی اصلاح طلبان محکوم شد.</p>
      <p>در همین رابطه، «حسین مرعشی» سخنگوی حزب کارگزاران گفت:«موضع‌گیری‌هایی که برخی دوستان در قالب بیانیه شخصی منتشر کردند، به‌هیچ‌وجه موضع جریان اصلاحات تلقی نمی‌شود. این بیانیه صرف‌نظر از اینکه واقعا تعداد امضاهای آن ۷۷ امضا بوده است یا خبر، به‌هیچ‌وجه موضع رسمی اصلاح‌طلبان تلقی نمی‌شود.</p>
      <p>اصلاح‌طلبان دارای احزاب رسمی و مشخص با مواضع روشن و شخصیت‌های وفادار به نهاد مردم به‌عنوان صاحبان کشور و نظام به‌عنوان چتر امنیتی و سیاسی هستند و تمام تلاش آن‌ها در چارچوب نظام جمهوری اسلامی دفاع از حقوق مردم است. اقدامی که هزینه‌های آن به پای جبهه اصلاحات نوشته می‌شود، نمی‌تواند شخصی و بیگانه از تصمیم نهادهای جمعی اصلاح‌طلبان باشد. این انتقاد به دوستان ما وارد است که در چنین موضوع مهمی، حرکت‌های شخصی و فردی نمی‌تواند هیچ‌یک از مسائل کشور و مردم را حل کند».</p>
      <p>علاوه بر این در روزهای گذشته «محمدرضا جلایی پور» از فعالین اصلاح طلب که نام وی در میان  امضأکنندگان بیانیه معروف به ۷۷ نفره بود، در کانال شخصی خود نوشت که بیانیه مذکور را امضا نکرده است.</p>
    </article>
  </body>
</html>