<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779481/%D8%A7%D8%B3%D8%AA%D9%82%D8%B1%D8%A7%D8%B1-%D8%B3%D9%86%D8%AF-%D8%AA%D8%AD%D9%88%D9%84-%D8%A8%D9%86%DB%8C%D8%A7%D8%AF%DB%8C%D9%86-%D8%A7%D8%B2-%D8%B7%D8%B1%D8%A7%D8%AD%DB%8C-%D8%A2%D9%86-%D9%BE%DB%8C%DA%86%DB%8C%D8%AF%D9%87-%D8%AA%D8%B1-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:27:41+00:00"/>
    <meta property="og:title" content="وزیر آموزش و پرورش: استقرار سند تحول بنیادین از طراحی آن پیچیده تر است"/>
    <meta property="og:description" content="وزیر آموزش و پرورش گفت: استقرار و اجرای مؤلفه‌های یک نظام مانند سند تحول بنیادین بسیار پیچیده‌تر از طراحی آن است."/>
  </head>
  <body>
    <article>
      <h1>وزیر آموزش و پرورش: استقرار سند تحول بنیادین از طراحی آن پیچیده تر است</h1>
      <address><time datetime="2019-11-24T08:27:41+00:00">24 Nov 2019, 08:27</time> by <a rel="author" href="https://www.mehrnews.com/archive?jr=370" target="_blank">آزاده سهرابی</a></address>
      <p>به گزارش <a href="https://www.mehrnews.com/">خبرگزاری مهر</a>، وزیر آموزش و پرورش هم در این نشست گفت: اجرایی کردن سند تحول بنیادین آموزش و پرورش از الزامات و دغدغه‌های وزارت آموزش و پرورش و شخص بنده است. استقرار و اجرای مؤلفه‌های یک نظام بسیار پیچیده‌تر از طراحی آن است. متأسفانه با روند موجود و با توجه به مشکلات فعلی برنامه‌ریزی بلندمدت و پایدار برای تعلیم و تربیت امکان پیگیری اندکی دارد.</p>
      <p>وی درباره الزامات اجرایی‌سازی سند تحول بنیادین آموزش و پرورش گفت: اولین گام استقرار و پیاده‌سازی این سند قابلیت‌سازی و زمینه‌سازی برای اجرای برنامه‌های سند در وزارت آموزش و پرورش است.</p>
      <p>محسن حاجی میرزایی ادامه داد: ما باید روی برون‌دادهای برنامه‌ها و مطالبات‌مان توافق کنیم و بعد از آن مدارس تراز سند را به عنوان الگو معرفی کنیم و بعد از این مرحله می‌توان برای بروندادها شاخص تعیین کرد.</p>
      <p>وی افزود:‌ با توجه به شرایط پیش رو و امکانات فعلی وزارت آموزش و پرورش قبل از هرچیز باید وضعیت فعلی و وضعیت مورد انتظار مشخص شده باشد تا بتوان برای رفع خلأهای موجود اقدام به برنامه‌ریزی کرد.</p>
      <p>دبیر شورای عالی انقلاب فرهنگی در این جلسه با یادآوری فعالیت‌های دبیرخانه شورای عالی انقلاب فرهنگی در سال‌های گذشته گفت: ستاد راهبری اجرای نقشه جامع علمی کشور تاکنون اقدام به برگزاری ۱۲۳ جلسه کرده و در این جلسات دائماً برنامه‌های اقدام را دنبال کرده است که خوشبختانه نسبت به روند اجرایی شدن این سند رضایت خوبی در ذهن مقام معظم رهبری (مدظله‌العالی) وجود دارد. خوشبختانه در دوره جدید فعالیت‌های دبیرخانه شورا، ستاد هماهنگی و اجرایی‌سازی سند مهندسی فرهنگی نیز راه‌اندازی و دو جلسه آن برگزار شده است که روند پیگیری برنامه‌های اقدام این سند در ستاد مربوطه در حال دنبال شدن است.</p>
      <p>سعیدرضا عاملی به تجارب اجرایی‌سازی اهداف سند نقشه جامع علمی کشور و سند مهندسی فرهنگی کشور در دبیرخانه شورای عالی انقلاب فرهنگی اشاره کرد و گفت: برای سند تحول بنیادین آموزش و پرورش نیز قصد داریم که سازوکاری را در دبیرخانه شورای عالی انقلاب فرهنگی فعال کنیم که اجرائی‌سازی سند به صورت مستمر دنبال شود.</p>
      <p>وی افزود: موضوع علم و فناوری را باید در پیوستاری ببینیم که از پیش دبستان تا دانشگاه و بعد از آن دوران اشتغال افراد را در بر گیرد و از همین منظر مبحث تعلیم و تربیت نیز صرفاً مربوط به آموزش و پرورش نبوده باید برای آن مسیر مدونی را ترسیم کرده سازوکاری ارائه داد. گزارش اجرایی‌شدن سند تحول بنیادین آموزش و پرورش و همچنین موضوع به روزرسانی این سند در دستور کار شورای عالی انقلاب فرهنگی قرار دارد و آمادگی داریم تا روند اجرایی‌شدن سند تحول بنیادین آموزش و پرورش را در قالب مصاحبه‌های مطبوعاتی در اختیار جامعه قرار دهیم.</p>
      <p>استاد گروه ارتباطات دانشگاه تهران گفت: سند تحول بنیادین آموزش و پرورش متوجه یکسری برنامه‌های عمومی و اختصاصی است. برخی برنامه‌های مدنظر آموزش و پرورش در قالب برنامه‌های عمومی بوده از لحاظ کیفی با سایر کشورهای جهان نیز اشتراک دارد و تجارب موفق جهانی در زمینه‌های عمومی آموزش باید در اختیار وزارت آموزش و پرورش قرار گرفته در کشور اجرایی شود. برنامه‌های دیگر آموزش و پرورش که روی دین و اخلاق دانش‌آموزان تأثیر دارد باید تفکیک شود و منطبق با مؤلفه‌ها و ارزش‌های الهی و اسلامی برنامه‌ریزی شود.</p>
      <p>در ادامه این جلسه منصور کبگانیان، قائم مقام و دبیر ستاد راهبری نقشه جامع علمی کشور به طرح مباحث مربوط به آموزش و پرورش در شورای عالی انقلاب فرهنگی و ستاد راهبری نقشه جامع علمی کشور اشاره کرد و گفت: ‌در نقشه جامع علمی کشور جایگاه ویژه‌ای برای آموزش و پرورش دیده شده است و وزیر آموزش و پرورش نیز به عنوان یکی از اعضای اصلی ستاد راهبری نقشه جامع علمی کشور می‌باشد. در حال حاضر موضوعات زیادی در دستور کار جلسات ستاد راهبری نقشه جامع علمی کشور قرار دارد که با برنامه‌های وزارت آموزش و پرورش ارتباط مستقیمی پیدا می‌کند.</p>
      <p>در انتهای جلسه مقرر شد با همکاری وزارت آموزش و پرورش و دبیرخانه شورای عالی انقلاب فرهنگی، جمع‌بندی اقدامات اجرایی سند تحول بنیادین آموزش و پرورش در گزارشی از سوی وزارت آموزش و پرورش در اختیار دبیرخانه شورا و کارگروه مربوطه قرار گیرد و سازوکار نهادینه برای پیگیری مستمر سند تحول آموزش و پرورش در دبیرخانه شورای عالی انقلاب فرهنگی از طریق یکی از شوراهای تخصصی مرتبط دنبال شود.</p>
    </article>
  </body>
</html>