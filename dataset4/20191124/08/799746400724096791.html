<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/24/7103413/"/>
    <meta property="og:site_name" content="Європейська правда"/>
    <meta property="article:published_time" content="2019-11-24T08:25:24+00:00"/>
    <meta property="og:title" content="Конгрес США хоче включити санкції за &quot;Північний потік-2&quot; в оборонний бюджет"/>
    <meta property="og:description" content="Когрес США планує включити санкції проти компаній, які беруть участь у побудові “Північного потоку-2” в оборонний бюджет на наступний рік."/>
  </head>
  <body>
    <article>
      <h1>Конгрес США хоче включити санкції за "Північний потік-2" в оборонний бюджет</h1>
      <address>
        <time datetime="2019-11-24T08:25:24+00:00">24 Nov 2019, 08:25</time>
      </address>
      <p>Когрес США планує включити санкції проти компаній, які беруть участь у побудові "Північного потоку-2" в оборонний бюджет на наступний рік.</p>
      <p>Про це заявив голова комітету Сенату США з міжнародних відносин Джеймс Ріш виданню <a href="https://www.defensenews.com/">Defence News</a>, повідомляє "Європейська правда".</p>
      <p>Включення санкцій до законопроєкту про оборонний бюджет, як зазначає видання, є сильним знаком, але законодавці Палати Представників і Сенату ще не досягли остаточної домовленості щодо цього документа.</p>
      <p>"Причина таких кроків в тому, що це вікно закривається. Велика частина Nord Stream вже зроблена", - сказав Ріш, додавши, що він вважає, що санкції переконають будівельні фірми припинити роботу над проктом.</p>
      <p>"Це дорого їм обійдеться. Я думаю, що якщо ці санкції пройдуть, [компанії] відмовляться, і я думаю, що росіянам доведеться шукати інший спосіб втілити проєкт, якщо вони взагалі зможуть це зробити", - зазначив сенатор.</p>
      <p>Ріш сказав, що додавання санкцій у законопроєкт щодо оборонного бюджету відображає угоду між адміністрацією, Палатою представників і Сенатом і банківськими комітетами.</p>
      <p>Текст положення про санкції не був оприлюднений, але Ріш сказав, що він близький до "закону про захист енергетичної безпеки Європи", схваленого комітетом з міжнародних відносин в липні. Цей законопроєкт передбачає санкції для компаній, що експлуатують судна, які прокладають труби для трубопроводів Nord Stream 2 і TurkStream.</p>
    </article>
  </body>
</html>