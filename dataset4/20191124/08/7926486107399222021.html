<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012943/%D8%A7%D9%81%D8%AA%D8%AA%D8%A7%D8%AD-%D8%B1%D8%A7%D9%87-%D8%A2%D9%87%D9%86-%D9%85%DB%8C%D8%A7%D9%86%D9%87-%D8%A8%D8%B3%D8%AA%D8%A7%D9%86-%D8%A2%D8%A8%D8%A7%D8%AF-%D9%81%D8%B1%D8%AF%D8%A7-%D8%A8%D8%A7-%D8%AD%D8%B6%D9%88%D8%B1-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T08:10:44+00:00"/>
    <meta property="og:title" content="افتتاح راه‌آهن میانه-بستان آباد؛ فردا با حضور رئیس‌جمهور"/>
    <meta property="og:description" content="مدیرعامل شرکت ساخت و توسعه زیربناهای حمل و نقل گفت: روز دوشنبه(۴ آذر ۹۸) راه آهن میانه- بستان آباد با حضور رییس جمهور افتتاح می‌شود."/>
  </head>
  <body>
    <article>
      <h1>افتتاح راه‌آهن میانه-بستان آباد؛ فردا با حضور رئیس‌جمهور</h1>
      <h2>معاون وزیر راه و شهرسازی خبر داد:</h2>
      <address>
        <time datetime="2019-11-24T08:10:44+00:00">24 Nov 2019, 08:10</time>
      </address>
      <p>
        <i>مدیرعامل شرکت ساخت و توسعه زیربناهای حمل و نقل گفت: روز دوشنبه(۴ آذر ۹۸) راه آهن میانه- بستان آباد با حضور رییس جمهور افتتاح می‌شود.</i>
      </p>
      <p>به گزارش مشرق به نقل از شرکت ساخت و توسعه زیربناهای حمل و نقل کشور، خیرالله خادمی از افتتاح راه‌آهن میانه- بستان‌آباد در روز دوشنبه(۴ آذر ۹۸) با حضور رئیس جمهور خبر داد و گفت: با اتصال ۴ مرکز استان جدید به شبکه ریلی کشور طی دو سال گذشته، یکی از مهمترین اهداف دولت تدبیر و امید در توسعه شبکه ریلی کشور محقق شد و اتصال استان آذربایجان شرقی از مسیر میانبر به شبکه راه آهن کشور نیز در راستای این هدف صورت گرفته است.</p>
      <blockquote>بیشتر بخوانید:<br/><a href="https://www.mashreghnews.ir/news/1012741/%D8%A7%DB%8C%D8%B3%D8%AA%DA%AF%D8%A7%D9%87-%D9%85%D8%AA%D8%B1%D9%88%DB%8C-%D9%85%D9%88%D9%84%D9%88%DB%8C-%DA%86%D9%87-%D9%88%D9%82%D8%AA-%D8%A7%D9%81%D8%AA%D8%AA%D8%A7%D8%AD-%D9%85%DB%8C-%D8%B4%D9%88%D8%AF">ایستگاه متروی «مولوی» چه وقت <i>افتتاح</i> می‌شود؟<br/></a><a href="https://www.mashreghnews.ir/news/1012320/%D8%B5%D9%81%D8%B1-%D8%AA%D8%A7-100-%D8%A7%D8%AE%D8%B0-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C-%D8%B9%D9%88%D8%A7%D8%B1%D8%B6-%D8%A2%D8%B2%D8%A7%D8%AF%D8%B1%D8%A7%D9%87%DB%8C">صفر تا ۱۰۰ اخذ الکترونیکی عوارض آزادراهی</a></blockquote>
      <p>وی اعلام کرد:‌ این خط آهن با هدف دسترسی آسان و سریع بخش های شمال غربی کشور به تهران و کاهش حدود ۱۱۴ کیلومتری مسیر راه آهن موجود احداث شده که زمان سفر را ۵.۵ ساعت کاهش می دهد.</p>
      <p>مدیرعامل شرکت ساخت و توسعه با تاکید بر اهمیت این خط ریلی در ترانزیت بین‌المللی اظهار داشت: از پنج کریدور مهم در اتصال شرق آسیا به اروپا، سه کریدور مهم از ایران عبور می‌کند و راه‌آهن میانه- تبریز یکی از بخش‌های مهم این کریدورها است که از مرزهای شمال شرق و جنوب شرق کشور تا غرب آسیا و اروپا امتداد پیدا می‌کند.</p>
      <p>خادمی این مسیر ریلی را از شریان‌های اصلی شبکه راه‌آهن سراسری در منطقه شمال‌غرب و کریدور ترانزیت ریلی شرقی- غربی کشور معرفی کرد و اظهار داشت: با تکمیل شدن این مسیر ریلی و اتصال به کشور ترکیه و اروپا در واقع مسیر ریلی جاده ابریشم تکمیل خواهد شد.</p>
      <p>گفتنی است؛ راه‌آهن میانه‌–بستان‌آباد به طول ۱۳۲ کیلومتر بخشی از راه‌آهن میانه-تبریز است که از ایستگاه موجود راه‌آهن میانه شروع‌ شده و با گذر از مسیری کوهستانی از شهرهای ترکمانچای و تیکمه داش عبور کرد.</p>
    </article>
  </body>
</html>