<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/et-mareritt-for-real-madrid/71854675"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T08:45:43+00:00"/>
    <meta property="og:title" content="- Et mareritt for Real Madrid"/>
    <meta property="og:description" content="Martin Ødegaard roses i spanske aviser etter returen til Santiago Bernabéu."/>
  </head>
  <body>
    <article>
      <h1>- Et mareritt for Real Madrid</h1>
      <h2>Martin Ødegaard roses i spanske aviser etter returen til Santiago Bernabéu.</h2>
      <address><time datetime="2019-11-24T08:45:43+00:00">24 Nov 2019, 08:45</time> by <a rel="author">Øyvind Godø</a></address>
      <p>23. mai 2015 ble Martin Ødegaard (16) tidenes yngste Real Madrid-spiller da han ble byttet inn for Cristiano Ronaldo til forventningsfull applaus på Santiago Bernabéu.</p>
      <p>
        <b>I går, 23. november 2019, var han tilbake på Real Madrids mektige arena - og presset Sergio Ramos til å gjøre feilen som ga Real Sociedad kampens første mål.</b>
      </p>
      <p>Hjemmelaget snudde imidlertid oppgjøret og triumferte til slutt 3-1 foran egne fans.</p>
      <p>Likevel får Ødegaard gode skussmål etter returen til Santiago Bernabéu.</p>
      <p>
        <b>- Ødegaards driblinger var et mareritt for Real Madrid, som ikke visste hvordan de skulle stoppe ham. Ødegaard overbeviste og gjorde Real Madrid-fansen veldig optimistiske på hans vegne for framtiden, <a href="https://www.marca.com/en/football/real-madrid/2019/11/24/5dd9c871e2704e1e078b4573.html">skriver Marca</a>.</b>
      </p>
      <p>- Ødegaard har jobbet mye med fysikken og utholdenheten de siste årene, og kampen mot Real Madrid var et bevis på at han har blitt en mer komplett spiller enn da han debuterte her som 16-åring.</p>
      <h3>- Vidunderlige detaljer</h3>
      <p>Også en annen stor spansk avis,<a href="https://as.com/opinion/2019/11/24/portada/1574550046_659331.html"> AS</a>, roser den norske 20-åringen.</p>
      <p><b>- Ødegaard vartet opp med noen vidunderlige detaljer og tegn på hva han kan utrette når han returnerer. </b><b>Forhåpentligvis skjer det allerede neste sommer.</b> <b>Ødegaard etterlot seg duften av en stor fotballspiller</b><b>, mener AS' kommentator </b><b>Tomas Roncero</b>.</p>
      <p>Ødegaard har til Dagbladet tidligere sagt at han har en god dialog med Real Madrid, men ikke direkte kontakt med manager Zinedine Zidane.</p>
      <p>
        <b>På gårsdagens pressekonferanse snakket likevel Zidane om Ødegaard og ga nordmannen gode tilbakemeldinger, på nøkternt vis.</b>
      </p>
      <p>Zidane sa ifølge spansk presse at den norske 20-åringen spilte bra mot Real Madrid i går og trakk frem spesielt hans tekniske ferdigheter.</p>
      <p>Den norske playmakeren får også gode ord fra Real Madrid-keeper Thibaut Courtois i et intervju med <a href="https://www.tv2.no/sport/11013913/">TV 2</a>.</p>
      <p>- Han er en veldig god fotballspiller. Kanskje han neste år kommer tilbake til oss og viser kvalitetene sine i Real Madrid</p>
      <h3>Ville ikke feire</h3>
      <p>I et intervju gjort i radioprogrammet El Larguero før kampen varslet Ødegaard sin lojalitet til Real Madrid, klubben han er utlånt fra.</p>
      <p>Da ble den norske teknikeren spurt om han ville feire en eventuell scoring mot hovedstadsklubben.</p>
      <p>
        <b>- Nei, svarte nordmannen kontant.</b>
      </p>
      <p>
        <i>- Hvorfor ikke?</i>
      </p>
      <p>
        <b>- Fordi jeg tilhører Real Madrid. Det handler om respekt for klubben, begrunnet Ødegaard.</b>
      </p>
      <p>Han satt videre ord på debuten på Santiago Bernabéu som 16-åringen for over fire år siden.</p>
      <p>
        <b>- Det er veldig vanskelig å spille for Real Madrid som 16-åring. Selv som 20-åring er det veldig utfordrende. Men opplevelsen i debuten har vist seg å ha spilt positivt inn for meg, konkluderte nordmannen.</b>
      </p>
      <p>I går var han tilbake, drøye fire år etter den historiske debuten.</p>
      <h3>Ødegaard og Silva</h3>
      <p>I Heerenveen og Vitesse figurerte Ødegaard primært som kantspiller, med frihet til å skjære inn i banen.</p>
      <p>I Real Sociedad har han blitt dyrket i 10-errollen, hvor teknikeren trives aller best.</p>
      <p>
        <b>Når han blir utfordret til å peke på en spiller han studerer mye og ser likhetstrekk til, trekker Ødegaard fram Manchester Citys briljante playmaker David Silva.</b>
      </p>
      <p>- Jeg har veldig sansen for David Silva. Han spiller i min posisjon, og han har en spillestil som minner om min. Jeg trives aller best sentralt i banen, slik at jeg kan ha flest mulig touch på ballen, sa Ødegaard.</p>
      <p>Der har han slått ut i full blomst i selveste La Liga denne sesongen.</p>
    </article>
  </body>
</html>