<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159273_1009.html"/>
    <meta property="og:site_name" content="Novsport"/>
    <meta property="article:published_time" content="2019-11-24T08:48:00+00:00"/>
    <meta property="og:title" content="Капитанът на Локо Пд: Направихме ги да изглеждат като посредствен отбор"/>
    <meta property="og:description" content="Хванахме Лудогорец неподготвени, малшанс ни лиши от победата, допълни Димитър Илиев"/>
  </head>
  <body>
    <article>
      <h1>Капитанът на Локо Пд: Направихме ги да изглеждат като посредствен отбор</h1>
      <address>
        <time datetime="2019-11-24T08:48:00+00:00">24 Nov 2019, 08:48</time>
      </address>
      <p>Капитанът на Локо Пд Димитър Илиев отдаде загубата от Лудогорец на пропуските през първото полувреме и на слабото съдийство след почивката.<br/> <br/>"Причините да загубим са няколко. На първо място го отдавам на малшанс, защото направихме страхотно първо полувреме. Имахме поне четири стопроцентови положения освен гола.<br/> <br/>Вместо да стане 0:2, в следващата атака получихме гол за 1:1. Продължихме да създаваме много главоболия на Лудогорец. Не се сещам отбор да е създал за едно полувреме толкова положения срещу тях в Разград.<br/> <br/>За съжаление получихме нелеп втори гол, но не се отказахме. Продължихме да атакуваме, имахме ситуации, но през второто полувреме вече имаше и друг фактор, който не ни позволи. Нямаше как да вземем нещо с подобен съдия", категоричен бе националът, цитиран от "Тема спорт".<br/> <br/>"По-чиста дузпа от тази много рядко мога да видя. Йосип Томашевич играе първи с топката. Неразчетено действие на техен футболист (б.р. - Сисиньо), рита го очевидно в крака, на три метра от съдията.<br/> <br/>Ние трябва да сме горди от нашето представяне. През първата част направихме така, че Лудогорец да изглежда като един посредствен отбор. Изненадахме ги с агресивна висока преса и ги хванахме неподготвени. За съжаление от 4-5 положения вместо 2-3, вкарахме само едно", завърши нападателят.</p>
      <p> </p>
    </article>
  </body>
</html>