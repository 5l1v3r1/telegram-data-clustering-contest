<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/koszykowka/855950/nba-to-trzeba-zobaczyc-chicago-bulls-dokonali-niemozliwego-zach-lavine-trafil-wi"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-24T08:20:53+00:00"/>
    <meta property="og:title" content="NBA. To trzeba zobaczyć! Chicago Bulls dokonali niemożliwego, Zach LaVine trafił wielki rzut na zwycięstwo"/>
    <meta property="og:description" content="Zach LaVine zachwycił koszykarski świat. To było coś wyjątkowego. Gracz Chicago Bulls zdobył 49 punktów, trafiając rekordowe 13 rzutów za trzy. Podsumowaniem wszystkiego był niesamowity finisz jego drużyny i celny rzut na 0,8 sekundy przed końcem."/>
  </head>
  <body>
    <article>
      <h1>NBA. To trzeba zobaczyć! Chicago Bulls dokonali niemożliwego, Zach LaVine trafił wielki rzut na zwycięstwo</h1>
      <address><time datetime="2019-11-24T08:20:53+00:00">24 Nov 2019, 08:20</time> by <a rel="author" href="https://sportowefakty.wp.pl/autor/patryk-pankowiak" target="_blank">Patryk Pankowiak</a></address>
      <h4>Zach LaVine zachwycił koszykarski świat. To było coś wyjątkowego. Gracz Chicago Bulls zdobył 49 punktów, trafiając rekordowe 13 rzutów za trzy. Podsumowaniem wszystkiego był niesamowity finisz jego drużyny i celny rzut na 0,8 sekundy przed końcem.</h4>
      <related>
        <a href="https://sportowefakty.wp.pl/koszykowka/855683/nba-gwiazdy-spotkaly-sie-w-hollywood-kawhi-leonard-mial-ostatnie-slowo-clippers-"/>
      </related>
      <p>O tym, co zrobił  będzie się mówić przez długi czas. 24-latek zaliczył absolutnie historyczny występ przeciwko Charlotte Hornets. Chicago Bulls po niesamowitym spotkaniu pokonali "Szerszenie" 116:115, a LaVine zdobył aż 49 punktów. Trafił 17 na 28 oddanych rzutów z gry, w tym 13 na 17 za trzy. Obrońca przede wszystkim był autorem trafienia zza łuku na 0,8 sekundy przed końcem, które zdecydowało o sukcesie jego drużyny. </p>
      <p>Gospodarze z Charlotte prowadzili 81:69 na początku czwartej kwarty i mało kto przypuszczał wtedy, że Bulls uda się odrobić dzielący dystans. Wtedy eksplodował wspomniany LaVine, który aplikował następne rzuty niczym natchniony. Był niesamowity i zniwelował straty do zaledwie dwóch "oczek" (99:97). </p>
      <p>Hornets odpowiedzieli w wielkim stylu, <a href="https://sportowefakty.wp.pl/koszykowka/terry-rozier">Terry Rozier</a> ku radości obecnych w hali kibiców trafił dwukrotnie za trzy i zrobiło się 108:100, a do końca pozostawała tylko minuta. Jeszcze 32 sekundy przed zakończeniem było 112:105, a następnie też 115:100 (niespełna 15 sekund do końca). I to, co stało się później przejdzie do historii NBA. </p>
      <p>Chicago Bulls nie tracili nadziei - szybkie wyprowadzenie piłki, podanie otrzymał <a href="https://sportowefakty.wp.pl/koszykowka/tomas-satoransky">Tomas Satoransky </a>i Czech trafił zza łuku. Posiadanie mieli Hornets, ale wtedy Devonte Graham został wręcz potrojony pod własnym koszem, co zaowocowało przechwytem rywali!</p>
      <p>Zach LaVine mógł spróbować akcji za dwa, aby doprowadzić do dogrywki. Ale to był jego wielki dzień i poszedł na całość. 24-latek trafił wielki rzut zza linii 7 metrów i 24 centymetrów, który zapewnił jego Bulls triumf 116:115. Były zwycięzca Konkursu Wsadów w samej czwartej kwarcie zanotował 27 punktów, a jego 13 celnych prób za trzy w całym spotkaniu to wyrównanie rekordu NBA, który należy do <a href="https://sportowefakty.wp.pl/koszykowka/stephen-curry">Stephena Curry'ego</a> i <a href="https://sportowefakty.wp.pl/koszykowka/klay-thompson">Klaya Thompsona</a>. </p>
      <p>Sobotni mecz miał specjalny wymiar dla <a href="https://sportowefakty.wp.pl/koszykowka/coby-white">Coby'ego White'a</a>. Pierwszoroczniak, który jest absolwentem uczelni North Carolina wystąpił przed rodziną i znajomymi ze swojego rodzinnego miasta Goldsboro. 19-latek, wybrany z siódmym numerem przez Chicago Bulls w drafcie 2019 zdobył 28 punktów. White był równie świetnie dysponowany, co LaVine. Trafił 12 na 19 oddanych rzutów z gry, a jego wkład w sukces drużyny okazał się nieoceniony. </p>
      <p>Dla Hornets 28 "oczek" wywalczył Terry Rozier. Drużyna z Charlotte opuszczała parkiet na tarczy 11. raz w sezonie. - To naprawdę bolesna, bardzo bolesna porażka - powiedział Devonte Graham, zdobywca 18 punktów. - Szczególnie dla mnie, bo czuję się bardzo źle z tym, że straciłem piłkę w kluczowym momencie. Ale Zach trafił ekstremalnie trudny rzut, czapki z głów - dodawał zawodnik Hornets.</p>
      <figure>
        <iframe src="https://www.youtube.com/embed/8nAY8JiqgTk" width="604" height="382" data-service="Youtube" scrolling="no"/>
      </figure>
      <p><a href="https://sportowefakty.wp.pl/koszykowka/jimmy-butler">Jimmy Butler</a> wrócił do Filadelfii, ale zamiast "miłości" od fanów, został wybuczany. O tym meczu Miami Heat i on sam chcieliby pewnie szybko zapomnieć. Philadelphia 76ers rozbili drużynę z Florydy 113:86 i zanotowali siódmy sukces w siódmym meczu na własnym parkiecie. Liderzy 76ers nawet się nie zmęczyli.</p>
      <p>Przewodził im <a href="https://sportowefakty.wp.pl/koszykowka/josh-richardson">Josh Richardson</a>, który w 26 minut zdobył 32 punkty. <a href="https://sportowefakty.wp.pl/koszykowka/joel-embiid">Joel Embiid</a> miał 23 "oczka" oraz 11 zbiórek, a <a href="https://sportowefakty.wp.pl/koszykowka/ben-simmons">Benowi Simmonsowi</a> nie przeszkodził fakt, iż uzbierał tylko cztery punkty, bo miał też osiem zebranych piłek, siedem asyst i cztery przechwyty. Butler wykorzystał zaledwie 4 na 13 oddane rzuty z pola. </p>
      <p>Wreszcie. San Antonio Spurs pokonali New York Knicks w Madison Square Garden 111:104 i przerwali pasmo ośmiu porażek, to była najdłuższa niekorzystna seria w karierze trenera <a href="https://sportowefakty.wp.pl/koszykowka/gregg-popovich">Gregga Popovicha</a>. Nikt jednak nie celebrował sukcesu. - Myślę, że wszyscy byliśmy źli i sfrustrowani, ale zawsze można zmienić własny los. Musisz znaleźć właściwy sposób i uważam, że w tym spotkaniu graliśmy trochę lepiej, dzięki czemu udało się wreszcie wygrać - mówił w rozmowie z dziennikarzami <a href="https://sportowefakty.wp.pl/koszykowka/lamarcus-aldridge">LaMarcus Aldridge</a>, który zapisał przy swoim nazwisku 23 punkty. </p>
      <p>Trwa za to koszmar Portland Trail Blazers. Ich dziesiąta porażka w dwunastym ostatnim meczu stała się faktem. Cleveland Cavaliers, osłabieni brakiem <a href="https://sportowefakty.wp.pl/koszykowka/kevin-love">Kevina Love'a</a> byli w stanie pokonać Portland 120:114. <a href="https://sportowefakty.wp.pl/koszykowka/jordan-clarkson">Jordan Clarkson</a> zdobył 28 punktów, <a href="https://sportowefakty.wp.pl/koszykowka/tristan-thompson">Tristan Thompson</a> dodał 25 "oczek" i to wystarczyło. </p>
      <p><a href="https://sportowefakty.wp.pl/koszykowka/damian-lillard">Damian Lillard</a> wrócił do składu Trail Blazers, aczkolwiek wniósł między innymi 13 przestrzelonych rzutów na 20 oddanych. Miał 23 punkty, osiem zbiórek i osiem asyst. <a href="https://sportowefakty.wp.pl/koszykowka/carmelo-anthony">Carmelo Anthony</a> dostał od trenera <a href="https://sportowefakty.wp.pl/koszykowka/terry-stotts">Terry'ego Stottsa</a> aż 35 minut, a w tym czasie wywalczył 11 "oczek" (5/15 z gry), czyli również bez rewelacji. </p>
      <p>Memphis Grizzlies postawili twarde warunki Los Angeles Lakers, ale drużyna z Hollywood triumfowała 109:108 i ich bilans 14-2 robi wrażenie. <a href="https://sportowefakty.wp.pl/koszykowka/lebron-james">LeBron James</a> miał 30 punktów, a <a href="https://sportowefakty.wp.pl/koszykowka/anthony-davis">Anthony Davis</a> 22. Dla Grizzlies 26 "oczek" wywalczył bardzo dobrze dysponowany pierwszoroczniak, <a href="https://sportowefakty.wp.pl/koszykowka/ja-morant">Ja Morant</a>.</p>
      <p>
        <b>Czytaj także: <a href="https://sportowefakty.wp.pl/koszykowka/855794/ebl-sam-michalak-to-za-malo-sensacja-w-stolicy-polpharma-z-pierwsza-wygrana-w-se">Sam Michalak to za mało. Sensacja w stolicy - Polpharma z pierwszą wygraną w sezonie</a></b>
        <br/>
        <b>Czytaj także: <a href="https://sportowefakty.wp.pl/koszykowka/855779/chwile-grozy-na-meczu-nba-kemba-walker-opuscil-parkiet-na-noszach-karetka-odwioz">Chwile grozy na meczu NBA. Kemba Walker opuścił parkiet na noszach, karetka odwiozła go do szpitala<br/></a></b>
        <br/>
        <b>Wyniki:</b>
      </p>
      <p><a href="https://sportowefakty.wp.pl/koszykowka/minnesota-timberwolves">Minnesota Timberwolves</a> - <a href="https://sportowefakty.wp.pl/koszykowka/phoenix-suns">Phoenix Suns</a> <b>98:100 (23:30, 22:22, 28:30, 25:18)</b><br/>(Towns 31, Bates-Diop 22, Wiggins 21 - Booker 35, Oubre Jr. 25)</p>
      <p><a href="https://sportowefakty.wp.pl/koszykowka/charlotte-hornets">Charlotte Hornets</a> - <a href="https://sportowefakty.wp.pl/koszykowka/chicago-bulls">Chicago Bulls</a> <b>115:116 (23:34, 26:22, 25:13, 41:47)</b><br/>(Rozier 28, Williams 21, Graham 18 - LaVine 49, White 28, Carter Jr. 17)</p>
      <p><a href="https://sportowefakty.wp.pl/koszykowka/indiana-pacers">Indiana Pacers</a> - <a href="https://sportowefakty.wp.pl/koszykowka/orlando-magic">Orlando Magic</a><b> 111:106 (24:25, 31:20, 28:40, 28:21)</b><br/>(Sabonis 25, Lamb 14, Holiday 13, McDermott 13 - Fournier 26, Isaac 25, Fultz 13)</p>
      <p><a href="https://sportowefakty.wp.pl/koszykowka/atlanta-hawks">Atlanta Hawks</a> - <a href="https://sportowefakty.wp.pl/koszykowka/toronto-raptors">Toronto Raptors</a> <b>116:119 (27:26, 34:26, 29:35, 26:32)</b><br/>(Young 30, Hunter 26, Parker 13 - Siakam 34, VanVleet 25, Powell 20)</p>
      <p><a href="https://sportowefakty.wp.pl/koszykowka/new-york-knicks">New York Knicks</a> - <a href="https://sportowefakty.wp.pl/koszykowka/san-antonio-spurs">San Antonio Spurs</a> <b>104:111 (16:32, 27:36, 28:21, 33:22)</b><br/>(Morris 20, Portis 16, Randle 14 - Aldridge 23, DeRozan 21, Mills 17)</p>
      <p><a href="https://sportowefakty.wp.pl/koszykowka/philadelphia-76ers">Philadelphia 76ers</a> - <a href="https://sportowefakty.wp.pl/koszykowka/miami-heat">Miami Hea<b>t</b></a><b> 113:86 (28:13, 27:22, 37:24, 21:27)</b><br/>(Richardson 32, Embiid 23, Harris 19 - Herro 20, Dragic 18, Adebayo 12)</p>
      <p><a href="https://sportowefakty.wp.pl/koszykowka/cleveland-cavaliers">Cleveland Cavaliers</a> - <a href="https://sportowefakty.wp.pl/koszykowka/portland-trail-blazers">Portland Trail Blazers</a> <b>110:104 (19:19, 30:23, 27:27, 34:35)</b><br/>(Clarkson 28, Thompson 25, Sexton 19 - Lillard 23, McCollum 20, Anthony 11, Hood 11, Simons 11)</p>
      <p><a href="https://sportowefakty.wp.pl/koszykowka/memphis-grizzlies">Memphis Grizzlies</a> - <a href="https://sportowefakty.wp.pl/koszykowka/los-angeles-lakers">Los Angeles Lakers</a><b> 108:109 (35:25, 28:30, 21:30, 24:24)</b><br/>(Morant 26, Crowder 21, Jackson Jr. 20 - James 30, Davis 22, Rondo 14)</p>
      <p><a href="https://sportowefakty.wp.pl/koszykowka/milwaukee-bucks">Milwaukee Bucks</a> - <a href="https://sportowefakty.wp.pl/koszykowka/detroit-pistons">Detroit Pistons</a><b> 104:90 (27:24, 27:23, 23:22, 27:21)</b><br/>(Antetokounmpo 28, Matthews 13, Bledsoe 11 - Rose 20, Galloway 13, Drummond 12)</p>
      <p><a href="https://sportowefakty.wp.pl/koszykowka/utah-jazz">Utah Jazz</a> - <a href="https://sportowefakty.wp.pl/koszykowka/pelicans">New Orleans Pelicans</a><b> 128:120 (44:31, 30:23, 24:34, 30:32)</b><br/>(Mitchell 37, Bogdanovic 28, Green 15 - Ingram 33, Holiday 28, Redick 20)</p>
      <p>WP SportoweFakty</p>
    </article>
  </body>
</html>