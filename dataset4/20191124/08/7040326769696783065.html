<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/pentagon-ypg-ile-yeni-operasyona-basliyoruz-1393120"/>
    <meta property="og:site_name" content="Karar.com"/>
    <meta property="article:published_time" content="2019-11-24T08:48:00+00:00"/>
    <meta property="og:title" content="Pentagon: YPG ile yeni operasyona başlıyoruz"/>
    <meta property="og:description" content="Pentagon'un Suriye'de görevli birimi CENTCOM'un komutanı McKenzie, terör örgütü YPG ile birlikte yeniden Suriye'de IŞİD'e karşı ortak operasyona başlayacaklarını duyurdu."/>
  </head>
  <body>
    <article>
      <h1>Pentagon: YPG ile yeni operasyona başlıyoruz</h1>
      <address>
        <time datetime="2019-11-24T08:48:00+00:00">24 Nov 2019, 08:48</time>
      </address>
      <p>
        <b>Pentagon'un Suriye'de görevli birimi CENTCOM'un komutanı McKenzie, terör örgütü YPG ile birlikte yeniden Suriye'de IŞİD'e karşı ortak operasyona başlayacaklarını duyurdu.</b>
      </p>
      <p>ABD Savunma Bakanlığı'nın (Pentagon) Orta Doğu'da IŞİD'e karşı operasyonları yürütmekle görevli birimi CENTCOM komutanı General Kenneth McKenzie, Suriye'nin doğusunda, 500 personelle IŞİD'e karşı operasyonların günler, haftalar içinde başlayacağını açıkladı. McKenzie, bu operasyonlarda, terör örgütü PKK'nın Suriye'deki kolu YPG'nin kurduğu Suriye Demokratik Güçleri (SDG) ile birlikte hareket edeceklerini bildirdi.</p>
      <p>Reuters'ın haberine göre, Bahreyn'in başkenti Manama'daki güvenlik zirvesinde basına bilgi veren McKenzie, Fırat'ın doğusunda Deyrrüzzor'dan Haseke'ye kadar olan kuzeydoğu Suriye'deki alanda, 500 ABD personeli bulunduğunu açıkladı.</p>
      <p>
        <b>"HEDEFİMİZ POZİSYONUMUZU KORUMAK"</b>
      </p>
      <p>McKenzie, "Hedeflerimiz, buradaki pozisyonumuzu koruyup, bölgedeki SDG ile birlikte, Fırat nehri vadisinin aşağı kısmındaki IŞİD üslerine karşı operasyonlara devam etmek" dedi.</p>
      <related>
        <a href="https://www.karar.com/dunya-haberleri/ypgpkkdan-azeze-topcu-saldirisi-3-sivil-yaralandi-1392882"/>
      </related>
      <related>
        <a href="https://www.karar.com/guncel-haberler/erdogan-ypgye-33-bin-tir-silah-verildi-simdi-onlari-bulduk-topluyoruz-1392192"/>
      </related>
    </article>
  </body>
</html>