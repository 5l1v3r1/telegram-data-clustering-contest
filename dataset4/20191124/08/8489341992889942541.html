<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807016/%D8%B9%D9%84%D9%88%D9%85-%D8%A7%D9%86%D8%B3%D8%A7%D9%86%DB%8C-%D8%A7%D8%B3%D9%84%D8%A7%D9%85%DB%8C-%D8%AF%D8%B1-%D8%A7%D8%AC%D8%B1%D8%A7%DB%8C-%D8%B9%D8%AF%D8%A7%D9%84%D8%AA-%D8%A8%D9%87-%DA%A9%D9%85%DA%A9-%D8%A8%DB%8C%D8%A7%DB%8C%D8%AF-%D8%AF%D8%B3%D8%AA%DA%AF%D8%A7%D9%87%E2%80%8C%D9%87%D8%A7%DB%8C-%D8%AD%D8%A7%DA%A9%D9%85%DB%8C%D8%AA%DB%8C-%D8%A8%D8%A7%DB%8C%D8%AF-%D8%A7%D8%B2-%D9%86%D9%88%D8%A2%D9%88%D8%B1%DB%8C-%D8%B9%D9%84%D9%85%DB%8C-%D8%AD%D9%85%D8%A7%DB%8C%D8%AA-%DA%A9%D9%86%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T08:31:00+00:00"/>
    <meta property="og:title" content="حجت‌الاسلام رئیسی در پنجمین کنگره بین المللی علوم انسانی اسلامی: علوم انسانی اسلامی در اجرای عدالت به کمک بیاید/ دستگاه‌های حاکمیتی باید از نوآوری علمی حمایت کنند"/>
    <meta property="og:description" content="رئیس قوه قضاییه گفت: باید علوم انسانی اسلامی در مبارزه با فساد و اجرای عدالت به کمک بیاید."/>
  </head>
  <body>
    <article>
      <h1>حجت‌الاسلام رئیسی در پنجمین کنگره بین المللی علوم انسانی اسلامی: علوم انسانی اسلامی در اجرای عدالت به کمک بیاید/ دستگاه‌های حاکمیتی باید از نوآوری علمی حمایت کنند</h1>
      <h2>رئیس قوه قضاییه گفت: باید علوم انسانی اسلامی در مبارزه با فساد و اجرای عدالت به کمک بیاید.</h2>
      <address>
        <time datetime="2019-11-24T08:31:00+00:00">24 Nov 2019, 08:31</time>
      </address>
      <p>به گزارش گروه اجتماعی خبرگزاری دانشجو، حجت الاسلام والمسلمین سید ابراهیم رئیسی امروز در پنجمین کنگره بین المللی علوم انسانی اسلامی که در مرکز همایش‌های بین المللی صداوسیما برگزار شد، افزود: اینکه چه کنیم تا انگیزه و اندیشه جرم به وجود نیاید و جرم و جنایت در جامعه کاهش یابد، از مسایلی است که برای یافتن پاسخ آن‌ها باید ازعلوم انسانی اسلامی کمک بگیریم.</p>
      <p>وی افزود: باید قاضی جامعه شناس باشد و بداند درباره افراد و شخصیت‌های مختلف و در جوامع مختلف احکام متفاوت خواهد بود و این از مواردی است که دانشگاه و حوزه باید درباره آن‌ها کاربردی بحث کنند و راهکار بدهند.</p>
      <p>رئیس قوه قضاییه گفت: امروز که در جامعه ما فقه حکومت می‌کند، هزاران سوال و ابهام وجود دارد که به ویژه در حوزه قضا، مورد سوال قضات است و باید مبتنی بر استنباط‌های تمدن ساز به آن‌ها پاسخ داده شود.</p>
      <p>آقای رئیسی افزود: آن چه باید مورد اهتمام و توجه ویژه شرکت کنندگان و نخبگان حاضر در این کنگره قرار گیرد، این است که اول مسئله یابی کنند، دوم اولویت بندی داشته باشند و سوم اینکه مسایل را صورت بندی کنند.</p>
      <h3>دستگاه‌های حاکمیتی باید از نوآوری علمی حمایت کنند</h3>
      <p>رئیس قوه قضاییه گفت: دستگاه‌های حاکمیتی باید از نوآوری علمی حمایت کنند.</p>
      <p>حجت الاسلام والمسلمین سید ابراهیم رئیسی امروز در پنجمین کنگره بین المللی علوم انسانی اسلامی که در مرکز همایش‌های بین المللی صداوسیما برگزار شد افزود:این حمایت‌ها صرفا نباید کلامی باشد بلکه باید کاملا عملی صورت گیرد.</p>
      <p>وی درباره ضرورت رابطه میان نظام برنامه ریزی و اجرایی با علوم انسانی اسلامی گفت: ارتباط دانشگاه و علم با حوزه اجرا باید به گونه‌ای باشد که مسئولان به محافل علمی مسئله ارائه کنند و محافل علمی شامل حوزه‌ها و دانشگاه‌ها برای حل این مسائل راهکار‌های عالمانه بدهند.</p>
      <p>رئیس قوه قضاییه افزود:، اما متاسفانه در حال حاضر اینگونه نیست یعنی نه مسئولان مسئله اعلام می‌کنند و نه چنین رابطه‌ای میان محافل علمی و حوزه اجرا و مدیریت وجود دارد.</p>
      <p>آقای رئیسی با اشاره به بیانیه گام دوم انقلاب اسلامی که رهبر معظم انقلاب تبیین کرده اند، گفت: از محوری‌ترین نکته‌ها در گام دوم، علم و فناوری و نیز عدالت و مبارزه با فساد است.</p>
      <p>رئیس قوه قضاییه افزود: ما برخلاف دنیای غرب؛ توسعه را در پرتو عدالت تعریف می‌کنیم.</p>
      <p>وی گفت: بنای ما در دستگاه‌های قضایی ارتباط با حوزه‌ها و دانشگاه هاست و معتقدیم که اگر قضات از علم جدا شوند، مشکل‌های جدی ایجاد خواهد شد و این مسئله منحصر به دستگاه قضایی نیست و همه بخش‌های اجرایی نظام باید چنین ارتباطی داشته باشند.</p>
      <p>آقای رئیسی افزود: دانشگاه باید در این زمینه احساس وظیفه کند و به میدان بیاید و به مجریان راهکار بدهد.</p>
      <p>وی با بیان اینکه مسایل باید بومی شود، گفت: همان طور که در مسئله یابی نباید تقلید کرد، راهکار مسئله هم تقلیدی نیست و باید در راهکار‌ها متکی بر اندیشه اسلامی و علوم انسانی اسلامی بود.</p>
      <p>رئیس قوه قضاییه گفت: حمایت جدی از تضارب آرا نیز بسیار مهم است و در نشاط علمی و آزاد اندیشی است که مسائل حل می‌شود.</p>
      <h3>دانش بدون معنویت مایه رنج انسان هاست</h3>
      <p>رئیس قوه قضاییه گفت: علم بدون اخلاق نتیجه اش از بین رفتن انسان‌ها و حقوق آنهاست و جامعه بشری امروز از دانشی که در دست قدرتمندان بی اخلاق و ظالم است، رنج می‌برد.</p>
      <p>حجت الاسلام والمسلمین سید ابراهیم رئیسی امروز در پنجمین کنگره بین المللی علوم انسانی اسلامی که در مرکز همایش‌های بین المللی صداوسیما برگزار شد، افزود: امروز علم وفناوری در غرب بدون اخلاق و معنویت به بن بست رسیده است.</p>
      <p>وی گفت: دغدغه امروز در حوزه آسیب شناسی در جامعه این است که باید دریابیم به منظور مصون سازی جامعه در برابر تهدید‌های مختلف چه راهکار‌هایی داریم.</p>
      <p>رئیس قوه قضاییه افزود: اگر مدیریت علم در دستان استعمارگران و استثمارگران باشد، ​ وضع همان می‌شود که امروز در دنیای غرب شاهد هستیم.</p>
      <p>وی گفت: تفاوت امروز ما با علمای سده‌های گذشته این است که ما نظام مان مبتنی بر فقه است و در جامعه ما باید فقه حکومت کند و از دل آن راهکار‌هایی برای رفع مسائل و مشکلات استخراج شود.</p>
      <p>حجت الاسلام والمسلمین رئیسی اضافه کرد: اگر بنا باشد نظام مبتنی بر دین داشته باشیم، مغزافزار این نظام نمی‌تواند مطلق علوم انسانی سکولار باشد بلکه باید علوم انسانی اسلامی باشد.</p>
      <p>رئیس قوه قضاییه گفت: حتما علوم انسانی غربی هم قابل بررسی و تحقیق است و هم می‌توان آن را نقد کرد.</p>
      <p>وی افزود: باید دقت کرد که علوم انسانی غربی به یک تابوی غیر قابل نقد تبدیل نشود.</p>
      <p>حجت الاسلام والمسلمین رئیسی اضافه کرد: از طرف دیگر هم وقتی می‌گوییم علوم انسانی اسلامی و بر آن تاکید داریم، این علوم هم قابل نقد است و می‌تواند مورد تحلیل و بررسی قرار گیرد و برای نقد آن محدودیتی وجود ندارد.</p>
      <p>رئیس قوه قضاییه گفت:، اما باید میان تخریب و نقد عالمانه تفاوت قائل بود، زیرا نقد عالمانه می‌تواند در رشد و پیشرفت موثر باشد.</p>
      <p>وی افزود: اینکه رهبر معظم انقلاب فرمودند: در آینده قرن، قرن اسلام خواهد بود، کاملا نکته درستی است و هم اکنون روزنه‌های تحقق این نکته کاملا معلوم و مشهود و زمینه هایش پیدا شده است.</p>
      <p>حجت الاسلام والمسلمین رئیسی گفت: امروز مسئله توجه به علوم انسانی اسلامی از نیاز‌های اساسی جامعه و حوزه اجرا برای کارگزاران نظام است.</p>
      <p>رئیس قوه قضاییه از شرکت کنندگان و فرهیختگان حاضر در پنجمین کنگره بین المللی علوم انسانی اسلامی خواست حتما در این زمینه نگاهی آسیب شناسانه داشته باشند.</p>
      <p>وی افزود: ما درباره علوم انسانی اسلامی باید نسبت به آن چه کرده ایم با نگاه آسیب شناسانه بازنگری کنیم و این کار در متن حوزه و دانشگاه صورت گیرد.</p>
      <p>حجت الاسلام والمسلمین رئیسی تصریح کرد: اولین نکته‌ای که در این زمینه باید مورد توجه قرار گیرد، متون آموزشی است.</p>
      <p>رئیس قوه قضاییه گفت: همچنین باید برای پژوهشگران سرمایه گذاری شود و در این حوزه باید به منظور حمایت‌های مادی و معنوی از پژوهش سرمایه گذاری جدی صورت گیرد.</p>
      <p>وی افزود: پیچیدگی‌های این حوزه نیاز دارد که نخبگان و افراد عالم و فرهیخته وارد آن شوند.</p>
      <p>حجت الاسلام والمسلمین رئیسی گفت: اینکه علوم انسانی اسلامی مبتنی بر علوم انسانی است، کفایت نمی‌کند بلکه باید یک ریل گذاری جدید برای علوم انسانی اسلامی صورت گیرد و در این زمینه مجموعه‌های تخصصی تشکیل شود.</p>
      <h3>دانش از مولفه‌های مهم اقتدار جامعه است</h3>
      <p>رئیس قوه قضاییه تاکید کرد: بدون تردید علم و دانش از مولفه‌های اساسی و مهم برای اقتدار جامعه است.</p>
      <p>حجت الاسلام والمسلمین سید ابراهیم رئیسی امروز در پنجمین کنگره بین المللی علوم انسانی اسلامی که در مرکز همایش‌های بین المللی صداوسیما برگزار شد، افزود: مهم آن است که این دانش و علم چگونه مدیریت و جهت علم چگونه تنظیم شود.</p>
      <p>وی گفت: اگر جهت علم به سمت ثروت و قدرت بدون اخلاق و معنویت باشد، نتیجه این دانش کلاهک‌های هسته ای، مواد مخدر صنعتی، ​ظلم و ستم به ملت‌ها و ساختن ابزار‌های مختلف برای استعمار و از بین بردن حقوق انسان‌ها خواهد بود.</p>
      <p>رئیس قوه قضاییه افزود: بهترین سخن را درباره علم، حضرت پیامبر اکرم (ص) فرمودند که دانش شامل علم به عقاید و باور‌های الهی، اخلاق فاضله و علم به باید و نباید‌های الهی است.</p>
      <p>وی گفت: وقتی علم در کنار تزکیه باشد، قطعا نتیجه‌ای مبارک برای جامعه بشری خواهد داشت.</p>
      <p>در این کنگره چهار روزه که از امروز آغاز شد، از میان ۴۱۲ چکیده مقاله و ۳۶۳ مقاله دریافت شده ۱۶۴ مقاله در داوری‌های نهایی پذیرفته شده که آن‌ها قرار است ۶۰ مقاله در ۱۱ کمیسیون تخصصی کنگره بحث و بررسی شود.</p>
      <p>همچنین قرار است چهارمین جایزه بین المللی علوم انسانی اسلامی به ۲ نفر از فرهیختگان و برجستگان این حوزه اهدا شود و یکی از اندیشمندان برجسته اسلامی نیز تجلیل می‌شود.</p>
    </article>
  </body>
</html>