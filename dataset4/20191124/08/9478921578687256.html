<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/ert-protaseis/i-nychta-toy-san-lorentzo-to-antipolemiko-aristoyrgima-ton-adelfon-taviani-stin-ert1/"/>
    <meta property="og:site_name" content="ert.gr"/>
    <meta property="article:published_time" content="2019-11-24T08:15:56+00:00"/>
    <meta property="og:title" content="«Η Νύχτα του Σαν Λορέντζο» – Το αντιπολεμικό αριστούργημα των αδελφών Ταβιάνι στην ΕΡΤ1"/>
    <meta property="og:description" content="Το λυρικό, αντιπολεμικό δράμα «Η Νύχτα του Σαν Λορέντζο» (La Notte di San Lorenzo / The Night of the Shooting Stars), παραγωγής Ιταλίας 1982, έχουν την ευκαιρία να παρακολουθήσουν οι τηλεθεατές της ΕΡΤ1, την Κυριακή 24 Νοεμβρίου 2019 στη μία μετά τα μεσάνυχτα."/>
  </head>
  <body>
    <article>
      <h1>«Η Νύχτα του Σαν Λορέντζο» – Το αντιπολεμικό αριστούργημα των αδελφών Ταβιάνι στην ΕΡΤ1</h1>
      <address><time datetime="2019-11-24T08:15:56+00:00">24 Nov 2019, 08:15</time> by <a rel="author">Γραφείο Τύπου ΕΡΤ</a></address>
      <p>Το λυρικό, αντιπολεμικό δράμα <b>«Η Νύχτα του Σαν Λορέντζο»</b> (La Notte di San Lorenzo / The Night of the Shooting Stars), παραγωγής Ιταλίας 1982, έχουν την ευκαιρία να παρακολουθήσουν οι τηλεθεατές της <b>ΕΡΤ1</b>, την <b>Κυριακή 24 Νοεμβρίου 2019</b> στη<b> μία μετά τα μεσάνυχτα</b>.</p>
      <p><b>Σκηνοθεσία:</b> Πάολο και Βιτόριο Ταβιάνι.</p>
      <p><b>Σενάριο:</b> Πάολο και Βιτόριο Ταβιάνι, Τζιουλιάνι Τζ. Ντε Νέγκρι, Τονίνο Γκουέρα.</p>
      <p><b>Μουσική:</b> Νικόλα Πιοβάνι.</p>
      <p><b>Πρωταγωνιστούν:</b> Ομέρο Αντονούτι, Μαργκαρίτα Λοζάνο, Κλαούντιο Μπιγκάλι, Μίριαμ Γκουιντέλι, Μάσιμο Μπονέτι, Ενρίκα Μαρία Μοντούνιο, Σαμπίνα Βανούτσι, Τζιόρτζιο Νάντι.</p>
      <p><b>Διάρκεια</b><b>:</b> 107΄</p>
      <p><b>Υπόθεση:</b> Τη νύχτα του Σαν Λορέντζο, τη νύχτα που πέφτουν τ’ αστέρια και οι ευχές γίνονται πραγματικότητα σύμφωνα με την ιταλική λαϊκή παράδοση, μια γυναίκα θυμάται τον αγαπημένο της.<br/>Μια τέτοια διαφορετική νύχτα, πολλά χρόνια πίσω, στην εποχή του Β΄ Παγκόσμιου Πολέμου, μια ομάδα αγροτών ενός χωριού της Τοσκάνης συγκρούστηκε με τους Ναζί στην εξοχή. Οι εκρήξεις αντικατέστησαν στον ουρανό τη λάμψη των αστεριών…Η περιπέτεια και η οδύσσεια μιας ομάδας κατοίκων ενός χωριού της Τοσκάνης, που αποφασίζουν να φύγουν από τον τόπο τους όταν μαθαίνουν ότι οι Ναζί σκοπεύουν να τον βομβαρδίσουν, ενώ οι Αμερικανοί καταφτάνουν για να τους απελευθερώσουν.<br/>Παρά τις διαταγές που τους έχουν δώσει οι Ναζί, σκοπεύουν να ταξιδέψουν στην ιταλική επαρχία ώσπου να ενωθούν με τους Παρτιζάνους και τους Συμμάχους, που φαίνεται να επικρατούν στον πόλεμο.</p>
      <figure>
        <img src="https://www.ert.gr/wp-content/uploads/2019/04/thumbnail_foto-08.jpg"/>
      </figure>
      <p>Η ταινία των Πάολο και Βιτόριο Ταβιάνι «Η Νύχτα του Σαν Λορέντζο» βασίζεται σε πραγματικά γεγονότα που συνέβησαν στο χωριό Σαν Μινιάτο, της επαρχίας της Τοσκάνης, στο τέλος του Β΄ Παγκόσμιου Πολέμου.<br/>Η ιστορία παρέμεινε στις μνήμες των κατοίκων του χωριού και συνδέθηκε με την έναστρη νύχτα, οπότε και επιτελέστηκε η θηριωδία των Ναζί.<br/>Εν τέλει, η ιστορία χαράχτηκε στην ντόπια λαϊκή παράδοση, διαδόθηκε από στόμα και στόμα, και έφτασε στα αυτιά των αδελφών Ταβιάνι, οι οποίοι γεννήθηκαν και μεγάλωσαν στην περιοχή αυτή άλλωστε.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/ert-protaseis/i-nychta-toy-san-lorentzo-stin-ert2/"/>
      </related>
    </article>
  </body>
</html>