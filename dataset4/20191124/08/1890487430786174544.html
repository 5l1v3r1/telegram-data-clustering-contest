<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521108-francii-se-prehnaly-silne-zaplavy-sesuv-pudy-evakuace-i-zraneni/"/>
    <meta property="og:site_name" content="KurzyCZ"/>
    <meta property="article:published_time" content="2019-11-24T08:44:36+00:00"/>
    <meta property="og:title" content="Francií se přehnaly silné záplavy: Sesuv půdy, evakuace i zranění."/>
    <meta property="og:description" content="Od pátku se jihovýchod Francie potýká s povodněmi, které páchají obrovské škody. Napilno měli hasiči především v sobotu v departementu Alpes-Maritimes a ve Varu. Sesuv půdy vážně zranil muže, na kterého spadl strom. Po dalších dvou lidech stále pátrají. Hasiči také evakuovali stovky obyvatel. Meteorologové snížili výstrahu z extrémního na nízký stupeň nebezpečí."/>
  </head>
  <body>
    <article>
      <h1>Francií se přehnaly silné záplavy: Sesuv půdy, evakuace i zranění.</h1>
      <address><time datetime="2019-11-24T08:44:36+00:00">24 Nov 2019, 08:44</time> by <a rel="author">TNBiz</a></address>
      <p>
        <b>Od pátku se jihovýchod Francie potýká s povodněmi, které páchají obrovské škody. Napilno měli hasiči především v sobotu v departementu Alpes-Maritimes a ve Varu. Sesuv půdy vážně zranil muže, na kterého spadl strom. Po dalších dvou lidech stále pátrají. Hasiči také evakuovali stovky obyvatel. Meteorologové snížili výstrahu z extrémního na nízký stupeň nebezpečí.</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F100007068557957%2Fvideos%2F2476609492584645%2F&amp;show_text=0&amp;width=670" width="670" height="375" data-service="Facebook" scrolling="no"/>
      </figure>
      <p>Ve francouzském departementu <a href="https://www.kurzy.cz/akcie-usa/varian-med-sys-inc-7761/">Var</a> téměř třicet lidí strávilo sobotu v nouzovém <a href="https://www.zajezdy.cz/">ubytování</a>. Museli opustit své domovy kvůli silným záplavám. Někteří už s touto situací mají zkušenosti. "Pokud dojde k nové povodni, jsem si jistá, že ve svém domě nezůstanu. Je to opravdu psychické trauma, protože ztratíte všechno, do čeho jste investovali," řekla deníku Franceinfo paní Roselina, jejíž dům byl už jednou vyplaven. </p>
      <p>Problémy měli lidé také v departementu Alpes-Maritimes. Hasiči v sobotu vyjížděli k více než 900 případům. Až patnáct lidí museli zachránit pomocí vrtulníků. Do některých vesnic se nemohli dostat, jelikož je voda odřízla od světa.</p>
      <p>Pomoci museli také osmasedmdesátiletému muži, který zůstal uvězněný pod stromem. Ten uvolnil sesuv půdy v letovisku Cagnes-sur-Mer. Po dvou lidech také stále pátrají záchranáři. Jeden muž zmizel po pádu do řeky ve vesnici Beluges. Dalšího odnesla voda v Saint-Antonin-du-<a href="https://www.kurzy.cz/akcie-usa/varian-med-sys-inc-7761/">Var</a>.  </p>
      <p>
        <b>Voda se valila ulicemi</b>
      </p>
      <figure>
        <iframe data-src="https://twitter.com/Jakterens/status/1198239594011074560" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Vydatný déšť komplikoval provoz na letišti. Některé <a href="https://www.kurzy.cz/obec/lety-okres-praha-zapad/">lety</a> měly zpoždění. Přistávací dráhu na letišti v Nice zavalila voda a musela být uzavřena. Problémy byly i na železnici, informoval portál Le Parisien. Alpes-Maritimes požádal také nákupní centra, aby své obchody uzavřely v 18 hodin. Ve městě Biot zase zazněly sirény, které vyzývaly obyvatele, aby zůstali doma. </p>
      <p>Výstraha před povodněmi platí také v neděli. Meteorogolové vydali vysoký stupeň nebezpečí až do nedělní čtvrté hodiny odpoledne. Podle Meteo France hrozí také laviny. </p>
      <related>
        <h4>Příbuzné stránky</h4>
        <a href="https://www.kurzy.cz/tema/5465145.html"/>
        <a href="https://zpravy.kurzy.cz/13938-pri-zaplavach-a-sesuvech-pudy-zahynulo-ve-svycarsku-11-lidi/"/>
        <a href="https://www.kurzy.cz/tema/4430115.html"/>
        <a href="https://www.kurzy.cz/tema/4657726.html"/>
        <a href="https://www.kurzy.cz/zpravy/435837-pres-japonsko-se-prehnal-silny-tajfun-byl-jako-cerna-dira-video/"/>
        <a href="https://www.kurzy.cz/zpravy/390337-ceskem-se-prezene-silny-vitr-nekde-hrozi-i-vichrice/"/>
        <a href="https://www.kurzy.cz/tema/detail/skandinavii-se-prehnala-silna-boure-ctvrt-milionu-lidi-812011.html"/>
        <a href="https://www.kurzy.cz/zpravy/453857-pres-cr-se-prehnaly-silne-bourky-jak-bude-o-vikendu-predpoved/"/>
        <a href="https://www.kurzy.cz/zpravy/503355-dalnici-d8-ponicil-sesuv-pudy-opravy-zacaly-po-sesti-letech/"/>
        <a href="https://www.kurzy.cz/tema/4863691.html"/>
        <a href="https://www.kurzy.cz/zpravy/481942-pres-cesko-se-prehnal-silny-vitr-na-morave-dosahl-az-122-km-h/"/>
        <a href="https://www.kurzy.cz/zpravy/505082-zaplavene-domy-i-sesuvy-pudy-britanii-se-prohnala-cyklona/"/>
      </related>
    </article>
  </body>
</html>