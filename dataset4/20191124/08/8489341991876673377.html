<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807014/%D9%81%D8%AE%D8%A7%D8%B1%DB%8C-%D9%88%D8%A7%D8%B1%DB%8C%D8%B2-%DA%A9%D9%85%DA%A9-%D9%86%D9%82%D8%AF%DB%8C-%D8%A8%D9%87-%D8%AA%D9%86%D9%87%D8%A7%DB%8C%DB%8C-%D8%A7%D8%B4%D8%AA%D8%A8%D8%A7%D9%87-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T08:27:00+00:00"/>
    <meta property="og:title" content="فخاری: واریز کمک نقدی به تنهایی اشتباه است"/>
    <meta property="og:description" content="عضو شورای شهر تهران گفت: اینکه گمان کنیم با واریز کمک نقدی مشکل مردم حل می‌شود، اشتباهی کلیدی است."/>
  </head>
  <body>
    <article>
      <h1>فخاری: واریز کمک نقدی به تنهایی اشتباه است</h1>
      <h2>عضو شورای شهر تهران گفت: اینکه گمان کنیم با واریز کمک نقدی مشکل مردم حل می‌شود، اشتباهی کلیدی است.</h2>
      <address>
        <time datetime="2019-11-24T08:27:00+00:00">24 Nov 2019, 08:27</time>
      </address>
      <p>به گزارش گروه اجتماعی خبرگزاری دانشجو، الهام فخاری در نطق پیش از دستور امروز شورای شهر تهران اظهار داشت: این روز‌ها سخن از رقم، اندازه و درصد خسارت‌ها زیاد است. گذشته از درستی یا نادرستی تصمیم اعلام شده در مورد بهای بنزین یا شیوه اعلام و اجرای تصمیم توسط دولت آنچه کسی به آن نپرداخته است آسیب روانی بوده که به جامعه و گروه‌های نسلی گوناگون تحمیل شده است.<br/><br/>وی افزود: ۲۰ دی سال ۹۶ در یادداشتی خطاب به همه دست‌اندرکاران یادآور شدم که فقدان زبان گفتگو با حاشیه و متن جامعه، مسئله‌ساز است و نداشتن منطق مشترک از میان رفتن زمینه گفت وگو ملت را دچار آسیب می‌کند.<br/><br/>وی تأکید کرد: درد مردم را باید از خود مردم پرسید این نخستین شرط گفتگو است که از مواضع فرادست کاردان پایین بیایید مهارت شنیدن منصفانه بیاموزید و در موضع برابر به مخاطب خود گوش دهید و برای روش‌های نادرست از مردم پوزش بخواهید.<br/><br/>فخاری با اشاره به اینکه احساس حقارت از خود حقارت و بدبختی ویرانگرتر است، گفت:‌درماندگی در برابر فساد و دیوان‌سالاری خوره یک جامعه محسوب می‌شود چه کسی به دور از رقابت سیاسی از مردم ۱۶ تا ۲۵ ساله، بازنشسته‌ها و دیگر افراد درد و گلایه‌هایشان را پرسیده است؟ چه کسی از مردم راهنمایی برای روند اصلاح خواسته است؟<br/><br/>وی عنوان کرد: راه چاره پافشاری رئیس‌جمهور منتخب با رأی بر قدرت فرادستی و منت نهادن بر مردم برای آنچه حق آنان از منابع ملی بوده نیست در شرایط پس از اعتراض باید دولت مشی خود را از اعمال صرف قدرت حاکمیتی به چارچوب اجرایی، دلجویی بازسازی اعتماد عمومی تغییر دهد.<br/><br/>این عضو شورای شهر گفت: فرد یا جامعه خشونت‌دیده اعم از کلامی یا فیزیکی در واکنش به حس تحقیر شدگی و نادیده‌گرفته شدن دچار آسیب جدی می‌شود. کم‌توجهی به فشار روانی فزاینده ناشی از تحریم‌های گوناگون و سنگین از سویی و حواشی خطا‌های مدیریتی بلند‌مدت و کوتاه هزینه‌ای سنگین‌تر از میلیارد‌ها ریال یا دلار دارد که شاید بسیاری محاسبه نمی‌کنند.<br/><br/>وی عنوان کرد: باید از مردم به خاطر رفتار و روش غافلگیر‌کننده‌ای که موجب نارضایتی و سلب اعتماد شد پوزش خواست همانگونه که در گفتار حساب اعتراض مردم را از تخریب‌گران سازمان‌یافته جدا کرده‌ایم برای اجرای اصل ۲۷ قانون اساسی شرایط ایمن فراهم کرده و برای حداقل‌هایی از امکانات که صبورانه مردم با آن کنار آمده‌اند منت بر سر آن‌ها نگذاشت.<br/><br/>وی به روز جهانی مبارزه با خشونت علیه زنان اشاره کرد و گفت: برخی کارفرمایان برای تدوین و اجرای سیاست‌های پیشگیری و خشونت در محل کار گام برداشته‌اند و برخی دیگر هنوز کاری نمی‌کنند که کارفرمایان می‌توانند با آموزش به مدیران در مورد مصادیق آزار و خشونت علیه زنان اقدام کنند.<br/><br/>فخاری عنوان کرد:‌توجه به شاخص‌های تأمین امنیت و پیشگیری از خشونت و آزار جنسیتی در طراحی فضا‌های عمومی، مبلمان شهری و سازه‌هایی از جمله پل‌ها و راه‌ها باید مدنظر قرار گیرد و با توجه به گستردگی سازمان شغلی شهرداری‌ها مدیریت شهری و دست‌اندرکاران نهاد‌های عمومی باید توجه ویژه در جهت از میان برداشتن خشونت علیه زنان داشته باشند.<br/><br/>این عضو شورای شهر تأکید کرد: توجه به هر دو جنبه ساز و کار‌های پیشگیری و پیگیری مصداق‌های خشونت و خشونت جنسی در فضا‌های کاری و اجرایی برای نمونه ممانعت‌هایی که پس از مرخصی زایمان زنان با لغو قرارداد‌های کار ایجاد می‌شود ضرورت دارد.<br/><br/>وی با تأکید بر اینکه ارائه خدمات رفاهی، حمل و نقل و امنیت افزوده برای زنانی که در مکان‌های عمومی کار می‌کنند تنها هستند، تا دیروقت در محل کار بوده یا به مأموریت‌های کاری فرستاده می‌شوند ضرورت دارد. همچنین رسیدگی دقیق به شکایت‌ها حتی اگر به نظر واقعی نرسند حائز اهمیت است.</p>
    </article>
  </body>
</html>