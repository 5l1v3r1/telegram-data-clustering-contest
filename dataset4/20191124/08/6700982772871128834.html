<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pianetagenoa1893.net/primo-piano/thiago-motta-possesso-mezzo-vincere-partite/"/>
    <meta property="og:site_name" content="PianetaGenoa1893"/>
    <meta property="article:published_time" content="2019-11-24T08:00:11+00:00"/>
    <meta property="og:title" content="Thiago Motta: «Il mio possesso è un mezzo per vincere le partite»"/>
    <meta property="og:description" content="Il meglio della conferenza stampa di Thiago Motta. Il tecnico del Genoa anticipa la sfida di Ferrara contro la Spal di mister Semplici"/>
  </head>
  <body>
    <article>
      <h1>Thiago Motta: «Il mio possesso è un mezzo per vincere le partite»</h1>
      <h2>Il tecnico del Genoa avverte: «La Spal corre tantissimo, è una squadra convinta dei propri mezzi»</h2>
      <address><time datetime="2019-11-24T08:00:11+00:00">24 Nov 2019, 08:00</time> by <a rel="author" href="https://www.pianetagenoa1893.net/" target="_blank">Alessandro Legnazzi</a></address>
      <p>Spal, meno uno. Il Genoa è pronto per la sfida di Ferrara, stando a quanto dichiarato da Thiago Motta in conferenza stampa: «<i>Sono contento per come abbiamo lavorato in queste due settimane. I calciatori sono tutti pronti per giocare</i>». Il tecnico paulista fa trapelare abbondanza in ogni reparto, eccezion fatta per <a href="https://www.pianetagenoa1893.net/instagram-genoa/kouame-operazione-andata-biraschi-scherza-invertito-piedi/">Christian Kouamé</a>: «<i>La sua assenza dovrà essere uno stimolo per tutto il Genoa, non solo per il reparto offensivo. I gol? Me li aspetto anche dagli inserimenti dei centrocampisti e dai difensori, le partite si vincono non soltanto con le reti degli attaccanti</i>».</p>
      <p>Quando si parla di stile di gioco mister Thiago Motta diventa categorico: «<i>Ogni allenatore ne ha uno personale in cui crede fortemente. Il mio possesso palla è un mezzo per provare a vincere e non per stare comodi o piacere al pubblico. Il suo dato statistico è relativo: talune volte vinci con meno possesso, altre volte perdi con più possesso</i>». Fine della lezione. La Spal, d’altra parte, è un chiaro esempio d’identità calcistica: «<i>Corrono tantissimo e sanno cosa fare quando sono in campo</i> – spiega Thiago –<i> sono convinti dei propri mezzi. É la vittoria di Semplici. Come minimo domani sera dovremo essere alla loro altezza agonistica</i>».</p>
      <p>L’attuale posizione in classifica della Spal è bugiarda perché non riflette il reale valore della squadra e la qualità del lavoro di Leonardo Semplici, un tecnico ancora sottovalutato dall’opinione generale. «<i>Ripartiamo dalla prestazione <a href="https://live.pianetagenoa1893.net/live-match/napoli-vs-genoa-09-11-2019">di Napoli</a> senza pensare troppo all’avversario anche perché posso controllare solo ciò che è in nostro possesso. Per questo ai miei uomini chiedo sempre il massimo; alla fine conta solo il risultato</i>» ammette Thiago Motta. Una vittoria per il salto di qualità, un pareggio per la sopravvivenza, una sconfitta complicherebbe le prossime partite casalinghe al Ferraris. Spal, meno uno. Il Genoa è pronto per la sfida di Ferrara.</p>
      <related>
        <h4>ARTICOLI COLLEGATI</h4>
        <a href="https://www.pianetagenoa1893.net/primo-piano/probabili-formazioni-genoa-con-agudelo-e-pandev/"/>
        <a href="https://www.pianetagenoa1893.net/primo-piano/skuhravy-senatori-genoa-devono-fare-differenza/"/>
        <a href="https://www.pianetagenoa1893.net/primo-piano/limet-meteo-poche-nubi-per-spal-genoa/"/>
        <a href="https://www.pianetagenoa1893.net/letture-genoane/museo-del-genoa-il-28-novembre-presentazione-del-libro-noi-che-vincemmo-a-wembley/"/>
        <a href="https://www.pianetagenoa1893.net/tifosi-e-club/spal-genoa-il-club-oregina-organizza-la-trasferta-2/"/>
        <a href="https://www.pianetagenoa1893.net/tifosi-e-club/spal-genoa-i-figgi-do-zena-e-il-club-amt-organizzano-la-trasferta/"/>
      </related>
    </article>
  </body>
</html>