<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/24/maikyl-blumbyrg-se-otkaza-ot-zaplata-ako-stane-us-prezident.430612"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T08:55:00+00:00"/>
    <meta property="og:title" content="Майкъл Блумбърг се отказа от заплата, ако стане US президент"/>
    <meta property="og:description" content="Той няма да приема и политически дарения | Dnes.bg"/>
  </head>
  <body>
    <article>
      <h1>Майкъл Блумбърг се отказа от заплата, ако стане US президент</h1>
      <h2>Той няма да приема и политически дарения</h2>
      <address><time datetime="2019-11-24T08:55:00+00:00">24 Nov 2019, 08:55</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Ако се кандидатира за президент на САЩ, Майкъл Блумбърг няма да приема политически дарения, а ако спечели, няма да взема заплата, заяви неговият високопоставен съветник Хауърд Улфсън, цитиран от Асошиейтед прес.</p>
      <p>"Той не е приемал политическо дарение през живота си. Няма да започне сега", заяви водещият съветник на милиардера. "Той не може да бъде купен", добави Улфсън в интервю снощи.</p>
      <p>Блумбърг е смятан за един от десетте най-богати хора в света. Има всички признаци, че той планира да се включи в надпреварата за кандидат-президентската номинация на Демократическата партия на САЩ. През последните дни той създаде предизборен щаб и беше включен в първичните избори в най-малко три щата. <br/>Неговият екип е отделил над 30 милиона долара за телевизионни реклами, които ще започнат да се излъчват от днес в няколко водещи щати, в които се провеждат първичните избори.</p>
      <p>Богатството на Блумбърг вече стана централна тема, докато обществото очаква официалното обявяване на кандидатурата му. Съперниците му от Демократическата партия вече коментират негативно новините за планираната масирана рекламна кампания, отбелязва АП.</p>
      <p>Всички средства за кампанията на милиардера ще дойдат от собствения му джоб.</p>
      <p>Колко е готов да плати Блумбърг?</p>
      <p>"Колкото е необходимо, за да победи Доналд Тръмп", заяви Улфсън.</p>
    </article>
  </body>
</html>