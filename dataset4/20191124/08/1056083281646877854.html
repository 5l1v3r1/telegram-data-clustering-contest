<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301393/%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%B3%D8%A7%D8%B2%D9%85%D8%A7%D9%86-%D9%85%D9%86%D8%B7%D9%82%D9%87-%D8%A2%D8%B2%D8%A7%D8%AF-%D8%A7%D9%86%D8%B2%D9%84%DB%8C-%D9%85%D9%86%D8%B5%D9%88%D8%A8-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T08:15:38+00:00"/>
    <meta property="og:title" content="مدیرعامل سازمان منطقه آزاد انزلی منصوب شد"/>
    <meta property="og:description" content="ایسنا/گیلان «محمدولی روزبهان» عضو هیات علمی سازمان جهاددانشگاهی گیلان با حکم دبیر شورایعالی مناطق آزاد و ویژه اقتصادی به عنوان «رئیس هیات مدیره و مدیرعامل سازمان منطقه آزاد تجاری ـ صنعتی انزلی» منصوب شد."/>
  </head>
  <body>
    <article>
      <h6 class="kicker">با حکم مشاور رئیس جمهور؛</h6>
      <h1>مدیرعامل سازمان منطقه آزاد انزلی منصوب شد</h1>
      <address><time datetime="2019-11-24T08:15:38+00:00">24 Nov 2019, 08:15</time> by <a rel="author">محدثه مهدوی</a></address>
      <p>ایسنا/گیلان «محمدولی روزبهان» عضو هیات علمی سازمان جهاددانشگاهی گیلان با حکم دبیر شورایعالی مناطق آزاد و ویژه اقتصادی به عنوان «رئیس هیات مدیره و مدیرعامل سازمان منطقه آزاد تجاری ـ صنعتی انزلی» منصوب شد.</p>
      <p>با حکم مرتضی بانک، مشاور رئیس جمهور و دبیر شورایعالی مناطق آزاد و ویژه اقتصادی، محمدولی روزبهان به عنوان «رئیس هیات مدیره و مدیرعامل سازمان منطقه آزاد تجاری ـ صنعتی انزلی» منصوب شد.</p>
      <p>در حکم دکتر مرتضی بانک خطاب به مدیرعامل منطقه آزاد انزلی آمده است: جناب آقای محمدولی روزبهان؛ به استناد ماده(۶) قانون چگونگی اداره مناطق آزاد تجاری صنعتی و با توجه به تفویض اختیار ریاست محترم جمهوری و نظر به سوابق و تجربیات ارزشمندتان به موجب این ابلاغ به عنوان «رئیس هیات مدیره و مدیرعامل سازمان منطقه آزاد تجاری صنعتی انزلی» منصوب می شوید.</p>
      <p>دبیر شورایعالی مناطق آزاد و ویژه اقتصادی کشور با اشاره به شرایط اقتصادی کشور و موقعیت منطقه آزاد انزلی در حوزه کشورهای عضو CIS، تصریح نموده که از جنابعالی انتظار می رود در راستای اعتلای اهداف دولت تدبیر و امید ضمن ساماندهی امور سازمان منطقه آزاد انزلی و انجام هماهنگی های لازم به منظور تحقق سیاست های کلی اقتصاد مقاومتی و در جهت افزایش تمایل با کشورهای همسایه به منظور بهره مندی از ظرفیت های بالقوه موجود، برنامه ریزی و مدیریت به منظور گسترش و تسهیل تولید، صادرات و سرمایه گذاری داخلی و خارجی معمول دارید.</p>
      <p>مشاور رئیس جمهور لزوم انتقال فناوری های پیشرفته، حضور فعال در بازارهای منطقه ای و جهانی، حمایت از صنایع داخلی به منظور افزایش تولید و حمایت از کالای ایرانی و ارتقای سطح اشتغال و مشارکت جامعه محلی در برنامه های توسعه و پیشرفت منطقه را نیز مورد توجه قرار داده و بر تحقق اجرای خط آهن بندر کاسپین به ایستگاه پیربازار تا پایان سال ۱۳۹۹ تاکید کرده و افزود: در خصوص بهره برداری لازم از ظرفیت های توافقنامه اوراسیا، ضمن تعامل و هماهنگی با دبیرخانه شورایعالی و اعضای محترم هیات مدیره سازمان، در انجام بهینه امور، نهایت مساعی لازم را معمول دارید.</p>
      <p>به گزارش ایسنا؛ محمدولی روزبهان دارای مدرک دکتری مدیریت منابع انسانی از دانشگاه تهران و عضو هیأت علمی سازمان جهاد دانشگاهی گیلان بوده که در کارنامه علمی او تالیف کتاب «کارآفرینی؛ راهبرد توسعه» به چاپ دوم رسیده است.</p>
      <p>از مهمترین سوابق کاری محمدولی روزبهان می توان به ریاست سازمان مدیریت و برنامه ریزی استان گلستان، مشاور و مدیرکل حوزه استاندار گیلان، ریاست سازمان چای کشور، همچنین ریاست جهاد دانشگاهی گیلان و ریاست دانشکده علمی ـ کاربردی جهاد دانشگاهی رشت اشاره کرد.</p>
      <p>انتهای پیام</p>
    </article>
  </body>
</html>