<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743362"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T08:28:00+00:00"/>
    <meta property="og:title" content="ยังไร้เงาหนุ่มBMWกร่างชกครู ชาวเน็ตวอน'บิ๊กแป๊ะ'ช่วย"/>
    <meta property="og:description" content="ตำรวจเร่งตามตัวหนุ่ม BMW อ้างชื่อ ปธ.สภา อบจ.ชลบุรี ต่อยครูต๊อกสลบ แต่ยังไม่เจอตัว โซเชียลวอน 'ผบ.ตร.' ช่วย และจัดการผู้มีอิทธิพล หวั่นไปกร่างก่อเหตุกับคนอื่นซ้ำ"/>
  </head>
  <body>
    <article>
      <h1>ยังไร้เงาหนุ่มBMWกร่างชกครู ชาวเน็ตวอน'บิ๊กแป๊ะ'ช่วย</h1>
      <address>
        <time datetime="2019-11-24T08:28:00+00:00">24 Nov 2019, 08:28</time>
      </address>
      <p>
        <b>ตำรวจเร่งตามตัวหนุ่ม BMW อ้างชื่อ ปธ.สภา อบจ.ชลบุรี ต่อยครูต๊อกสลบ แต่ยังไม่เจอตัว โซเชียลวอน "ผบ.ตร." ช่วย และจัดการผู้มีอิทธิพล หวั่นไปกร่างก่อเหตุกับคนอื่นซ้ำ</b>
      </p>
      <p>จากกรณี "ครูต๊อก" นางสาวราตรี วัฒนปรีชาเลิศ อายุ 41 ปี ครูธุรการโรงเรียนแห่งหนึ่งใน อ.เมือง จ.ชลบุรี ร้องเรียนถูกชายขับรถสปอร์ตบีเอ็มดับบลิว รุ่น แซด 4 ป้ายแดง ขับรถเข้ามาในโรงเรียนแล้วตรงปรี่มาทำร้ายร่างกายโดยชกเข้าไปที่เป้าตาซ้ายจนสลบลงกับพื้นต่อหน้านักเรียนจำนวนมาก ก่อนจะหยิบโทรศัพท์ของครูต๊อกไปเพื่อไม่ให้ถ่ายคลิป โดยชายคนดังกล่าวอ้างว่า สาเหตุมาจากที่ครูต๊อกไปขับรถปาดหน้าเขาเมื่อเช้านี้ นอกจากนี้ชายดังกล่าวยังอ้างว่าตนเองเป็นคนสนิทของคนใหญ่คนโตนามสกุลดังอีกด้วย ทำให้ครูสาวเกิดความหวาดกลัว ต่อมานายพฤฒิพงศ์ สิงห์โตทอง ประธานสภาองค์การบริหารส่วนจังหวัดชลบุรี ซึ่งถูกชายคนที่ทำร้ายครูต๊อกอ้าง ได้ยืนยันแล้วว่าไม่รู้จัก นอกจากนี้ ชายที่ก่อเหตุได้พยายามติดต่อมาหาครูต๊อบเพื่อเจรจาขอให้ยอมความ แต่ทางครูต๊อกยืนยันจะเอาเรื่องให้ถึงที่สุด ตามที่เสนอข่าวไปแล้วนั้น<br/><br/>คืบหน้าเมื่อวันที่ 24 พ.ย. พ.ต.ท.ศิวกร จันทะเมนชัย สว.สอบสวน สภ.เมืองชลบุรี เจ้าของคดี เปิดเผยว่า จากกรณีดังกล่าวเจ้าหน้าที่ตำรวจไม่ได้นิ่งนอนใจ กำลังทำการรวบรวมพยาน  หลักฐาน เพื่อดำเนินคดีกับผู้ก่อเหตุ <br/><br/>อย่างไรก็ตาม บนโลกโซเชียลได้วิพากษ์วิจารณ์ถึงเหตุการณ์ดังกล่าว อยากให้ตำรวจช่วยตามจับตัวคนร้ายมาให้ได้โดยเร็ว, หากไปทำแบบนี้กับคนอื่นอีกจะเป็นอย่างไร, ผ่านไปหลายวันทำไมยังไม่เจอตัวคนร้าย, ขอให้ ผบ.ตร. ช่วยครูและจัดการผู้มีอิทธิพลด้วย, เข้าพบ พล.ต.อ.เสรีพิศุทธ์ เตมียเวส ให้ช่วยเหลือ<br/><br/><b>ข่าวที่เกี่ยวข้อง..<br/><br/>- <a href="https://www.dailynews.co.th/regional/743114">อ้างสกุลดังขับรถล้านนิสัยสลึงชกครูสาวตาปูดต่อหน้าเด็ก</a><br/><br/>- <a href="https://www.dailynews.co.th/regional/743190">หนุ่มBMWอ้างชื่อปธ.สภาอบจ. ชกครูสาวสลบปมปาดหน้า</a></b></p>
    </article>
  </body>
</html>