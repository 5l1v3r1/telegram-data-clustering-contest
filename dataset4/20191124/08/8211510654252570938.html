<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/sport-gt/dtm-dream-race-gara-2-nel-caos-si-impone-karthikeyan-469018.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T08:30:28+00:00"/>
    <meta property="og:title" content="DTM | Dream Race, Gara-2: nel caos si impone Karthikeyan"/>
    <meta property="og:description" content="In una gara ricca di incidenti il pilota indiano, ex F1, sì è imposto davanti al duo targato DTM Wittmann-Duval. 13esimo posto finale per il nostro Alex Zanardi"/>
  </head>
  <body>
    <article>
      <h1>DTM | Dream Race, Gara-2: nel caos si impone Karthikeyan</h1>
      <h2>In una gara ricca di incidenti il pilota indiano, ex F1, sì è imposto davanti al duo targato DTM Wittmann-Duval. 13esimo posto finale per il nostro Alex Zanardi</h2>
      <address><time datetime="2019-11-24T08:30:28+00:00">24 Nov 2019, 08:30</time> by <a rel="author">Matteo Senatore</a></address>
      <p>Spettacolo, emozioni e confusione sono state le caratteristiche distintive della gara-2 della Dream Race che al Fuji questo fine settimana ha messo a confronto le vetture del Super GT e quelle del DTM. Ad imporsi nella domenica giapponese è stato l’indiano <b>Narain Karthikeyan</b> al volante della sua Honda NSX-GT. In uno spettacolare arrivo in volata l’ex pilota di Jordan ed HRT in F1 ha preceduto nell’ordine la BMW di <b>Marco Wittmann</b> e l’Audi di <b>Loic Duval</b>. Sul traguardo in realtà le posizioni dei due piloti provenienti dal DTM erano invertite, ma una penalizzazione di un secondo inflitta al francese lo ha fatto retrocedere in terza piazza.</p>
      <figure>
        <img src="https://www.formulapassion.it/wp-content/uploads/2019/11/DTM-1574583302.jpg"/>
      </figure>
      <p>La gara è ruotata attorno ai tanti ingressi della <b>Safety Car</b>. I primi due periodi di neutralizzazione della corsa sono serviti per eliminare i detriti risultanti dalle due forature alle gomme posteriori sinistre occorse proprio a Duval e a René Rast e causate, secondo il capo di Audi Motorsport Dieter Gass, da un assetto non ottimale dovuto alla mancanza di sufficienti prove su pista asciutta.</p>
      <figure>
        <iframe src="https://www.youtube.com/embed/0BYtldXmDdA" width="675" height="380" data-service="Youtube" scrolling="no"/>
      </figure>
      <p>Alla seconda ripartenza poi si sono verificati <b>due diversi incidenti</b> tra vetture del Super GT, che hanno creato enorme scompiglio in pista, coinvolgendo tra gli altri Tsukakoshi e Nakajima. Da qui l’ingresso di una terza Safety Car, che ha ricompattato il gruppo, permettendo anche di rimuovere dalla pista la Nissan GT-R di James Rossiter, pesantemente danneggiata. 13esimo posto finale in gara-2 per il nostro <b>Alex Zanardi</b>.</p>
      <p>
        <b>Risultati gara-2, Dream Race, Fuji Speedway (top-10)</b>
      </p>
      <p>01 Narain Karthikeyan (IND), Honda NSX-GT<br/>02 Marco Wittmann (GER), BMW M4 DTM, + 0.935<br/>03 Loïc Duval (FRA), Audi RS 5 DTM DTM, + 1.825<br/>04 Naoki Yamamoto (JPN), Honda NSX-GT, + 3.412<br/>05 Kamui Kobayashi (JPN), BMW M4 DTM, + 3.743<br/>06 Daisuke Nakajima (JPN), Honda NSX-GT, + 4.356<br/>07 Mike Rockenfeller (GER), Audi RS 5 DTM, + 4.536<br/>08 Ryō Hirakawa (JPN), Lexus LC500, + 4.681<br/>09 René Rast (GER), Audi RS 5 DTM, + 5.624<br/>10 Benoît Tréluyer (FRA), Audi RS 5 DTM, + 7.226</p>
      <footer>RIPRODUZIONE RISERVATA</footer>
    </article>
  </body>
</html>