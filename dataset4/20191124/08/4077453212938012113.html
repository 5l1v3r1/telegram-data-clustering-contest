<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://palermo.repubblica.it/cronaca/2019/11/24/news/palermo_la_donna_incinta_uccisa_a_coltellate_quattro_testimoni_hanno_incastrato_l_imprenditore-241769516/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T08:55:00+00:00"/>
    <meta property="og:title" content="Palermo, la donna incinta uccisa a coltellate: quattro testimoni hanno incastrato l'imprenditore"/>
    <meta property="og:description" content="Due residenti di Balestrate e due donne di Alcamo hanno descritto lo stesso furgone"/>
  </head>
  <body>
    <article>
      <h1>Palermo, la donna incinta uccisa a coltellate: quattro testimoni hanno incastrato l'imprenditore</h1>
      <h2>Due residenti di Balestrate e due donne di Alcamo hanno descritto lo stesso furgone</h2>
      <address><time datetime="2019-11-24T08:55:00+00:00">24 Nov 2019, 08:55</time> by <a rel="author">ROMINA MARCECA</a></address>
      <p>La testimonianza più importante è arrivata alla stazione dei carabinieri di Balestrate troppo tardi. E cioè quando <a href="https://palermo.repubblica.it/cronaca/2019/11/23/news/palermo_donna_uccisa_a_coltellate_fermato_l_amante-241690547/">Ana Maria Lacrimoara era già morta</a> da almeno otto ore: alle 17,20 di venerdì. È quella di un residente di 53 anni di contrada Foce a Balestrate. Le sue telecamere di sorveglianza hanno ripreso la prima parte dell'aggressione di Antonio Borgia alla povera Ana, la trentenne uccisa a coltellate dall'uomo con il quale aveva una relazione e dal quale aspettava un figlio. Ma in quel video, che riprende quattro minuti (dalle 7.38 alle 7,42) c'è anche l'audio in cui la ragazza chiede un disperato "Aiuto" mentre Borgia la ferisce al corpo. E poi la donna urla: "Tu dicevi che mi ami. Devo morire? Dimmelo".<br/><br/>Quelle immagini terminano quando Borgia trascina verso il suo furgone la ragazza ferita. Il residente di Balestrate ha notato solo nel pomeriggio che davanti alla sua villetta c'erano diverse tracce di sangue. Allora ha passato al setaccio le telecamere di videosorveglianza e ha scoperto l'aggressione. I carabinieri in serata troveranno davanti alla casa del residente uno dei due coltelli con i quali Borgia ha ucciso Ana. È quanto riportato nel decreto di fermo firmato dalla procura di Palermo a carico di Antonio Borgia.<br/><br/>La prima denuncia, al telefono e accorata, invece, arriva alle 8 di venerdì. Due donne di Alcamo, colleghe di lavoro, erano in auto. È mancato poco che l'auto guidata da una delle due donne travolgesse sulla Statale 113 una ragazza "col volto insanguinato e i pantaloni strappati". Hanno descritto così Ana le due donne al 112, visibilmente scosse. E hanno anche riferito: "Quella ragazzina è scesa da un furgone bianco con delle scritte verdi. Stava scappando dall'uomo che è sceso e l'ha raggiunta". Le due donne percepiscono che è successo qualcosa di grave. I carabinieri chiedono la targa, più particolari. Le testimoni sono scosse ma ricordano quelle scritte sul furgone bianche e il portellone aperto dalla giovane in fuga. Ma nonostante un intervento degli agenti e un controllo negli ospedali, di quella ragazzina non c'è traccia.<br/><br/>Nel pomeriggio gli investigatori, dopo la seconda segnalazione, ricollegano le due denunce e tornano in contrada Foce. Ascoltano un altro residente. Sono le 18,30 e anche quest'uomo fa riferimento a un furgone bianco con scritte pubblicitarie verdi notato intorno alle 6,30 dello stesso giorno. Ricorda un altro particolare: la pubblicità era quella di una azienda di manutenzione per piscine. I carabinieri allora estrapolano anche le immagini di videosorveglianza di quest'altra villa. Il furgone si vede e spunta il nome della ditta Blumar, intestata alla moglie di Borgia.<br/><br/>Poco dopo i carabinieri arrivano all'azienda, chiedono a Borgia di seguirli in caserma. La confessione arriverà nella notte. Il corpo senza vita di Ana è già da oltre 12 ore sotto le frasche di una discarica sulla Statale Partinico-Balestrate. </p>
    </article>
  </body>
</html>