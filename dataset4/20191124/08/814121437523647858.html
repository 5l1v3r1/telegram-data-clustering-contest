<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10274193/wizyta-dunskiej-pary-ksiazecej-w-polsce-goscie-przybeda-w-poniedzialek.html"/>
    <meta property="og:site_name" content="Wprost"/>
    <meta property="article:published_time" content="2019-11-24T08:45:00+00:00"/>
    <meta property="og:title" content="Wizyta duńskiej Pary Książęcej w Polsce. Goście przybędą w poniedziałek"/>
    <meta property="og:description" content="Prezydent Andrzej Duda z małżonką Agatą Kornhauser-Dudą przyjmą w poniedziałek 25 listopada w Pałacu Prezydenckim duńską Parę Książęcą – następcę tronu Danii Księcia Fryderyka oraz Księżną Marię Elżbietę. Wizyta Pary Książęcej w Polsce jest elementem obchodów 100-lecia ponownego nawiązania stosunków dyplomatycznych między Polską a Danią. Na cześć Ich Królewskich Wysokości w Pałacu Prezydenckim wydane zostanie uroczyste śniadanie."/>
  </head>
  <body>
    <article>
      <h1>Wizyta duńskiej Pary Książęcej w Polsce. Goście przybędą w poniedziałek</h1>
      <address>
        <time datetime="2019-11-24T08:45:00+00:00">24 Nov 2019, 08:45</time>
      </address>
      <p>
        <b>Prezydent Andrzej Duda z małżonką Agatą Kornhauser-Dudą przyjmą w poniedziałek 25 listopada w Pałacu Prezydenckim duńską Parę Książęcą – następcę tronu Danii Księcia Fryderyka oraz Księżną Marię Elżbietę. Wizyta Pary Książęcej w Polsce jest elementem obchodów 100-lecia ponownego nawiązania stosunków dyplomatycznych między Polską a Danią. Na cześć Ich Królewskich Wysokości w Pałacu Prezydenckim wydane zostanie uroczyste śniadanie.</b>
      </p>
      <p>Prezydent Andrzej Duda i Książę Fryderyk wezmą udział w dyskusji polskich i duńskich ekspertów oraz przedstawicieli resortów zajmujących się obszarem współpracy energetycznej. – Dania poprzez budowę gazociągu Baltic Pipe staje się dla Polski strategicznym partnerem. Realizacja tej inwestycji w 2022 r. przyczyni się do uniezależnienia się Polski od dostaw gazu z Rosji. Co więcej, Polska jest zainteresowana realizacją inwestycji z zakresu tzw. zielonej energii – w polsko-duńskim partnerstwie będzie powstawać pierwsza farma wiatrowa na Morzu Bałtyckim – poinformował Szef Gabinetu Prezydenta RP Krzysztof Szczerski.</p>
      <p>Program wizyty obejmuje także wspólne spotkanie Pary Prezydenckiej i Pary Książęcej z polskimi i duńskimi weteranami misji zagranicznych, do którego dojdzie w Centrum Weterana Działań Poza Granicami Państwa. – Spotkanie z weteranami ma na celu docenienie zaangażowania polskich żołnierzy biorących udział w misjach zagranicznych, które przyczyniają się do umacniania pokoju na świecie. Żołnierze biorą udział w misjach zagranicznych nierzadko z poświęceniem zdrowia oraz życia, co zasługuje na najwyższy szacunek – podkreślił minister Szczerski.</p>
      <related>
        <h4>Czytaj także:</h4>
        <a href="https://www.wprost.pl/wybory-prezydenckie-2020/10272077/sondaz-prezydencki-andrzej-duda-liderem-szymon-holownia-na-trzecim-miejscu.html"/>
      </related>
      <related>
        <h4>Czytaj także:</h4>
        <a href="https://www.wprost.pl/polityka/10272013/kinga-duda-byla-wolontariuszka-w-palacu-prezydenckim.html"/>
      </related>
      <related>
        <h4>Czytaj także:</h4>
        <a href="https://www.wprost.pl/polityka/10271689/kotekpsotek-czyli-jak-andrzej-duda-walczy-o-glosy-kociarzy-i-jesieniar.html"/>
      </related>
      <footer>Źródło: <a href="http://www.prezydent.pl/">Prezydent.pl</a></footer>
    </article>
  </body>
</html>