<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/november89-revolucne-dianie-na-severe/431923-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T08:27:00+00:00"/>
    <meta property="og:title" content="NOVEMBER89: Revolučné dianie na severe okresu R. Sobota bolo opozdené"/>
    <meta property="og:description" content="Pár dní po tomto sprievode sa v Tisovci odohralo aj prvé verejné zhromaždenie Nežnej revolúcie, ktorého sa podľa Pašiakovej zúčastnili stovky ľudí, a na pomery Tisovca šlo teda o veľké podujatie."/>
  </head>
  <body>
    <article>
      <h1>NOVEMBER89: Revolučné dianie na severe okresu R. Sobota bolo opozdené</h1>
      <h2>Pár dní po tomto sprievode sa v Tisovci odohralo aj prvé verejné zhromaždenie Nežnej revolúcie, ktorého sa podľa Pašiakovej zúčastnili stovky ľudí, a na pomery Tisovca šlo teda o veľké podujatie.</h2>
      <address><time datetime="2019-11-24T08:27:00+00:00">24 Nov 2019, 08:27</time> by <a rel="author">TASR</a></address>
      <p>Tisovec/Hnúšťa 24. novembra (TASR) – Revolučné dianie v novembri 1989 bolo na severe Rimavskosobotského okresu v porovnaní s väčšími mestami síce trochu opozdené, ale s rovnakou nádejou a zápalom. Pre TASR to uviedla emeritná riaditeľka tamojšieho Evanjelického gymnázia Tisovec Helena Pašiaková, podľa ktorej boli tribúnmi Nežnej revolúcie tri osobnosti.</p>
      <p><i>„Lídrom bol určite Tomáš Lavický, vtedajší profesor Strednej priemyselnej školy chemickej. On zorganizoval prvý pochod svojich žiakov spred školy až po budovu Závodov ťažkého strojárenstva,“</i> priblížila Pašiaková s tým, že celému hnutiu dal obsahovú motiváciu.</p>
      <p>Pár dní po tomto sprievode sa v Tisovci odohralo aj prvé verejné zhromaždenie Nežnej revolúcie, ktorého sa podľa Pašiakovej zúčastnili stovky ľudí, a na pomery Tisovca šlo teda o veľké podujatie. <i>„Každý z nás, ktorí sme tam boli, si spomína, že svoje posolstvo nám poskytol aj terajší diakon Ján Belica. Nahral ho na magnetofón a jeho manželka nám to pustila,“</i> dodala emeritná riaditeľka.</p>
      <p>Ďalšou významnou osobnosťou revolúcie v meste bol podľa jej slov Juraj Kajba.<i> „Bol veľmi charizmatický a presvedčivý. Niečo podobné ako Milan Kňažko – taký tribún revolúcie s krásnym hlbokým hlasom. Dokonca aj gestá sa snažil opakovať po ňom,“</i> načrtla Pašiaková s tým, že treťou líderkou bola Ľudmila Pánisová. <i>„Bola veľmi pracovitá a taká iniciátorka. Zo zmeny bola veľmi nadšená, pôsobila veľmi autenticky,“</i> zakončila emeritná riaditeľka.</p>
      <p>Na novembrové udalosti na severe okresu si spomína aj štátny tajomník ministerstva vnútra Michal Bagačka, ktorý neskôr ako primátor 16 rokov viedol ďalšie mesto v regióne – Hnúšťu. Ako povedal pre TASR, v roku 1989 druhý rok študoval na vysokej škole a bol jedným zo zástupcov Hnúšte a celého severu okresu v orgánoch Verejnosti proti násiliu.</p>
      <p><i>„Samozrejme, najprv sme každý deň sledovali, čo sa deje v Bratislave a Prahe. Potom k nám prenikli aj ďalšie informácie, nielen v rámci televízie a rozhlasu. Doteraz si pamätám, ako sa ľudia mobilizovali, ako počas generálneho štrajku húkali sanitky,“</i> zaspomínal si Bagačka.</p>
      <p>Dodal, že zhromaždenia boli aj v Hnúšti, jedno z nich napríklad počas generálneho štrajku. <i>„Mnohí ľudia sa však trošku aj báli, nevedeli, ako to dopadne. Aktívnejšia bola mladšia generácia,“ </i>podotkol Bagačka.</p>
    </article>
  </body>
</html>