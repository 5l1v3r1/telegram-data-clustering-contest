<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/flamengo-rio-de-janeiro-river-plate-wynik-meczu-final-copa-libertadores,987822.html"/>
    <meta property="og:site_name" content="TVN24"/>
    <meta property="article:published_time" content="2019-11-24T08:37:00+00:00"/>
    <meta property="og:title" content="Zabójcza końcówka Flamengo. Zwycięstwo w Copa Libertadores po 38 latach"/>
    <meta property="og:description" content="Piłkarze Flamengo Rio de Janeiro po 38 latach doczekali się triumfu w rozgrywkach Copa Libertadores, odpowiedniku europejskiej Ligi Mistrzów. Przez większość meczu finałowego w Limie zespół Jorge J..."/>
  </head>
  <body>
    <article>
      <h1>Zabójcza końcówka Flamengo. Zwycięstwo w Copa Libertadores po 38 latach</h1>
      <address>
        <time datetime="2019-11-24T08:37:00+00:00">24 Nov 2019, 08:37</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/63ce4aa7-ffba-4e05-b51c-b96806240c7f.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/1322af2a-319f-4d0d-97ab-c078d91397ff-480p.mp4"/>
          <figcaption>Flamengo - River Plate w finale Copa Libertadores</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/82cadb0649a3af4968404c9f6031b233/547522f5-02e0-493f-a6b1-a3d2de75f489-480p.mp4"/>
          <figcaption>Skandal przed finałem Copa Libertadores</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8c3039bd5842dca3d944faab91447818/5b0e63df-9cf5-4ddf-864a-a89117435a8f-480p.mp4"/>
          <figcaption>River Plate zdobyło Copa Libertadores</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/acce00cb-6a72-4e41-9429-73929a6ee31a-480p.mp4" autoplay="" loop=""/>
          <figcaption>Kibice River Plate i Boca Juniors przed meczem w Copa...</figcaption>
        </figure>
        <figcaption>Piłkarze Flamengo triumfują Foto: EPA/Antonio Lacerda |</figcaption>
      </slideshow>
      <h3>Piłkarze Flamengo Rio de Janeiro po 38 latach doczekali się triumfu w rozgrywkach Copa Libertadores, odpowiedniku europejskiej Ligi Mistrzów. Przez większość meczu finałowego w Limie zespół Jorge Jesusa przegrywał z River Plate Buenos Aires. Zwycięstwo 2:1 wyrwał w samej końcówce.</h3>
      <p>Piłkarze River Plate bronili tytułu wywalczonego w ubiegłym roku. Wówczas władze CONMEBOL (południowoamerykańskiej konfederacji) zdecydowały o przeniesieniu rewanżowego meczu finałowego z lokalnym rywalem Boca Juniors do Madrytu ze względu na agresję pseudokibiców River Plate, którzy zaatakowali autokar rywali.</p>
      <h3>Dwa gole w końcówce, dwie czerwone kartki</h3>
      <p>W sobotę argentyński zespół prowadził już od 14. minuty po golu Kolumbijczyka Rafaela Borre i długo wydawało się, że sięgnie po raz piąty po trofeum. Zwłaszcza, że okazji na podwyższenie wyniku zespół Marcelo Gallardo miał sporo.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/6b1e88e5-5ae0-48fc-8f0b-260afa5d624a.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Koledzy gratulują Rafaelowi Borre<cite>Źródło: PAP/EPA/PAOLO AGUILAR</cite></figcaption>
      </figure>
      <p>Brazylijczycy grali jednak do końca. Ich bohaterem okazał się wypożyczony z Interu Mediolan Gabriel "Gabigol" Barbosa, który strzelił dwa gole - w 89. i 90+2. minucie. Najpierw trafił z kilku metrów na pustą bramkę, a potem wykorzystał niefrasobliwość obrońcy River Plate i strzałem z dwunastu metrów trafił do siatki.</p>
      <p>Końcówka meczu była emocjonująca nie tylko z powodów sportowych. Obie drużyny kończyły w dziesiątkę - czerwone kartki zobaczyli Barbosa oraz w zespole rywali Argentyńczyk Exequiel Palacios.</p>
      <p>Sobotni triumf Flamengo oznacza, że brazylijski zespół wystąpi jako przedstawiciel Ameryki Południowej w zaplanowanych na grudzień klubowych mistrzostwach świata w Katarze.</p>
      <p> </p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/e76a93e2-e4b0-4724-83e5-e8acd2310ed8.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Everton Ribeiro i "Gabigol" paradują z pucharem<cite>Źródło: EPA/Antonio Lacerda</cite></figcaption>
      </figure>
      <h3>Z Santiago do Limy</h3>
      <p>Już na początku listopada poinformowano, że z powodu niespokojnej sytuacji w Chile finał zostanie przeniesiony z tego kraju do Peru. Spotkanie miało się odbyć w Santiago, a po zmianie jego areną został stadion Monumental w Limie. Tym razem, w przeciwieństwie do poprzednich edycji, triumfatora rozgrywek wyłoniło tylko jedno spotkanie.</p>
      <p><b>Flamengo Rio de Janeiro - River Plate Buenos Aires 2:1 (0:1)</b><br/>Gabriel Barbosa (89, 90+2) - Rafael Borre (14).<br/><br/><b>Czerwone kartki: </b>Flamengo - Gabriel Barbosa (90+5), River Plate - Exequiel Palacios (90+5).</p>
      <p>Autor: lukl / Źródło: eurosport.pl</p>
    </article>
  </body>
</html>