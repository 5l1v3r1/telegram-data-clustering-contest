<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/botosani-sofer-de-taxi-injunghiat-de-un-client-agresorul-a-fost-retinut-de-catre-politisti-1922405924192019110819178893"/>
    <meta property="og:site_name" content="News.ro"/>
    <meta property="article:published_time" content="2019-11-24T08:59:19+00:00"/>
    <meta property="og:title" content="Botoşani: Şofer de taxi înjunghiat de un client. Agresorul a fost reţinut de către poliţişti"/>
    <meta property="og:description" content="Un bărbat de 42 de ani, şofer de taxi, a fost înjunghiat în noaptea de sâmbătă spre duminică, de un client, agresorul fiind prins de poliţişti şi reţinut pentru 24 de ore."/>
  </head>
  <body>
    <article>
      <h1>Botoşani: Şofer de taxi înjunghiat de un client. Agresorul a fost reţinut de către poliţişti</h1>
      <address><time datetime="2019-11-24T08:59:19+00:00">24 Nov 2019, 08:59</time> by <a rel="author">News.ro</a></address>
      <p>
        <b>Un bărbat de 42 de ani, şofer de taxi, a fost înjunghiat în noaptea de sâmbătă spre duminică, de un client, agresorul fiind prins de poliţişti şi reţinut pentru 24 de ore.</b>
      </p>
      <p>Potrivit reprezentanţilor Inspectoratului de Poliţie al Judeţului Botoşani, în noaptea de 23/24 noiembrie, un echipaj de politie din cadrul Biroului Rutier Botoşani aflat în serviciul de patrulare pe raza municipiului Botosani, a observat pe strada Petru Rareş un autoturism tip taxi care staţiona pe partea dreaptă, iar dinspre autoturismul respectiv se deplasa un bărbat.</p>
      <p>Poliţiştii l-au oprit pe acesta şi l-au legitimat, stabilind că este un bărbat de 35 de ani din municipiul Botoşani.</p>
      <p>“În timp ce legitimau persoana sus menţionată, poliţistii au auzit strigătul de ajutor al unui alt bărbat, care se afla în autoturism. Întrucât victima prezenta tăieturi în zona cervicală şi sângera, unul dintre poliţişti i-a acordat acestuia primul ajutor până la sosirea echipajului medical, reuşind să oprească sângerarea, iar celălalt a imobilizat persoana suspectă. Victima, în varsta de 42 de ani, a fost preluată de un echipaj SMURD şi transportată la o unitate medicală pentru acordarea îngrijirilor de specialitate”, au precizat reprezentanţii IPJ Botoşani.</p>
      <p>Bărbatul de 35 de ani a fost dus la sediul Poliţiei municipiului Botoşani pentru audieri, el fiind reţinut pentru 24 de ore pentru comiterea infracţiunii de tentativă de omor.</p>
      <p>Anchetatorii au precizat că victima este şoferul taxiului, iar agresorul, clientul acestuia.</p>
      <p>Oamenii legii continuă cercetările pentru stabilirea tuturor împrejurărilor în care a avut loc acest eveniment.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>