<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://finans.mynet.com/haber/detay/finans/turistler-9-ayda-51-milyar-dolarlik-yemek-yedi/353282/"/>
    <meta property="og:site_name" content="Mynet Finans"/>
    <meta property="article:published_time" content="2019-11-24T08:19:01+00:00"/>
    <meta property="og:title" content="Turistler 9 ayda 5,1 milyar dolarlık yemek yedi"/>
    <meta property="og:description" content="Türkiye'yi ziyaret eden turistlerin bu yılın 9 ayında yaptıkları 19,5 milyar dolarlık kişisel harcamaların 5,1 milyar dolarını yeme içme oluşturdu. Turistler, giyecek ve ayakkabıya da yaklaşık 3 milyar dolar harcadı."/>
  </head>
  <body>
    <article>
      <h1>Turistler 9 ayda 5,1 milyar dolarlık yemek yedi</h1>
      <h2>Türkiye'yi ziyaret eden turistlerin bu yılın 9 ayında yaptıkları 19,5 milyar dolarlık kişisel harcamaların 5,1 milyar dolarını yeme içme oluşturdu. Turistler, giyecek ve ayakkabıya da yaklaşık 3 milyar dolar harcadı.</h2>
      <address><time datetime="2019-11-24T08:19:01+00:00">24 Nov 2019, 08:19</time> by <a rel="author">Mynet</a></address>
      <p>Türkiye'yi bu yılın ocak-eylül döneminde ziyaret eden turistlerin yeme içme harcamaları 5,1 milyar dolar oldu.</p>
      <p>AA muhabirinin, Türkiye İstatistik Kurumu (TÜİK) verilerinden derlediği bilgiye göre, yılın 9 ayında Türkiye'yi yurt dışından 4 milyon 555 bin 361'i Türk vatandaşı olmak üzere 39 milyon 953 bin 91 kişi ziyaret etti. Söz konusu dönemde turizm geliri yaklaşık 26,6 milyar dolar olarak gerçekleşti.</p>
      <p>Turistlerin kişisel harcamaları 19 milyar 550 milyon dolar, paket tur harcamaları ise 7 milyar 84 milyon dolar olarak kayıtlara geçti.</p>
      <p>Turistlerin kişisel harcamalarında en yüksek kalemi 5 milyar 63 milyon dolarla yeme içme oluştururken, bunu 4 milyar 941 milyon dolarla diğer mal ve hizmetler ve 2 milyar 838 milyon dolarla konaklama takip etti.</p>
      <p>Yabancı ziyaretçiler ve yurt dışında ikamet eden Türk vatandaşları sağlık için 793,5 milyon dolar harcadı. Turistlerin spor, eğitim ve kültürel faaliyetler için harcadığı tutar ise 319 milyon doları aştı.</p>
      <p>Turistler 2 milyar 998 milyon 477 bin dolar giyim ve ayakkabı için harcama yaparken, hediyelik eşyaya 1 milyar 42 milyon 548 bin dolar verdi.</p>
      <p>Diğer harcamalara ise 803 milyon dolar para ayıran turistlerin Türkiye'den halı ve kilim almak için ödediği tutar 96,7 milyon dolar oldu.</p>
      <p>Yabancı turistlerle yurt dışında ikamet eden vatandaşların ocak-eylül döneminde Türkiye'de yaptığı harcamaların dağılımı şöyle:</p>
      <h3>HARCAMA DAĞILIMI (BİN DOLAR)</h3>
      <p>A- Kişisel Harcamalar 19.550.724</p>
      <p>Yeme içme 5.063.625<br/>Konaklama 2.838.768<br/>Sağlık 793.504<br/>Ulaştırma 1.784.770<br/>Spor, eğitim, kültür 319.151<br/>Tur Hizmetleri 114.826<br/>Yerli Uluslararası Ulaştırma 3.600.592<br/>Cep Telefonu Dolaşım Harcamaları 61.542<br/>Marina Hizmet Harcamaları 32.537<br/>Giyecek ve Ayakkabı 2.998.477 Hediyelik Eşya 1.042.548 Halı, Kilim vb. 96.772<br/>Diğer Mal ve Hizmetler 4.941.410<br/>Diğer harcamalar 803.613</p>
      <p>B- Paket Tur Harcamaları 7.084.041</p>
      <p>Toplam Turizm Geliri 26.634.764</p>
    </article>
  </body>
</html>