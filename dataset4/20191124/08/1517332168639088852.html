<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/lampedusa-149-sopravvissuti-al-naufragio-si-cercando-20-dispersi-due-cadaveri-recuprati/"/>
    <meta property="og:site_name" content="fanpage.it"/>
    <meta property="article:published_time" content="2019-11-24T08:09:27+00:00"/>
    <meta property="og:title" content="Lampedusa, 5 morti in un naufragio. Salvati 149 migranti: 2 fratellini hanno perso i genitori"/>
    <meta property="og:description" content="Un'altra tragedia del mare a Lampedusa: ieri pomeriggio si è ribaltato un barcone con 160 migranti a bordo, a un miglio da Lampedusa. 149 i superstiti del naufragio, le ricerche dei dispersi sono andate avanti per tutta la notte. Due cadaveri sono stati rinvenuti stamattina. La Procura di Agrigento ha aperto un'inchiesta."/>
  </head>
  <body>
    <article>
      <h1>Lampedusa, 5 morti in un naufragio. Salvati 149 migranti: 2 fratellini hanno perso i genitori</h1>
      <h2>Un’altra tragedia del mare a Lampedusa: ieri pomeriggio si è ribaltato un barcone con 160 migranti a bordo, a un miglio da Lampedusa. 149 i superstiti del naufragio, le ricerche dei dispersi sono andate avanti per tutta la notte. Due cadaveri sono stati rinvenuti stamattina. La Procura di Agrigento ha aperto un’inchiesta.</h2>
      <address><time datetime="2019-11-24T08:09:27+00:00">24 Nov 2019, 08:09</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Al momento sono 5 e non sette, come comunicato in un primo momento dai soccorritori, i cadaveri dei migranti rinvenuti durante le ricerche dei dispersi del naufragio di ieri, avvenuto davanti alle coste di Lampedusa. Si tratta di cinque donne. I corpi privi di vita di tre di loro sono stati recuperati in mare dalla motovedetta della Guardia Costiera CP 324. I corpi di altre due donne, invece, sono stati ritrovati dalla Guardia di Finanza. I <b>149 migranti </b>tratti in salvo dalle motovedette della Guardia Costiera, tra i quali ci sono <b>13 donne e 3 bambini</b>, hanno raccontato che sul barcone erano presenti <b>altre venti persone che risultano disperse</b>. Molti migranti hanno riferito di avere perso familiari o amici.</p>
      <p><a href="https://www.fanpage.it/politica/migranti-naufragio-davanti-lampedusa-si-ribalta-un-barcone-salvate-143-persone/">Il naufragio è avvenuto nel tardo pomeriggio di ieri</a>, poco prima del tramonto, a circa un miglio dalla spiaggia dell'Isola dei Conigli. La barca, che non aveva richiesto aiuto né segnalato la sua posizione alla Guardia Costiera,<b> si è capovolta a causa del mare in tempesta, con onde alte anche quattro metri</b>. I dispersi provengono dall'Algeria, dal Pakistan e dalla Tunisia. Due i cadaveri rinvenuti fino ad ora: la Guardia di Finanza ha recuperato all'alba il corpo di una donna, a Cala Galera. Ad avvistare il corpo è stato un uomo che ha avvertito le autorità. Anche il secondo cadavere è stato avvistato in spiaggia, ma le onde lo hanno trascinato di nuovo in mare, nelle acque antistanti Lampedusa. Il corpo è talmente martoriato da rendere, per il momento, impossibile perfino definirne il sesso. Al momento la Polizia sta procedendo con la fotografia dei cadaveri e con il prelievo del Dna, che serviranno per un eventuale riconoscimento futuro dei cadaveri.</p>
      <p><b>La Procura di Agrigento ha aperto un'inchiesta</b>: indaga per naufragio, favoreggiamento dell'immigrazione, e morte come conseguenza di altro reato. Il pm <b>Salvatore Vella</b> è al lavoro da ieri sera per coordinare l'indagine.</p>
      <p>Nelle ricerche, rese difficili dal maltempo, sono attualmente impiegati due motovedette e un aereo della Guardia Costiera, una nave e un elicottero della Marina Militare, una motovedetta e un pattugliatore della Guardia di Finanza.</p>
      <h3>Due pescatori hanno dato l'allarme</h3>
      <p>Sono stati due pescatori ad avvisare ieri pomeriggio la Capitaneria di porto della presenza del barcone in difficoltà. <b>Stefano Martello</b> e<b> Calogero Sanguedolce</b>, questi i nomi dei due lampedusani, hanno dato l'allarme consentendo così l'intervento tempestivo delle motovedette che sono riuscite a trarre in salvo 149 migranti.</p>
      <p>Questa la loro testimonianza: <i>"Stavamo passeggiando lungo il tratto di costa che si affaccia su Cala Galera</i> – ha detto Stefano Martello – <i>perché i pescherecci sui quali lavoriamo sono fermi a causa del maltempo. Quando abbiamo visto la barca navigare verso il porto abbiamo capito subito che le onde altissime stavano per fare capovolgere l'imbarcazione. Abbiamo chiamato la Capitaneria e le motovedette sono arrivate nel giro di pochi minuti. È stata questa tempestività a salvare i Migranti che nel frattempo erano caduti in acqua, senza l'intervento immediato delle motovedette sarebbero tutti morti".</i></p>
      <h3>Due fratellini rimasti orfani</h3>
      <p>Tra i sopravvissuti ci sono anche due fratellini tunisini, entrambi minorenni, che nel naufragio hanno perso entrambi i genitori. Lo hanno raccontato loro ai poliziotti che da ieri stanno ascoltando i superstiti.</p>
    </article>
  </body>
</html>