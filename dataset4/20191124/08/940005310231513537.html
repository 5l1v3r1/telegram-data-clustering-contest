<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/atac-sangeros-in-botosani-taximetrist-injunghiat-de-un-client.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-24T08:36:00+00:00"/>
    <meta property="og:title" content="Atac sângeros în Botoșani. Taximetrist înjunghiat de un client"/>
    <meta property="og:description" content="Un bărbat a fost reţinut de poliţiştii din Botoşani după ce, în noaptea de sâmbătă spre duminică, a înjunghiat un taximetrist, a anunţat, duminică, purtătorul de cuvânt al Inspectoratului de Poliţie Judeţean, Maria Carp."/>
  </head>
  <body>
    <article>
      <h1>Atac sângeros în Botoșani. Taximetrist înjunghiat de un client</h1>
      <h2>Un bărbat a fost reţinut de poliţiştii din Botoşani după ce, în noaptea de sâmbătă spre duminică, a înjunghiat un taximetrist, a anunţat, duminică, purtătorul de cuvânt al Inspectoratului de Poliţie Judeţean, Maria Carp.</h2>
      <address>
        <time datetime="2019-11-24T08:36:00+00:00">24 Nov 2019, 08:36</time>
      </address>
      <p>Potrivit sursei citate, bărbatul de 35 de ani, din municipiul Botoşani, a fost reţinut la scurt timp după ce l-a lovit cu cuţitul în zona cervicală pe şoferul taxiului. Unul dintre poliţiştii ajunşi la faţa locului a acordat primul ajutor victimei în vârstă de 42 de ani.</p>
      <p><i>"Un echipaj de poliţie din cadrul Biroului Rutier Botoşani, aflat în serviciul de patrulare pe raza municipiului Botoşani, a observat pe strada Petru Rareş un autoturism tip taxi care staţiona pe partea dreapta a părţii carosabile, iar dinspre acesta se deplasa un bărbat. Poliţiştii au procedat la interceptarea şi legitimarea acestuia, fiind stabilită identitatea acestuia, în persoana unui bărbat de 35 de ani, din municipiul Botoşani. În timp ce legitimau persoana sus menţionată, poliţiştii au auzit strigătul de ajutor al unui alt bărbat, care se afla în autoturism. Întrucât victima prezenta tăieturi în zona cervicală şi sângera, unul dintre poliţişti i-a acordat acestuia primului ajutor până la sosirea echipajului medical, reuşind să oprească sângerarea, iar celălalt a imobilizat persoana suspectă"</i>, a afirmat Carp.</p>
      <p>Victima a fost preluată de un echipaj SMURD şi transportată la Spitalul Judeţean de Urgenţă Mavromati, iar agresorul a fost ridicat şi dus la audieri, fiind ulterior reţinut pentru 24 de ore, transmite Agerpres.</p>
      <p>De asemenea, a fost sesizat Parchetul de pe lângă Tribunalul Botoşani, în cauză fiind întrunite, susţin poliţiştii, elementele constitutive ale infracţiunii de tentativă de omor.</p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>Sursa: Agerpres</p>
    </article>
  </body>
</html>