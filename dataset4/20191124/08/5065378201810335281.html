<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/ekklhsia/story/1032013/mitropolitis-symeon-kosmosyrroi-sto-grafeio-toy-vadiste-sti-gi-alla-me-to-vlemma-ston-oyrano"/>
    <meta property="og:site_name" content="Newsbomb"/>
    <meta property="article:published_time" content="2019-11-24T08:50:53+00:00"/>
    <meta property="og:title" content="Μητροπολίτης Συμεών: Κοσμοσυρροή στο γραφείο του - «Βαδίστε στη Γη αλλά με το βλέμμα στον ουρανό»"/>
    <meta property="og:description" content="Πλήθος πιστών κατακλύζει καθημερινά τα Γραφεία της Ιεράς Μητροπόλεως στη Λαμία - «Σαρώνει» τη Φθιώτιδα απ’ άκρη σ’ άκρη ο χαρισματικός Δεσπότης."/>
  </head>
  <body>
    <article>
      <h1>Μητροπολίτης Συμεών: Κοσμοσυρροή στο γραφείο του - «Βαδίστε στη Γη αλλά με το βλέμμα στον ουρανό»</h1>
      <h2>Πλήθος πιστών κατακλύζει καθημερινά τα Γραφεία της Ιεράς Μητροπόλεως στη Λαμία - «Σαρώνει» τη Φθιώτιδα απ’ άκρη σ’ άκρη ο χαρισματικός Δεσπότης.</h2>
      <address><time datetime="2019-11-24T08:50:53+00:00">24 Nov 2019, 08:50</time> by <a rel="author">Βασίλης Σκουλαράκος</a></address>
      <p>Ούτε οι συνεργάτες του δεν μπορούν να προλάβουν τις κινήσεις και το πρόγραμμα του νέου Μητροπολίτη Φθιώτιδος.</p>
      <p><a href="https://www.newsbomb.gr/tags/tag/126561/mhtropoliths-symeon">Ο Σεβασμιότατος κ. Συμεών</a> έχει βάλει σκοπό να παραμένει ελάχιστα στο μητροπολιτικό του γραφείο και τον περισσότερο χρόνο να τον περνά στους… δρόμους, μαζί με τους πιστούς, μαζί με τους συνανθρώπους μας που έχουν ανάγκη.</p>
      <p>Η δράση του έχει προκαλέσει μεγάλη εντύπωση ενώ, όπως λένε στη Λαμία, ο νέος Δεσπότης δείχνει διατεθειμένος να βοηθήσει με κάθε τρόπο και να περιβάλει με αγάπη και συμπόνοια κάθε πολίτη. <b><i>«Η πόρτα του είναι ανοιχτή για όλους μας»</i></b>, σημειώνουν χαρακτηριστικά στη Λαμία.</p>
      <p>Το πρόγραμμα του Μητροπολίτης Συμεών είναι καθημερινά πλήρες. Από νωρίς το πρωί το μητροπολιτικό γραφείο κατακλύζεται από κόσμο.<b> Δεκάδες πιστοί που θα ζητήσουν βοήθεια και συμβουλές αλλά και μικρά παιδιά που θα ξεναγηθούν στους χώρους της Ιεράς Μητροπόλεως και θα συνομιλήσουν με τον χαρισματικό Ποιμενάρχη.</b></p>
      <p>Ο Μητροπολίτης Συμεών με πολλή οικειότητα, πατρική αγάπη και απλότητα δέχεται τα παιδιά στο Γραφείο του και συνομιλεί μαζί τους σε ιδιαίτερα φιλικό κλίμα, δίνοντας κατανοητές απαντήσεις σε κάθε ερώτημα των παιδιών.</p>
      <h3>Η πρώτη Ιερά Αγρυπνία</h3>
      <p>Σε κλίμα Ιεράς κατανύξεως και δέους ετέλεσε την πρώτη του Αγρυπνία ο σεπτός Μητροπολίτης κ. Συμεών το βράδυ της Παρασκευής 22 Νοεμβρίου.</p>
      <p>Μεγάλη υπήρξε η συμμετοχή των πιστών από όλες τις Ενορίες της Λαμίας, αλλά και η συμμετοχή των Αρχόντων, οι οποίοι με προσευχητική διάθεση συμμετείχαν στις Ιερές Ακολουθίες.</p>
      <p>
        <b>Ο Σεβασμιώτατος Μητροπολίτης μας κ. Συμεών προηξήρχε της Αρχιερατικής Θείας Λειτουργίας και κατά την διάρκεια του Κοινωνικού απηύθυνε τις πατρικές και από καρδιάς του Θεολογικές διδαχές προς τους εκατοντάδες παρευρισκομένους πιστούς και στους αμέτρητους ακροατές του Ραδιοφωνικού μας Σταθμού (89,4fm), οι οποίοι παρακολουθούσαν απευθείας τις Ιερές Ακολουθίες, σημειώνοντας χαρακτηριστικά:</b>
      </p>
      <p>
        <i>«Η Αγάπη του Θεού μας αξιώνει τούτη τη νύχτα να βρισκόμαστε μέσα στο Ναό του Θεού, να υμνούμε και να λατρεύουμε τον Θεό, να επικοινωνούμε μαζί του, αλλά και να επικοινωνούμε μεταξύ μας. Μας αξιώνει η αγάπη του Θεού μέσα από την προσευχή και την ακρόαση των θείων λόγων να επανατροφοδοτήσουμε με νόημα την καρδιά μας και τη ζωή μας, διότι δεν πρέπει να μένουμε σε τυπική σχέση με το Θεό, αλλά να αναρωτηθούμε τι θέλει τελικά ο θεός από εμένα.</i>
      </p>
      <p>
        <i>Μέσα από το Ευαγγελικό ανάγνωσμα που ακούσαμε, μας είπε ο Κύριος αδελφοί μου, ότι όποιος πιστεύει σ’ εμένα και με ακολουθεί γίνεται πραγματικά δυνατός. Το πραγματικό νόημα της ζωής αδελφοί μου είναι να βαδίζει ο άνθρωπος στη γη και να έχει το βλέμμα του στραμμένο στον ουρανό. Αν καταφέρουμε μέσα στη ζωή μας να κατεβάσουμε τον ουρανό στην καθημερινότητά μας, τότε γεμίζει νόημα η ζωή μας.</i>
        <br/>
        <i>Η σημερινή Αγρυπνία γίνεται αιτία να θέσουμε όλοι μέσα μας το εξής ερώτημα: «Τι ποθούμε πραγματικά πιο πολύ; Την γη ή τον ουρανό;»</i>
      </p>
      <p>
        <i>Όταν ο άνθρωπος σκέφτεται τον ουρανό και δίνεται ολοκληρωτικά στο Θεό Τότε μπορεί να ζητήσει με ταπείνωση και ειλικρίνεια την αλλαγή του. Ζήτα την πραγματική του ελευθερία για να γίνει η ζωή του πραγματικά χαρούμενη, και ευτυχής.</i>
        <br/>
        <i>Με την Χάρη του Θεού, θα λειτουργούμε στις Αγρυπνίες που θα τελούνται σύμφωνα με το πρόγραμμα σε όλες της πόλεως Λαμίας.</i>
      </p>
      <p>
        <i>Εύχομαι μέσα από την καρδιά μου, αυτές οι όμορφες Αγρυπνίες να αποτελέσουν αφορμή για ένα νέο ξεκίνημα στη ζωή μας».</i>
      </p>
      <p>
        <b>Διαβάστε επίσης:</b>
      </p>
      <p>
        <b>
          <a href="https://www.newsbomb.gr/ellada/ekklhsia/story/1031825/mitropolitis-symeon-enas-aeikinitos-poimenarxis-o-despotis-poy-anavei-ti-floga-stis-kardies">Μητροπολίτης Συμεών: Ένας αεικίνητος Ποιμενάρχης – Ο Δεσπότης που… ανάβει τη φλόγα στις καρδιές</a>
        </b>
      </p>
    </article>
  </body>
</html>