<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcpress.rs/koliko-smo-ljubazni-prema-digitalnim-asistentima/"/>
    <meta property="og:site_name" content="PC Press"/>
    <meta property="article:published_time" content="2019-11-24T06:52:16+00:00"/>
    <meta property="og:title" content="Koliko smo ljubazni prema digitalnim asistentima?"/>
    <meta property="og:description" content="Pew Research Center je napravio interesantno istraživanje koje ukazuje kako se odnosimo prema digitalnim asistentima. Oni su došli do podatka da 54 odsto korisnika digitalnih asistenata u SAD-u pri…"/>
  </head>
  <body>
    <article>
      <h1>Koliko smo ljubazni prema digitalnim asistentima?</h1>
      <address><time datetime="2019-11-24T06:52:16+00:00">24 Nov 2019, 06:52</time> by <a rel="author" href="https://pcpress.rs/author/bbubanja/" target="_blank">Branislav Bubanja</a></address>
      <p>Pew Research Center je napravio interesantno istraživanje koje ukazuje kako se odnosimo prema digitalnim asistentima. Oni su došli do podatka <b>da 54 odsto korisnika digitalnih asistenata u SAD-u prilikom izdavanja komandi bar nekad kaže „please“, dok samo 19 procenata to govori redovno</b>. Zanimljivo je da su <b>žene mnogo ljubaznije od muškaraca kada pričaju sa AI asistentima</b> – kod njih je ovaj procenat 62 odsto, naspram 45 odsto kod muškaraca.</p>
      <figure>
        <img src="https://i0.wp.com/pcpress.rs/wp-content/uploads/2019/11/smat-speakers-1.jpg"/>
      </figure>
      <p>Jedan od mogućih razloga za takvo ponašanje je što se muškarci generalno postavljaju kao dominantni prema ženama, a pošto je većina AI asistenata žensko, takvo ponašanje prenose i na njih. Drugo objašnjenje je da se <b>muškarci i žene drugačije odnose prema tehnologiji</b>. Muškarci tehnologiju smatraju praktičnom, nečim što im pomaže da lakše završe neki posao, dok žene na nju gledaju „ljudskije“. Ranije studije su pokazale da se muškarci osećaju mnogo komfornije od žena kada ispred sebe imaju nešto tehnološki neživo, pa jednostavno nemaju potrebu da se prema njoj ponašaju učtivo.</p>
      <p>Na žalost, <b>istraživanje nije obuhvatilo pitanje zašto korisnici nemaju potrebu da budu učtivi ka digitalnim asistentima</b>, tako da pravi odgovor na to pitanje možemo samo da nagađamo.</p>
      <p>Naravno, <b>mnogi ne vide potrebu da se zahvale ili da zamole „pametne zvučnike“, jer su to samo mašine</b>. Uostalom, nikad niste zamolili toster da napravi tost, ili šporet da skuva ručak. Ali, sa druge strane, sa tosterom ili šporetom nikad ni ne pričate. Ovde je više <b>pitanje dobrih navika</b>, jer roditelji mogu da se zabrinu ako su deca neljubazna prema digitalnim asistentima, pošto takvo ponašanje mogu da prenesu i na komunikaciju sa drugom decom. Zbog toga su neke kompanije shvatile da bi mogle da naprave neki sistem nagrađivanja dece, kada su ona učtiva prema AI asistentima.</p>
      <p>Postavlja se i pitanje, <b>kako bi se neljubazne osobe odnosile prema čovekolikim robotima?</b> Da li bi u tom slučaju promenile svoj nastup u odnosu na zadavanje komandi pametnim zvučnicima? Na žalost, ni na to pitanje još uvek nije moguće dati precizan odgovor jer ne postoji velika rasprostranjenost ovakvih robota.</p>
      <p>U svakom slučaju, <b>pošto ćemo u budućnosti imati sve više interakcija sa mašinama na društveni način, ima smisla da počnemo da menjamo naše standarde komunikacije</b> tako što ćemo iz zamoliti da nešto urade umesto što ćemo im narediti, kao i što bismo mogli da im se zahvalimo na izvršenom zadatku.</p>
      <p>Izvor: <a href="https://pcpress.rs/PCout/?url=https://www.theverge.com/2019/11/22/20977442/ai-politeness-smart-speaker-alexa-siri-please-thank-you-pew-gender-sur">The Verge</a></p>
      <p>Tagovi: <a href="https://pcpress.rs/tag/digitalni-asistenti/">digitalni asistenti</a>, <a href="https://pcpress.rs/tag/ljubaznost/">ljubaznost</a>, <a href="https://pcpress.rs/tag/uljudnost/">uljudnost</a></p>
      <related>
        <h4>
          <i>Možda će vas zanimati:</i>
        </h4>
        <a href="https://pcpress.rs/zene-se-drugacije-odnose-prema-preduzetnistvu-od-muskaraca/"/>
        <a href="https://pcpress.rs/google-tuze-zbog-polne-diskriminacije/"/>
        <a href="https://pcpress.rs/bizit-2017-zene-u-it-sektoru/"/>
      </related>
    </article>
  </body>
</html>