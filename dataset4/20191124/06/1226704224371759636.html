<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/pri-ostrove-lampedusa-zachranili-149-mi/431910-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T06:37:00+00:00"/>
    <meta property="og:title" content="Pri ostrove Lampedusa zachránili 149 migrantov z prevráteného člna"/>
    <meta property="og:description" content="Zachránených migrantov, medzi ktorými boli tri deti a 13 žien, previezli do prístavu na Lampeduse."/>
  </head>
  <body>
    <article>
      <h1>Pri ostrove Lampedusa zachránili 149 migrantov z prevráteného člna</h1>
      <h2>Zachránených migrantov, medzi ktorými boli tri deti a 13 žien, previezli do prístavu na Lampeduse.</h2>
      <address><time datetime="2019-11-24T06:37:00+00:00">24 Nov 2019, 06:37</time> by <a rel="author">TASR</a></address>
      <p>Rím 24. novembra (TASR) - Celkove 149 migrantov zachránila v sobotu talianska pobrežná stráž z člna, ktorý sa prevrátil blízko ostrova Lampedusa medzi Sicíliou a Tuniskom. Predpokladá sa, že najmenej dve ďalšie osoby zostávajú nezvestné, uviedla tlačová agentúra AP.</p>
      <p>Plavidlo sa prevrátilo vo veternom počasí, približne jednu námornú míľu od neobývaného ostrovčeka Isola di Conigli, ktorý prilieha k južnému pobrežiu Lampedusy. Zachránených migrantov, medzi ktorými boli tri deti a 13 žien, previezli do prístavu na Lampeduse.</p>
      <p>Záchranná operácia sa začala na základe hlásenia súkromnej osoby, že blízko Lampedusy sa potápa približne desaťmetrový čln. Samotná posádka podľa pobrežnej stráže volanie o pomoc nevyslala.</p>
      <p>Podľa informácií prevzatých z talianskej tlačovej agentúry ANSA dvaja zo zachránených - Líbyjčan a Etiópčan - nahlásili úradom, že nenašli svoje manželky. Iní migranti zase tvrdili, že ich čln vyplával na more so 169 pasažiermi, čo znamená, že nezvestných môže byť až 20 osôb.</p>
      <p>Podľa vyhlásenia pobrežnej stráže prebiehalo v sobotu neskoro večer na mori pátranie po "možných nezvestných" migrantoch, ktoré však bolo zatiaľ bezvýsledné. Počas predošlej záchrannej operácie neboli spozorované žiadne bezvládne telá. Do pátrania za pomoci motorových člnov a lietadiel sa zapojili okrem pobrežnej stráže aj talianske námorné sily a pohraničná polícia.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/grecky-premier-kritizoval-eu-v-suvis/431810-clanok.html"/>
        <a href="https://www.teraz.sk/zahranicie/na-trajekte-smerujucom-z-francuzska-do/431575-clanok.html"/>
        <a href="https://www.teraz.sk/zahranicie/nemecka-olicia-rozbila-gang-ktory-pr/431561-clanok.html"/>
      </related>
    </article>
  </body>
</html>