<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/a-kozmunkasletszam-csokkenese-gondot-okoz-a-telepuleseken-2046750/"/>
    <meta property="og:site_name" content="SZOLJON"/>
    <meta property="article:published_time" content="2019-11-24T06:00:00+00:00"/>
    <meta property="og:title" content="A közmunkáslétszám csökkenése gondot okoz a településeken"/>
    <meta property="og:description" content="Számos megyénkbeli településen érződik a közfoglalkoztatotti létszám csökkenése."/>
  </head>
  <body>
    <article>
      <h6 class="kicker">DÉL-PEST/JÁSZKUNSÁG</h6>
      <h1>A közmunkáslétszám csökkenése gondot okoz a településeken</h1>
      <address><time datetime="2019-11-24T06:00:00+00:00">24 Nov 2019, 06:00</time> by <a rel="author">Munkatársainktól</a></address>
      <h4>Számos megyénkbeli településen érződik a közfoglalkoztatotti létszám csökkenése. Mindezt csak tetézi, hogy a betöltendő pozíciókra egyre kevesebben jelentkeznek.</h4>
      <p>– Az idei közfoglalkoztatási programot tíz fővel kezdtük, jelenleg viszont csak nyolccal dolgozunk együtt. A hiányzó két pozíciót sajnos sehogy sem tudjuk feltölteni. Nincs ugyanis jelentkező, és nem is ismerek olyan lakót a faluban, akinek ne lenne munkája – számolt be a kőröstetétleni helyzetről Pásztor Imre.</p>
      <p>A község polgármestere elmondta, a téli időszakban még elviselhető a létszámhiány, ám tavasszal és nyáron, amikor jóval több a feladat, érződik, hogy kevesebb a munkáskéz. A közfoglalkoztatottak elsősorban a fűnyírást és a gereblyézést segítik, de ők végzik a temetői karbantartási munkák jelentős részét is. Míg ketten közülük az idősek étkeztetésében játszanak fontos szerepet.</p>
      <p>– A hiányzó munkaerő miatt gépesítenünk kell az egyes folyamatokat. Legutóbb például a <a href="https://www.szoljon.hu/cimke/magyar-falu-program/">Magyar Falu Program</a> keretében egy felülős fűnyíróra pályáztunk. Azt gondolom, a közfoglalkoztatás szempontjából egyre nehezebb az önkormányzatok élete. Hiszen idővel nem lesz kivel karbantartani a települést, arra pedig nem mindenütt van keret, hogy teljes állásban dolgozó kollégákat alkalmazzunk a falu rendben tartására – folytatta Pásztor Imre polgármester. Majd hozzáfűzte, a mostani létszámmal még elláthatók a nélkülözhetetlen feladatok.</p>
      <p>Hasonló helyzettel néznek szembe a Jászkunságban is.</p>
      <p>– Folyamatosan csökken a településen a közfoglalkoztatottak száma, ugyanis elhelyezkednek az elsődleges munkaerőpiacon. A megüresedett helyeket nehezen tudjuk megtölteni – részletezte a felmerülő problémát Hegyes Zoltán, Cibakháza polgármestere, aki kifejtette, hogy a közterületi munkákat pillanatnyilag harmincheten végzik, az intézményeknél további húsz fő dolgozik. Ez a szám körülbelül a harmada a néhány évvel ezelőttinek.</p>
      <p>– Egyre nagyobb gondot jelent, hogy a koncentrációt igénylő szerszámok kezelését kire bízzuk. A település üzemeltetéséhez kapcsolódó feladatokat nehezebben valósítjuk meg. Nem úgy tudjuk levágni a füvet a közterületeken, ahogy a lakosok megszokták. Lassabban haladnak a munkák. Például a temetőben lévő járdafelületek térkövezése két hónapig tartott a tervezett egy helyett, de az önkormányzati konyhára termelő mezőgazdasági munkák is valószínűleg kárt szenvednek a közeljövőben. Eddig az utak kátyúzását saját eszközökkel a közfoglalkoztatottak végezték, ezután elképzelhető, hogy kénytelenek leszünk feladni bizonyos tevékenységeket – mondta a község vezetője.</p>
      <p>Mesterszálláson három programban összesen tizenhat fő dolgozik. A járási startmunka és a hosszabb távú közfoglalkoztatás tizenöt embernek ad munkát. Egy személy pedig közvetlenül az önkormányzattal áll közfoglalkoztatási jogviszonyban. A két előbbi program márciusban tizenhét fővel indult, időközben hárman kerültek ki belőle, majd egy új munkaerő érkezett.</p>
      <p>– A jelenlegi létszámmal megfelelően el tudjuk látni a feladatokat – mondta Kiss Gábor polgármester. Hozzátéve, hogy a zöld területek gondozása, az út- és járdajavítás, karbantartás és parlagfű-mentesítés az elsődlegesek a tennivalók listáján. Ugyanakkor a közmunkások a temetőt is gondozzák. Az elhanyagolt sírokat szépen megtisztítják, lekaszálják a füvet, kigazolják a nyughelyeket.</p>
      <p>– Jó is, meg nem is ez a helyzet – vette át a szót a közmunkások számának drasztikus csökkenésével kapcsolatban Bander József, Tiszapüspöki polgármestere. Míg tíz éve kétszáz, öt éve százötven, addig manapság már csak hatvan közmunkás dolgozik a kétezer fős kistelepülésen.</p>
      <p>– A program sikeres, hiszen ez a neve is: „Út a munka világába”. Örülök, hogy a lakosság többsége el tudott helyezkedni az elsődleges munkaerőpiacon. Ám a települést érintő feladatok ugyanazok maradtak, és azokra most jóval kevesebb ember jut. Nagyon sok szervezést igényel az, hogy megfelelő ütemben, és az addigi színvonalon legyen elvégezve a munka. A polgármester hozzáfűzte, azok közül, akik elhelyezkedtek, többen építkezéseken dolgoznak, vagy Szolnok és Törökszentmiklós nagyobb gyáraiban vállaltak munkát. A közmunkaprogramban általában kisgyermeket nevelő anyák és egészségügyi állapotuk miatt a munkaerőpiacról kiszorulók maradtak.</p>
      <p>Hiány van munkáskézből Tiszavárkonyban is.</p>
      <p>– A kvótát sem tudjuk feltölteni, egyszerűen elfogytak a hadra fogható emberek – sajnálkozott Hegedűs István polgármester. – Felvehetnénk tizenhét-tizennyolc főt, de csak tizennégy körül van jelenleg a számuk. Van, aki lemorzsolódik, aki pedig tényleg akar dolgozni, az az utóbbi időben el tudott helyezkedni a munkaerőpiacon. Így aztán nem tudjuk olyan szinten teljesíteni a közmunkásokkal elvégzendő feladatokat, mint öt-hat évvel ezelőtt.</p>
      <p>– A jelenlegiek többsége nő, ők takarítóként, konyhán, óvodában dolgoznak. A parkokban össze tudnak gereblyézni, de férfimunkára csak nem foghatjuk be őket! Az óvodába tudok most felvenni egy személyt, de ő képzésen fog részt venni, utána pedig az intézmény veszi át. Aki a konyhán dolgozik, jó kérdés, ennyi pénzért meddig fog kitartani. Az a gond, hogy az önkormányzatnak kevés a forrása arra, hogy felvegyen dolgozókat állományba, így ezt csak akkor lépjük meg, ha nagyon muszáj lesz, csak akkor félő, hogy idő előtt el fog fogyni a pénzünk.</p>
      <p>
        <b>Cikkünk témájával kapcsolatban véleményt is írtunk, melyet <a href="https://www.szoljon.hu/kozelet/helyi-kozelet/a-kozmunkaprogramok-uj-problemat-teremtettek-2046837/">itt olvashat</a>.</b>
      </p>
    </article>
  </body>
</html>