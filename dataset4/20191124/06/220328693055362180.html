<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/belgrad-pak-izleze-na-protest-sreshchu-vuchich-407487.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T06:35:39+00:00"/>
    <meta property="og:title" content="Белград пак излезе на протест срещу Вучич"/>
    <meta property="og:description" content="Демонстрациите срещу сръбския президент продължават вече почти година"/>
  </head>
  <body>
    <article>
      <h1>Белград пак излезе на протест срещу Вучич</h1>
      <address><time datetime="2019-11-24T06:35:39+00:00">24 Nov 2019, 06:35</time> by <a rel="author">Редактори, сн. Архив</a></address>
      <p>Снощи в Белград се проведе 51-ят протест срещу президента Александър Вучич. Протестът е организиран от Гражданското движение "1 от 5 милиона". Демонстрациите започнаха на 8-ми декември миналата година след побоя на лидера на "Левицата" Борка Стефанович в Крушевац на 23-ти ноември 2018 г. Той бе пребит по време на партийна среща в града.</p>
      <p>Участниците в снощния протест се събраха пред сградата на Философския факултет, където отпразнуваха спасението на Белградския университет, след като финансовият министър беше уличен в плагиатство. Той се счита за един от най-приближените на Вучич.</p>
      <p>"Искам да кажа едно голямо благодаря на проф. Карапанджи, който първи откри, че Мали е откраднал доктората си. Но, в същото време искам да перифразирам Нийл Армстронг: Това е една голяма крачка за Университета и една малка крачка за Сърбия", каза пред множеството проф. Слободан Първанович.</p>
      <p>Професор Биляна Стоилкович поздрави всички учени и студенти с вече свободния университет. "Сърбия е заложник вече седем години и този проблем все още не е решен", подчерта Стоилкович.</p>
    </article>
  </body>
</html>