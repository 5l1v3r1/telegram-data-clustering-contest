<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/23/woman-killed-five-injured-as-speeding-car-falls-off-flyover-in-hyderabad.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T06:47:00+00:00"/>
    <meta property="og:title" content="ഫ്ലൈഓവറിൽ നിന്ന് താഴേക്കു പതിച്ച കാർ ദേഹത്തു വീണ് യുവതി മരിച്ചു–വിഡിയോ"/>
    <meta property="og:description" content="ഫ്ലൈഓവറിനു താഴെ റോഡരികിൽ ബസ് കാത്തുനിൽക്കുകയായിരുന്ന സത്യദേവിയുടെ ദേഹത്തേക്കാണ് കാർ വന്നു വീണത്. ഇവർ തൽക്ഷണം മരിച്ചു. സമീപത്തുണ്ടായിരുന്ന നാലു പേരും.Biodiversity Flyover Accident. Hyderabad Flyover Accident. Hyderabad Accident Video. ഹൈദരാബാദ് ഫ്ലൈ ഓവർ വിഡിയോ. Car Accident Video.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഫ്ലൈഓവറിൽ നിന്ന് താഴേക്കു പതിച്ച കാർ ദേഹത്തു വീണ് യുവതി മരിച്ചു–വിഡിയോ</h1>
      <address><time datetime="2019-11-24T06:47:00+00:00">24 Nov 2019, 06:47</time> by <a rel="author">മനോരമ ലേഖകൻ</a></address>
      <p>ഹൈദരാബാദ്∙ പുതുതായി പണികഴിപ്പിച്ച ഫ്ലൈ ഓവറിലൂടെ അമിത വേഗത്തിലെത്തിയ കാർ താഴേക്കു തെറിച്ചു വീണ് യുവതി മരിച്ചു. കാർ ഡ്രൈവർ ഉൾപ്പെടെ അഞ്ചു പേർക്കു പരുക്കേറ്റു. ഹൈദരാബാദിലെ ബയോഡൈവേഴ്സിറ്റി ജംക്‌ഷൻ ഫ്ലൈഓവറിൽ നടന്ന അപകടത്തിന്റെ ഞെട്ടിക്കുന്ന വിഡിയോ ദൃശ്യങ്ങളും പുറത്തെത്തി. ശനിയാഴ്ച ഉച്ചയ്ക്ക് ഒന്നേകാലോടെയായിരുന്നു സംഭവം. </p>
      <p>ഫ്ലൈഓവറിനു താഴെ റോഡരികിൽ ബസ് കാത്തുനിൽക്കുകയായിരുന്ന സത്യദേവിയുടെ(40) ദേഹത്തേക്കാണ് കാർ വന്നു വീണത്. ഇവർ തൽക്ഷണം മരിച്ചു. സമീപത്തുണ്ടായിരുന്ന നാലു പേരും കാർ ഡ്രൈവർ മെൽവിനും (27) പരുക്കേറ്റ്  ആശുപത്രിയിലാണ്. മെൽവിന്റെ നില അതീവ ഗുരുതരമാണ്. ഇയാൾ മാത്രമേ കാറിലുണ്ടായിരുന്നുള്ളൂ. ബാലരാജു(40), കുബ്ര (23), പ്രനീത (26) എന്നിവർക്കൊപ്പം സത്യദേവിയുടെ മകള്‍ക്കും പരുക്കേറ്റു. റോഡിൽ നിർത്തിയിട്ടിരുന്ന രണ്ടു കാറുകൾ തകർന്നു. ഫ്ലൈഓവറിൽ നിന്നു കാർ വീണ് സമീപത്തെ മരം നിലംപതിച്ചതും അപകടത്തിന്റെ തീവ്രത കൂട്ടി.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/23/hyderabad-flyover-accident.jpg"/>
        <figcaption>ഹൈദരാബാദ് ഫ്ലൈഓവർ അപകടത്തിന്റെ ദൃശ്യങ്ങൾ (വിഡിയോ)</figcaption>
      </figure>
      <p>മണിക്കൂറിൽ 104 കിലോമീറ്റർ വേഗത്തിലെത്തിയ കാർ നിയന്ത്രണം വിട്ട് ഫ്ലൈഓവറിന്റെ ഡിവൈഡറിലിടിച്ച് തെറിച്ചു താഴേക്കു വീഴുകയായിരുന്നെന്ന് പൊലീസ് പറഞ്ഞു. മെൽവിനെതിരെ കേസെടുത്തിട്ടുണ്ട്. മരിച്ച സത്യദേവിയുടെ കുടുംബത്തിന് ഗ്രേറ്റർ ഹൈദരാബാദ് മുനിസിപ്പൽ കോർപറേഷൻ മേയർ ബി.റാംമോഹൻ അഞ്ചു ലക്ഷം രൂപ നഷ്ടപരിഹാരം പ്രഖ്യാപിച്ചു. മണിക്കൂറിൽ 40 കിലോമീറ്ററാണ് ഫ്ലൈഓവറിൽ അനുവദിച്ചിരിക്കുന്ന വേഗം. അടുത്തിടെ ഫ്ലൈഓവറിലുണ്ടായ രണ്ടാമത്തെ അപകടമാണിത്.</p>
      <p>അടുത്തിടെ വാഹനാപകടത്തിൽ രണ്ടു പേർ ഫ്ലൈഓവറിൽ മരിച്ചിരുന്നു. തുടർന്നാണ് വേഗനിയന്ത്രണം ഏർപ്പെടുത്തി ബോർഡ് സ്ഥാപിച്ചത്. ഈ ബോർഡും ഇടിച്ചു തെറിപ്പിച്ചാണു കാർ താഴേക്കു പതിച്ചത്. ബോർഡ് ദേഹത്തു വീഴാതെ വഴിയാത്രക്കാരി തലനാരിഴയ്ക്കാണു രക്ഷപ്പെട്ടത്. സംഭവത്തെത്തുടർന്ന് ഫ്ലൈഓവർ മൂന്നു ദിവസത്തേക്ക് അടച്ചു. കൂടുതൽ സുരക്ഷാ സംവിധാനങ്ങൾ ഒരുക്കിയതിനു ശേഷം തുറക്കാനാണ് മുനിസിപ്പൽകാര്യ മന്ത്രാലയത്തിന്റെ നിർദേശം. സംഭവത്തെക്കുറിച്ച് അന്വേഷിച്ച് റിപ്പോർട്ട് നൽകാൻ സ്വതന്ത്ര സമിതിയെ നിയോഗിച്ചതായും മന്ത്രി കെ.ടി.രാമറാവു പറഞ്ഞു.</p>
      <p>അശാസ്ത്രീയമായാണു ഫ്ലൈഓവർ നിർമിച്ചതെന്നു നേരത്തേ തന്നെ പരാതി ഉയർന്നിരുന്നു. ലക്ഷക്കണക്കിനു കാർ ദിവസവും കടന്നു പോകുന്ന റോഡ് കൂടിയാണിത്. കുത്തനെയുള്ള കയറ്റവും പെട്ടെന്നുള്ള വളവും ആവശ്യത്തിനു സൂചനാബോർഡുകളും ഇല്ലാത്തതു പലരും ചൂണ്ടിക്കാണിക്കുകയും ചെയ്തതാണ്. നവംബർ ആദ്യവാരത്തിൽ തുറന്നു കൊടുത്ത ഫ്ലൈഓവർ 69.47 കോടി രൂപ ചെലവിട്ട്, സർക്കാരിന്റെ സ്ട്രാറ്റജിക് റോഡ് ഡവലപ്മെന്റ് പ്രോഗ്രാം പ്രകാരമാണു നിർമിച്ചത്.</p>
      <p><b>English Summary</b>: Speeding car falls off Biodiversity Junction flyover in Hyderabad-Video</p>
    </article>
  </body>
</html>