<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/kilicdaroglundan-inceye-ortak-aciklama-yaniti-257663h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T06:26:00+00:00"/>
    <meta property="og:title" content="Kılıçdaroğlu'ndan İnce’ye ortak açıklama yanıtı"/>
    <meta property="og:description" content="Sözcü gazetesi yazarı Rahmi Turan’ın Cumhurbaşkanı Erdoğan’ın Saray’da CHP’li isimle görüştüğü yönündeki iddiaları sonrası Muharrem İnce’nin CHP Genel Başkanı Kemal Kılıçdaorğlu’na yaptığı ortak açıklama önerisine Kılıçdaroğlu’nun “Sizinle sonra görüşeceğiz” şeklinde yanıt verdiği öğrenildi."/>
  </head>
  <body>
    <article>
      <h1>Kılıçdaroğlu'ndan İnce’ye ortak açıklama yanıtı</h1>
      <address><time datetime="2019-11-24T06:26:00+00:00">24 Nov 2019, 06:26</time> by <a rel="author">Yeni Çağ Gazetesi</a></address>
      <p>
        <b>Sözcü gazetesi yazarı Rahmi Turan’ın Cumhurbaşkanı Erdoğan’ın Saray’da CHP’li isimle görüştüğü yönündeki iddiaları sonrası Muharrem İnce’nin CHP Genel Başkanı Kemal Kılıçdaorğlu’na yaptığı ortak açıklama önerisine Kılıçdaroğlu’nun “Sizinle sonra görüşeceğiz” şeklinde yanıt verdiği öğrenildi.</b>
      </p>
      <p>CHP Genel Başkanı Kemal Kılıçdaroğlu’nun Sözcü gazetesi Rahmi Turan’ın Saray’da Cumhurbaşkanı Recep Tayyip Erdoğan ile görüştüğünü iddia ettiği Muharrem İnce ile telefonda konuştuğu öğrenildi. İnce’nin ortak açıklama önerisine Kılıçdaorğlu’nun “Sizinle sonra görüşeceğiz” şeklinde yanıt vererek görüşmeyi sonlandırdığı gelen bilgiler arasında yer alıyor.</p>
      <p>CHP Genel Başkanı Kemal Kılıçdaroğlu, “Saray’a giden CHP’li” iddiasıyla ilgili gazeteci Rahmi Turan’ın ve Muharrem İnce’nin açıklamaları, Turan’ın daha sonra kaynağını açıklamasının ardından kamp dolayısıyla İzmir’de bulunan merkez yönetim kurulu (MYK) üyeleriyle kısa bir değerlendirme toplantısı yaptı.</p>
      <p>Cumhuriyet gazetesinden Mahmut Lıcalı’nın haberine göre,  iddiaları ve yapılan açıklamaları değerlendiren Kılıçdaroğlu’nun “CHP’yi karıştırmak istiyorlar. Bir operasyon yapılacağını biliyorduk. Buna imkân vermemeliyiz” dediği öğrenildi. Değerlendirme toplantısına katılan MYK üyelerinin de bu iddiayı ortaya atanların partiyi kurultay öncesi karıştırmak istediğine işaret etti.</p>
      <p>Kılıçdaroğlu’nun MYK üyeleriyle yaptığı değerlendirme toplantısının ardından CHP Sözcüsü Faik Öztrak’ın açıklama yapacağı duyuruldu. Bu sırada “Saray’a giden CHP’li” iddiasını gündeme getiren gazeteci Turan’ın kaynak olarak açıkladığı Talat Atilla da açıklama yapacağını duyurdu. Öztrak, Atilla’nın açıklama yapmasını bir süre bekledikten sonra açıklama yaptı. Öztrak, Türkiye’nin Turan’ın kaleme aldığı yazılar nedeniyle birkaç gündür CHP’yi tartıştığını belirterek “Bunun, kimin değirmenine su taşıdığı bellidir” dedi. Türkiye’de vatandaşın esas gündeminin işsizlik, ödenemeyen borçlar, Tank Palet Fabrikası’nın peşkeş çekilmesi gibi konular olduğunu anlatan Öztrak, şunları dile getirdi:</p>
      <p>“AK Parti Genel Başkanı, daha Barış Pınarı Harekâtı’nın başında yaptığı açıklamayla kendi partisi dışındaki partileri dizayn etme niyetini açıklamış, önceliğinin Millet İttifakı’nın dağıtılması olduğunu itiraf etmiştir. Bugün geldiğimiz nokta genel başkanımızın tespitlerinin haklılığını ortaya koymaktadır.”</p>
      <p>Turan’ın söz konusu bilgiyi Saray’a yakın bir kaynaktan aldığını söylediğini belirten Öztrak, aynı bilginin başkalarına da servis edildiğinin anlaşıldığını belirterek “Saray menşeli bu operasyonun amacı gayet açıktır. İktidara yürüyen, vatandaşın dertlerine derman aradığı adres olarak gördüğü CHP’de karışıklık çıkarmak, CHP’ye kumpas kurmaktır” değerlendirmesini yaptı. Öztrak, “CHP’yi dizayn edecek tek güç vardır: O da üyelerimizin seçtiği kurultay delegelerimiz ve milletimizdir. Şimdi CHP’ye düşen görev birlik ve beraberliğimizi koruyarak iktidara emin adımlarla yürümektir” dedi.</p>
      <p>
        <b>ORTAK AÇIKLAMA ÖNERİSİ</b>
      </p>
      <p>Gazeteci Turan’ın tartışma yaratan yazısının ardından Muharrem İnce’nin Kılıçdaroğlu’nu telefonla arayarak birlikte bir açıklama yapmayı önerdiği öğrenildi. İnce’nin “Bu tartışma partiyi yıpratacak. Gerekirse ben sizin yanınıza geleyim görüşelim. Gazetecilerin karşısına çıkalım, bu konuda bir açıklama yapalım” dediği belirtildi. Kılıçdaroğlu’nun da İnce’ye “Sizinle sonra görüşeceğiz” diyerek görüşmeyi sonlandırdığı öğrenildi.</p>
      <related>
        <a href="https://www.yenicaggazetesi.com.tr/muharrem-inceden-flas-aciklama-257643h.htm"/>
        <a href="https://www.yenicaggazetesi.com.tr/saraydan-talat-atillaya-yanit-geldi-257634h.htm"/>
        <a href="https://www.yenicaggazetesi.com.tr/ugur-dundardan-kemal-kilicdarogluna-tepki-257605h.htm"/>
      </related>
    </article>
  </body>
</html>