<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Pilka-nozna/191129705-Ekstraklasa-Pogon-ogrywa-Legie-w-meczu-na-szczycie.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-24T06:23:19+00:00"/>
    <meta property="og:title" content="Ekstraklasa: Pogoń ogrywa Legię w meczu na szczycie"/>
    <meta property="og:description" content="Pogoń Szczecin wygrała z Legią Warszawa 3:1 i awansowała na pierwsze miejsce w tabeli Ekstraklasy - informuje Onet."/>
  </head>
  <body>
    <article>
      <h1>Ekstraklasa: Pogoń ogrywa Legię w meczu na szczycie</h1>
      <address><time datetime="2019-11-24T06:23:19+00:00">24 Nov 2019, 06:23</time> by <a rel="author">arb</a></address>
      <p>
        <b>Pogoń Szczecin wygrała z Legią Warszawa 3:1 i awansowała na pierwsze miejsce w tabeli Ekstraklasy - informuje Onet.</b>
      </p>
      <p>Legia przegrywając w Szczecinie w 16. kolejce Ekstraklasy po czterech kolejnych wygranych meczach spadła na pozycję wicelidera -<a href="https://sport.onet.pl/pilka-nozna/ekstraklasa/pko-ekstraklasa-pogon-szczecin-legia-warszawa-wynik-meczu/77tpc1z"> czytamy w Onecie.</a></p>
      <p>Mecz Pogoni z Legią był niezłym widowiskiem, w którym nie brakowało sytuacji podbramkowych. Już w 15. minucie gola dla Pogoni mógł zdobyć Adam Buksa, który jednak nie wykorzystał błędu Pawła Wszołka i przegrał pojedynek z Radosławem Majeckim.</p>
      <p>W 37. minucie Buksa się już jednak nie pomylił. Tym razem błąd popełnił Mateusz Wieteska, który poślizgnął się, dzięki czemu Buksa miał dużo czasu w polu karnym - i w efekcie Pogoń wyszła na prowadzenie.</p>
      <p>Wkrótce potem szansę na wyrównanie miała Legia, ale w dobrej sytuacji Arvydas Novikovas przestrzelił.</p>
      <p>W drugiej połowie na 1:1 mógł trafić Wszołek, ale w sytuacji sam na sam z bramkarzem Pogoni uderzył wprost w niego. Bramkarz Pogoni zdołał też obronić groźne uderzenie Waleriana Gwilii z rzutu wolnego.</p>
      <p>Niewykorzystane sytuacje zemściły się na drużynie wicemistrzów Polski - w 67. minucie Srdjan Spiridonović przy biernej postawie obrońców Legii przerzucił piłkę nad Majeckim i było już 2:0.</p>
      <p>Chwilę później było już 3:0 - po faulu Artura Jędrzejczyka w polu karnym i wideoweryfikacji sędzia podyktował rzut karny, który pewnie wykorzystał Buksa.</p>
      <p>Legię w tym meczu było stać jedynie na gola honorowego - zdobył go w końcówce meczu Jarosław Niezgoda, który dobił do bramki strzał Novikovasa.</p>
    </article>
  </body>
</html>