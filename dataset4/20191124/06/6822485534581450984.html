<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902029.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T06:30:00+00:00"/>
    <meta property="og:title" content="چرا وزارت بهداشت کارانه و اضافه کار قانونی پرستاران را نمی‌دهد؟!"/>
    <meta property="og:description" content="به گزارش"/>
  </head>
  <body>
    <article>
      <h1>چرا وزارت بهداشت کارانه و اضافه کار قانونی پرستاران را نمی‌دهد؟!</h1>
      <address>
        <time datetime="2019-11-24T06:30:00+00:00">24 Nov 2019, 06:30</time>
      </address>
      <p>وزارت بهداشت بعد از اجرای طرح تحول سلامت، نرم افزار قاصدک را نیز در بیمارستانها اجرایی کرد که با استفاده از آن عملکرد پرستاران محاسبه و کارانه آنان پرداخت شود اما چندی نگذشت که با کسری بودجه این طرح، بدهکاری هزاران میلیاردی بیمه ها و عقب ماندگی پرداخت آنها به وزارت بهداشت فرمول پرداخت کارانه و اضافه کار پرستاران نیز تغییر کرد.</p>
      <p>به گزارش <b>الف</b> اکنون ماههاست که پرستاران نسبت به نحوه پرداخت اضافه کار و کارانه گله دارند. <br/><br/>آزاده، پرستار یکی از بیمارستانهای دولتی کرج می‌گوید: هر ماه علاوه بر حقوق پایه مبلغی به حساب پرستاران واریز می شود اما معلوم نیست این مبلغ بابت اضافه کار یا کارانه است.<br/><br/>او می افزاید: می گویند کارانه و اضافه کار را با هم می دهیم اما هیچ فیش و مدرکی هم نمی دهند و پرستاران اصلا نمی دانند که چه میزان اضافه کار و چه میزان کارانه گرفته اند و حسابها مشخص نیست. این پرستار  می گوید: همین مقدار اندک که معلوم نیست بابت اضافه کار یا کارانه است را نیز با 6 تا 8 ماه تاخیر پرداخت می کنند، زمانی که واقعا دیر است و امکان شکایت و پیگری هم نداریم.</p>
      <p>محمد میرزابیگی، رئیس کل پنجمین دوره فعالیت سازمان نظام پرستاری در اولین اظهار نظر خود بعد از تصدی این سمت گفت: ادغام کارانه و اضافه کار پرستاران و تأخیر چندین ماهه در پرداخت آنها پرستاران را ناراضی کرده است. <br/><br/>وی افزود: پرداخت مزایای پرستاران مبتنی بر طرح قاصدک که هیچ نسبتی با پرداخت عملکردی ندارد، با ادغام کارانه و اضافه کار و تأخیر چندین ماهه هر دوی آنها باعث دلسردی و بی تفاوتی پرستاران شده است.<br/><br/>رئیس کل سازمان نظام پرستاری گفته است: تا سال ۱۳۹۳ عقب افتادگی کارانه پرستاران به صفر رسیده بود اما متاسفانه اکنون به ‌رغم اینکه بودجه‌های نظام سلامت طی سالیان گذشته چندین برابر شده است، اما همچنان کارانه‌ها به تعویق افتاده و این اصلا شایسته نظام سلامت کشور نیست؛ چرا که نه می‌تواند خدمت‌دهنده را راضی نگه دارد و نه خدمت‌گیرنده را.<br/><br/>میرزابیگی گفت: کارانه پرستاران افت کرده و اضافه کار آنها که باید با حقوق سر ماه داده شود به همراه کارانه ها، ماه ها عقب افتاده است. <br/><br/>امان الله ابوالقاسمی، رئیس نظام پرستاری کرمان نیز گفت: پرستاران با مسائل حقوقی بسیاری دست به گریبان هستند و اصلاح طرح قاصدک و تفکیک کارانه از اضافه کار می بایست اولویت کار وزارت بهداشت باشد. <br/><br/>دکتر حیدرعلی عابدی، تنها پرستار در خانه ملت و عضو کمیسیون بهداشت و درمان مجلس در این مورد به خبرنگار<b> الف</b> گفت: نرم افزار قاصدک می تواند کارانه پرستاران را محاسبه کند که به عملکرد و کارایی افراد مربوط می شود اما اضافه کار باید جداگانه حساب شود نباید اضافه کار و کارانه پرستاران در یک فرمول باشد و با هم محاسبه شود.<br/><br/><b>پرستاران شکایت کنند<br/></b><br/>وی افزود: ادغام اضافه کار و کارانه پرستاران در وزارت بهداشت غیر قانونی است و اگر جامعه پرستاری به دیوان عدالت اداری شکایت کند؛ این بخشنامه لغو می شود و باید مابه التفاوت آن را که ماهها به پرستاران پرداخت نکرده اند پس بدهند چون قانون اضافه کار با قانون کارانه فرق می کند اما وزارت بهداشت با طرح و نرم افزار قاصدک این دو را هم با هم حساب می کند که اقدامی غیر قانونی است. در حالی که نمی توانستند قانون اضافه کار را تغییر دهند.</p>
      <p><b>اضافه کاری اجباری پرستاران غیر قانونی است</b><br/><br/>عضو کمیسیون بهداشت و درمان مجلس اضافه کرد: نکته دوم اضافه کار اجباری است که به پرستاران تحمیل می شود، این کار هم غیر قانونی است و پرستاران مدام نسبت به اضافه کار غیر قانونی شکایت دارند و می گویند چرا ما را در بیمارستانها به صورت غیرقانونی به کار می گیرند. ما نمی خواهیم اضافه کار اجباری بایستیم و بر اساس قانون ارتقای بهره وری میزان و ساعت قانونی کار را انجام می دهیم اما بیش از آن را نمی خواهیم. <br/><br/>عابدی تاکید کرد: این هم اقدامی خلاف قانون است که از سوی وزارت بهداشت علیه پرستاران انجام می شود. دانشگاه های علوم پزشکی که هیات امنایی اداره می شوند باید پرستار استخدام کنند یا برای تامین کادر پرستاری از نیروهای کمکی یا حتی دانشجویان بهره مند شوند اما پرستار جدید استخدام نمی کنند و چون مجبورند برای پرداخت حقوق پرستاران قراردادی از درآمدهای بیمارستان هزینه کنند، نیرو قراردادی هم جذب نمی کنند و از آن طرف به پرستاران موجود با اضافه کاری اجباری فشار می آورند.<br/><br/>این نماینده مجلس گفت: سه سال است در این مورد با وزارت بهداشت مکاتبه می کنم. وزیر وقت هم که دکتر هاشمی بود، پذیرفت که این کار اشکال قانونی دارد، چون اضافه کار فرمول و دستورالعمل قانونی دارد و کسی نمی تواند قانون اضافه کار را تغییر دهد اما اقدامی برای اصلاح آن انجام نشد و نرم افزار قاصدک به گفته پرستاران قانون اضافه کار را تغییر داده است. <br/><br/><b>پرستاران هم حق سلامت دارند</b></p>
      <p>عابدی اضافه کرد: از دکتر نمکی، وزیر بهداشت که اکنون تولیت نظام سلامت را به عهده دارند خواهش می کنم، پرستاران را هم جزو همین ملت بدانند. آنها هم جزو کادر نظام سلامت هستند و تامین سلامت آنها هم باید جزو اولویت های وزارت بهداشت باشد. <br/><br/>وی گفت: درخواست من از وزیر بهداشت این است که برای جلوگیری از فشار مضاعف و به خطر افتادن سلامت پرستاران با صدور دستورالعملی سریعا دستور توقف اضافه کار اجباری را در بیمارستان های دولتی و دانشگاه های علوم پزشکی صادر کند و دانشگاه ها مکلف باشند با روشهای دیگری نیروهای مورد نیازشان را به کار بگیرند تا برای پرستارانی که تمایلی به اضافه کاری اجباری ندارند، این قانون اصلاح شود. <br/><br/>عابدی تاکید کرد: اضافه کار فرمول مشخص و جدا از کارانه دارد و هر فرمول دیگری غیر از قانون اضافه کار برای آن اعمال شود غیر قانونی است، بسیاری از پرستاران ماههاست که اضافه کارشان را نگرفته اند. وزارت بهداشت باید راهی برای پرداخت حقوق عقب مانده پرستاران پیدا کند. <br/><br/>وی گفت: بیش از 17 ماه است که پرداخت اضافه کار پرستاران معطل مانده و به صورت غیر قانونی پرداخت شده است، بنده هم ماهها پیش طی مکاتبه با وزیر بهداشت این موضوع را تذکر دادم و وزیر بهداشت هم قول داد این مشکل را حل کند اما هنوز حل نشده است.<br/><br/><b>معاون پرستاری وزیر بهداشت: تفکیک اضافه کار از کارانه حق پرستاران است</b><br/><br/>مریم حضرتی، معاون پرستاری وزیر بهداشت نیز پیش از این در نخستین جلسه معاون پرستاری وزیر بهداشت با مدیران پرستاری دانشگاه های علوم پزشکی کشور در پاسخ به پرسش یکی از پرستاران درباره لزوم جدا شدن اضافه کار و کارانه پرستاران گفت تفکیک اضافه کار از کارانه حق پرستاران است، در این خصوص جلساتی برگزار شده و به زودی نتیجه نهایی را اعلام می کنیم.<br/><br/>وی گفت: وزارت بهداشت به دنبال پرداخت مبتنی بر عملکرد پرستاران به عنوان کارانه است.<br/><br/>حضرتی جدا شدن اضافه کار از کارانه را درخواست جدی پرستاران خواند و گفت: تا کنون میزان اضافه کار و کارانه با هم بود و مشخص نبود که هر کدام از این مبالغ به طور دقیق چقدر است. با ابلاغ آیین‌نامه‌ای از طرف معاونت درمان وزارت بهداشت، کار جداسازی این دو مقوله از هم آغاز شد؛ اما همچنان در برخی جاها این دو مقوله از هم تفکیک نشده‌اند.</p>
    </article>
  </body>
</html>