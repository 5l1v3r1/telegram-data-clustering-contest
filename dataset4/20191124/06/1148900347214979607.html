<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/zdravi-jako-nova-komodita-mobily-a-naramky-sbiraji-data-ve-velkem-83314"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-24T06:00:00+00:00"/>
    <meta property="og:title" content="Zdraví jako nová komodita. Mobily a náramky sbírají data ve velkém - Seznam Zprávy"/>
    <meta property="og:description" content="Naposledy vzbudil velký rozruch Google, který koupením výrobce chytrých hodinek Fitbit získá zdravotní data až 28 milionů lidí. Soutěží s Apple Watch, jež loni využívalo 42 milionů lidí. Vyhledávač už přitom vyšetřuje kvůli možnému narušení soukromí americká vláda. K jakým údajům mají Google, Apple nebo Samsung přístup a co s údaji o zdraví lidí zamýšlí?"/>
  </head>
  <body>
    <article>
      <h1>Zdraví jako nová komodita. Mobily a náramky sbírají data ve velkém - Seznam Zprávy</h1>
      <address>
        <time datetime="2019-11-24T06:00:00+00:00">24 Nov 2019, 06:00</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/ekonomika">Byznys<br/></a>»<br/><a href="https://www.seznamzpravy.cz/clanek/zdravi-jako-nova-komodita-mobily-a-naramky-sbiraji-data-ve-velkem-83314">Zdraví jako nová komodita. Mobily a náramky sbírají data ve velkém</a></p>
      <h3>Zdraví jako nová komodita. Mobily a náramky sbírají data ve velkém</h3>
      <p><a href="https://www.seznamzpravy.cz/autor/jan-marek-517">Jan Marek<br/></a>24. 11. 7:00</p>
      <p>Naposledy vzbudil velký rozruch Google, který koupením výrobce chytrých hodinek Fitbit získá zdravotní data až 28 milionů lidí. Soutěží s Apple Watch, jež loni využívalo 42 milionů lidí. Vyhledávač už přitom vyšetřuje kvůli možnému narušení soukromí americká vláda. K jakým údajům mají Google, Apple nebo Samsung přístup a co s údaji o zdraví lidí zamýšlí?</p>
      <p>„S lékařskými záznamy, o kterých jste nevěděli, že je máme, nám můžete věřit,” píše v titulku svého článku o reakci Googlu na pobouření veřejnosti, odborníků a politiků technologický magazín Ars Technica.</p>
      <h4>Bez vědomí pacientů nebo doktorů</h4>
      <p>Největší internetový vyhledávač začátkem listopadu oznámil dohodu a sdílený projekt Nightingale (česky Slavík) s americkým poskytovatelem zdravotnických služeb Ascension, který ve Spojených státech spravuje 150 nemocnic a přes 50 domovů pro seniory. Deník Wall Street Journal ihned reagoval zprávou, podle níž Google získal osobní informace o zdravotním stavu desítek milionů Američanů napříč 21 státy.</p>
      <p>„Doktorům ani pacientům o smlouvě firem nikdo nedal formálně vědět,” uvádí americký list. „Uzavřeli ji v tajnosti minulý rok.”</p>
      <related>
        <a href="https://www.seznamzpravy.cz/clanek/google-zaplati-13-milionu-dolaru-uzavre-tak-10-let-starou-kauzu-76231"/>
      </related>
      <h4>Co Slavík pro Google o klientech vyzpíval?</h4>
      <p>Jména, data narození, adresy, členové rodiny, alergie, očkování, rentgenové snímky, laboratorní testy, záznamy o hospitalizaci, předpisech a lécích či zdravotním stavu pacienta. To jsou údaje, kterými Google „spolu s nároky na proplacení pojišťovnou a dalšími klinickými záznamy” podle deníku nyní disponuje. Partnerství společností „zahrnuje data o přibližně 50 milionech klientů Ascensionu”, píše Journal.</p>
      <p>Google se odkazuje na zákon o odpovědnosti za přenos údajů o zdravotním pojištění (HIPAA). Ten partnerství mezi poskytovateli zdravotních služeb v USA a komerčními subjekty ošetřuje. Vyžaduje uzavření smlouvy obchodních společníků (BAA), kterou také firmy podepsaly. Teď platí, že každý další subjekt, který by se chtěl překupování dat účastnit, musí se společnostmi rovněž uzavřít tuto dohodu.</p>
      <h4>Povolený obchodní vztah s možností rozšíření</h4>
      <p>Podle smlouvy, kterou firmy mají zatím jen mezi sebou, může Google použít data Ascensionu pouze ke stanovenému účelu, tedy vytvoření cloudového systému ke sdílení zdravotních záznamů milionů pacientů. Právě tento vztah zákon výlučně povoluje. A jak může Google data zužitkovat?</p>
      <p>Analýzy a zpracovávání ohromného množství dat můžou internetové společnosti posloužit k vylepšení potenciálně lukrativních programů využívajících umělou inteligenci, píše agentura Reuters. Software pak může prodat jiným, i zdravotnickým firmám – takže byť od Ascensionu záznamy nekoupil, nakonec je může určitým způsobem „zpeněžit“. Údaje ovšem nesmí sloučit s dalšími informacemi o svých webových uživatelích a použít je třeba pro cílenou reklamu, jak uvádí i samotný vyhledávač.</p>
      <related>
        <a href="https://www.seznamzpravy.cz/clanek/novinky-od-apple-pro-rok-2019-dospele-apple-watch-mac-pro-za-ctvrt-milionu-a-pohreb-itunes-73418?autoplay=1"/>
        <a href="https://www.seznamzpravy.cz/clanek/novinky-od-apple-pro-rok-2019-dospele-apple-watch-mac-pro-za-ctvrt-milionu-a-pohreb-itunes-73418"/>
      </related>
      <h4>Vyšetřování vládou a apel odborníků</h4>
      <p>Podle odborníka citovaného deníkem Wall Street Journal by Google riskoval porušení zákona, pokud by zdravotní údaje použil třeba i pro výzkum mimo přímý zájem desítek milionů dotyčných pacientů. Americké ministerstvo zdravotnictví a sociální péče už proto společnost vyšetřuje, aby podezření a případné porušení práv občanů na ochranu osobních údajů vyloučilo.</p>
      <p>Televize CNBC v polovině listopadu informovala také o tom, že čtyři demokratičtí senátoři oběma firmám poslali dopis požadující zpřesnění toho, jak si zdravotnické záznamy předávají, jak je uchovávají a proč pacienty o dohodě neinformovaly.</p>
      <related>
        <a href="https://www.seznamzpravy.cz/clanek/konec-papirovani-kvuli-neschopenkam-vazne-na-tom-kdo-to-zaplati-na-co-se-maji-pripravit-pacienti-81548"/>
      </related>
      <h4>Nebezpečně moc údajů</h4>
      <p>Závazek Googlu, že lékařské údaje pacientů Ascensionu nijak nezneužije, by měl vyloučit i to, že by je sloučil s množstvím dalších cenných dat z vlastních chytrých hodinek Android Wear a nově také náramků Fitbit. Jejich výrobci firma učinila nabídku ke koupi za 2,1 miliardy dolarů. Akvizici ještě musí schválit akcionáři a regulátor.</p>
      <p>Na americký antimonopolní úřad FTC se teď ale spustila lavina protestů. Proti koupi jsou opět někteří demokratičtí senátoři, ale také advokáti neziskových organizací zastupujících práva spotřebitelů na soukromí – jako Open Markets Institute, Public Citizen nebo Electronic Privacy Information Center. Píše o tom ekonomický list Financial Times.</p>
      <p>Zdravotní údaje lidí jsou podle politiků a lidskoprávních zástupců „kritické” pro budoucnost obchodování s informacemi na digitálním trhu. „Google o nás ví víc než kterákoli jiná společnost a další způsob, jak sledovat každý náš pohyb, by dostat neměl,” píší výše zmíněné neziskovky ve svém vyjádření.</p>
      <related>
        <a href="https://www.seznamzpravy.cz/clanek/po-twitteru-se-placene-politicke-reklame-stavi-i-google-co-facebook-83251"/>
      </related>
      <h4>Fitbit nábojem Googlu pro přestřelku s Applem</h4>
      <p>„Osobní informace nikdy nikomu neprodáme. Zdravotní údaje a data o pohybu z náramků a hodinek Fitbit nepoužijeme pro reklamy ve vyhledávači. Jejich uživatelům také dáme možnost, aby svoje záznamy mohli svobodně kontrolovat, přemisťovat nebo i mazat,” uvedl podle Financial Times viceprezident internetové firmy pro divizi zařízení a služeb Rick Osterloh. Společnost podle něj bude transparentní.</p>
      <p>Koupí Fitbitu si Google pomůže při konkurenční soutěži v segmentu nositelné techniky (wearables) s další americkou firmou – Apple, která v boji napříč tímto odvětvím zatím stále vede.</p>
      <p>Analytička z výzkumné agentury Creative Strategies v Sillicon Valley uvádí jako příklad Apple Music, ve kterém kalifornské společnosti výrazně pomohlo odkoupení aplikace Shazam od stejnojmenné firmy. Fitbit by podle Caroliny Milanesiové mohl totéž znamenat pro Google.</p>
      <related>
        <a href="https://www.seznamzpravy.cz/clanek/praha-plna-destniku-klamava-reklama-na-apple-watch-a-konec-historickych-aut-v-centru-78981?autoplay=1"/>
        <a href="https://www.seznamzpravy.cz/clanek/praha-plna-destniku-klamava-reklama-na-apple-watch-a-konec-historickych-aut-v-centru-78981"/>
      </related>
      <h4>Trh s chytrými hodinkami roste</h4>
      <p>Chytrých hodinek se za letošní třetí čtvrtletí prodalo celosvětově meziročně o 42 procent více – celkem 14,2 milionu kusů. Samotný Apple z toho tvořil 48 procent, proti loňsku zvýšil svůj podíl na globálním trhu o tři procenta na 6,8 milionu zařízení.</p>
      <p>S výrazným odstupem následoval s počtem 1,9 milionu chytrých hodinek Samsung, který meziročně rostl o 73 procent a v podílu na trhu si proti loňskému třetímu kvartálu polepšil o dvě procenta na výsledných 13 procent.</p>
      <p>Fitbit prodal za stejné období meziročně o 7 procent víc zařízení, celkem 1,6 milionu kusů. Jeho podíl na celosvětovém trhu tvoří 11 procent a proti loňsku o čtyři procenta klesl. Údaje poskytl průzkum firmy Strategy Analytics.</p>
      <p>Podle výzkumné firmy IDC je lidské zdraví momentálně to, co wearables táhne nejvíc. Loni se nositelných technologií, mezi které chytré hodinky, fitness sledovače a náramky patří, prodalo za 23 miliard dolarů, tedy asi 530 miliard korun. Do roku 2023 by to měl být více než dvojnásobek, doplňuje ve výhledu společnost GlobalData, na kterou se odkazuje i list Economic Times.</p>
      <h4>Nevýrazný Samsung, ambiciózní Apple</h4>
      <p>Zatímco Fitbit spadá pod momentálně kontroverzně vnímaný Google a Samsung se zase drží poměrně při zemi – jeho aplikace s podtitulem Health sleduje „pouze” aktivitu svého uživatele, výživu, úroveň stresu, srdeční tep a spánek, Apple se ubírá cestou studií a výzkumů, která se ale rovněž nevyhne kritice.</p>
      <p>Společnost pod vedením Tima Cooka minulý týden spustila aplikaci s názvem Research pro iPhone a Apple Watch. Uživatelé se mohou zapojit do tří zdravotních studií – zdraví žen, srdce a pohybu a sluchu.</p>
      <related>
        <a href="https://www.seznamzpravy.cz/clanek/telemedicina-v-praxi-co-se-deje-kdyz-se-s-bolesti-sverite-virtualnimu-lekari-82068?autoplay=1"/>
        <a href="https://www.seznamzpravy.cz/clanek/telemedicina-v-praxi-co-se-deje-kdyz-se-s-bolesti-sverite-virtualnimu-lekari-82068"/>
      </related>
      <h4>Menstruace, srdeční tep, sluch</h4>
      <p>V prvním případě chce Apple zlepšit vědecké porozumění menstruačnímu cyklu. Studie se opírá o aplikaci Sledování cyklů, která je součástí šesté řady operačního systému chytrých hodinek. Srdce a pohyb taktéž využije hned několik senzorů této nositelné technologie, konkrétně tepovou a pohybovou aktivitu uživatele. U studie sluchu půjde o sledování dopadu pobytu člověka v různě hlučném prostředí na jeho sluchový aparát – pomocí vlastního hlukoměru v hodinkách.</p>
      <h4>Údaje pouze od „bohatších”</h4>
      <p>I přestože Research získal značnou podporu také od vědecké obce, deník New York Times upozorňuje na to, že Apple nemůže poskytnout reprezentativní vzorek širší společnosti.</p>
      <p>„Lidé, kteří používají iPhony, mají průměrný příjem okolo 89 tisíc dolarů, zatímco uživatelé Androidu asi 64 510 dolarů,” píše newyorský list o amerických občanech s odkazem na nedávná data analytické společnosti Comscore. To logicky odráží i životní úroveň lidí. Apple přitom v úvodu studie počítá obecně s uživateli žijícími na území Spojených států.</p>
      <p>Kalifornská firma na projektu spolupracuje třeba s Ústavem pro výzkum veřejného zdraví Harvardovy univerzity nebo Národním institutem pro zdraví (NIH). Partnery výzkumu jsou také americká asociace American Heart Association – v případě studie srdce – nebo Michiganská univerzita. K získaným datům má mít přístup i Světová zdravotnická organizace (WHO).</p>
    </article>
  </body>
</html>