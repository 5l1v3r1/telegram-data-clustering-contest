<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/hongkong-rekordan-odziv-na-lokalnim-izborima/"/>
    <meta property="og:site_name" content="Krstarica"/>
    <meta property="article:published_time" content="2019-11-24T06:53:00+00:00"/>
    <meta property="og:title" content="Hongkong: Rekordan odziv na lokalnim izborima"/>
    <meta property="og:description" content="HONGKONG - Rekordan broj birača glasao je danas na lokalnim izborima u Hongkongu koji se vide kao barometar podrške za liderku Keri Lam čiji mandat je"/>
  </head>
  <body>
    <article>
      <h1>Hongkong: Rekordan odziv na lokalnim izborima</h1>
      <address><time datetime="2019-11-24T06:53:00+00:00">24 Nov 2019, 06:53</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>HONGKONG – Rekordan broj birača glasao je danas na lokalnim izborima u Hongkongu koji se vide kao barometar podrške za liderku Keri Lam čiji mandat je obeležen gotovo šestomesečnim protestima koji su često bili i nasilni.</p>
      <p>Vladini podaci pokazuju da je do sada glasalo 1.524.675 osoba, a preostalo je još devet sati do zatvaranja birališta, preneo je Rojters.</p>
      <p>To je premašilo izlaznost na prošlim lokalnim izborima pre četiri godine.</p>
      <p>Više od 4,13 miliona glasača u Hongkongu ima pravo glasa na lokalnim izborima, prvima od početka nemira koji su u junu zahvatili tu autonomnu kinesku teritoriju.</p>
      <p>Okružni saveti su niža vladina tela sa četvorogodišnjim mandatom koja se u 18 distrikta staraju za lokalne stvari, poput gradskog prevoza i objekata za rekreaciju.</p>
      <p>Međutim, imajući u vidu da su antivladini protesti u gradu u toku i dalje, politička pitanja će možda biti važnija od lokalnih kad građani Hongkonga izađu na glasanje.</p>
      <p>S obzirom na eskalaciju nasilja u gradu, napade na kandidate i velike zastoje u saobraćaju, prisutna je zabrinutost da li će se lokalni izbori održati prema planu.</p>
      <p>Liderka Hongkonga Keri Lam u utorak je rekla da se administracija nada da će se izbori održati, sve dok se mogu sprovesti na pravičan i bezbedan način.</p>
      <p>Otkako je Velika Britanija vratila Hongkong Kini 1997, ovaj specijalni administrativni region funkcioniše po principu „jedna zemlja, dva sistema“. To gradu daje samoupravu i razne slobode, uključujući ograničena izborna prava.</p>
      <p>Lider grada može biti nominovan i izabran samo od strane komiteta koji ima 1.200 članova, uglavnom prokinske elite.</p>
      <p>Opozicija pokušava da natera kinesku vladu da poštuje punu demokratiju za koju kažu da im je obećana Osnovnim zakonom, miniustavom grada, koji stanovnicima daje pravo da sami izaberu svog lidera.</p>
      <p>To je upravo jedan od pet zahteva demonstranata i razlog ranijih prodemokratskih protesta 2014. Bez promene u političkoj strukturi, jedini način da javnost izabere svog lidera je preko okružnih većnika, koji čine oko 10 odsto izbornog komiteta, i šest odsto parlamentaraca.</p>
      <p>(Tanjug)</p>
    </article>
  </body>
</html>