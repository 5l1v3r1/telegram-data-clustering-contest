<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012901/%D8%A8%D8%B3%DB%8C%D8%AC-%D8%AF%D8%B1-%D8%AA%D9%85%D8%A7%D9%85-%D8%B6%D8%B1%D9%88%D8%B1%D8%AA-%D9%87%D8%A7%DB%8C-%D9%85%D9%84%DB%8C-%D8%A8%D8%A7-%D9%86%D8%B3%D8%AE%D9%87-%D8%B1%D8%A7%D9%87%D8%A8%D8%B1%D8%AF%DB%8C-%D9%88%D8%A7%D8%B1%D8%AF-%D8%B4%D8%AF%D9%87-%D8%A7%D8%B3%D8%AA-%D8%A8%D9%87-%D8%AF%D9%86%D8%A8%D8%A7%D9%84"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T06:30:57+00:00"/>
    <meta property="og:title" content="بسیج در تمام ضرورت‌های ملی با نسخه راهبردی وارد شده است/ به دنبال 20 هزار نیروگاه خورشیدی هستیم"/>
    <meta property="og:description" content="رئیس سازمان بسیج مستضعفین گفت:‌ در سال‌های گذشته هر گاه ضرورت ملی در پیش روی ملت ایران و مسئولان نظام جمهوری اسلامی بوده، بسیج توانسته با نسخه بی‌بدیل عمل راهبردی وارد میدان شود."/>
  </head>
  <body>
    <article>
      <h1>بسیج در تمام ضرورت‌های ملی با نسخه راهبردی وارد شده است/ به دنبال 20 هزار نیروگاه خورشیدی هستیم</h1>
      <h2>سردار غلامرضا سلیمانی:</h2>
      <address>
        <time datetime="2019-11-24T06:30:57+00:00">24 Nov 2019, 06:30</time>
      </address>
      <p>
        <i>رئیس سازمان بسیج مستضعفین گفت:‌ در سال‌های گذشته هر گاه ضرورت ملی در پیش روی ملت ایران و مسئولان نظام جمهوری اسلامی بوده، بسیج توانسته با نسخه بی‌بدیل عمل راهبردی وارد میدان شود.</i>
      </p>
      <p><b>به گزارش مشرق، </b>سردار غلامرضا سلیمانی، رئیس سازمان بسیج مستضعفین در آغاز نشست علنی امروز مجلس (یکشنبه 3 آذر 98) با اشاره به چهلمین سالگرد تشکیل سازمان بسیج گفت: بسیج در 40 سال گذشته در انجام رسالت پاسداری از انقلاب اسلامی و پاسخ گویی به ضرورت‌های نظام مقدس جمهوری اسلامی و ملت بزرگ و انقلابی ایران کارنامه بسیار درخشان و عملکرد گسترده و متنوعی را دارد که پرداختن به همه زوایای این کارنامه امکان پذیر نیست.</p>
      <p>رئیس سازمان بسیج مستضعفین اظهار داشت: سازمان بسیج در طول 8 سال دفاع مقدس 92 هزار شهید را تقدیم انقلاب اسلامی کرد و ده‌هاهزار جانباز و آزاده و با حدود میلیون‌ها نفر رزمنده در میدان نبرد توانست تهدید و چالش بزرگ بر سر راه نظام جمهوری اسلامی را به یک فرصت تاریخی و سازنده تبدیل کرد و به تعبیر مقام معظم رهبری یک گنجینه تمام نشدنی است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012104/%D8%A8%D8%B3%DB%8C%D8%AC%DB%8C%D8%A7%D9%86-%D9%BE%D8%B1%DA%86%D9%85-%D8%AF%D8%A7%D8%B1-%D8%A2%D8%B2%D8%A7%D8%AF%DB%8C-%D9%82%D8%AF%D8%B3-%D8%AE%D9%88%D8%A7%D9%87%D9%86%D8%AF-%D8%A8%D9%88%D8%AF">بسیجیان، پرچم‌دار آزادی قدس خواهند بود</a>
      </blockquote>
      <p>وی گفت: حضور بسیج در میدان‌های نبرد توانست تفکر علوی و عاشورایی را وارد اتاق‌های جنگ کند و مکتب دفاعی انقلاب اسلامی از درون دفاع مقدس متولد شود و امروز نسخه حضور مردمی فرزندان ملت ایران در میادین نبرد به شکل‌گیری بسیج در کشورهای اسلامی نظیر عراق، سوریه، لبنان، فلسطین، یمن تبدیل شده و ما شاهد باروری شجره طیبه بسیج در سایر بلاد اسلامی هستیم.</p>
      <p>سلیمانی خاطرنشان کرد: در سال‌های گذشته هر گاه ضرورت ملی در پیش روی ملت ایران و مسئولان نظام جمهوری اسلامی بوده باز هم بسیج توانسته نسخه بی‌بدیل عمل راهبردی و وسیعی را در سرلوحه کار خود قرار دهد و وارد میدان شود.</p>
      <p>رئیس سازمان بسیج مستضعفین اظهار داشت: واکسیناسیون فلج اطفال در دهه 80 نمونه گویا و روشن یک عملکرد راهبردی، گسترده و ملی است که مسئولین به این نکته واقف هستند و امروز اگر ما با بیماری فلج اطفال مواجه نیستیم و توانسته‌ایم آن را ریشه‌کن کنیم در سایه این حضور گسترده با برنامه‌ریزی دستگاه‌های مسئول بوده است.</p>
      <p>وی افزود: 40 سالگی بسیج با صدور بیانیه گام دوم توسط مقام معظم رهبری مقارن شده است و رسالت بسیج در یک مرحله جدید و در یک عصر جدید از حیات پرخیر و برکت انقلاب اسلامی و نظام مقدس جمهوری اسلامی آغاز شده است.</p>
      <p>
        <b>* رویکردهای نو و جوانانه در برنامه‌های بسیج</b>
      </p>
      <p>سلیمانی خاطرنشان کرد: آنچه که در کانون توجه بسیج قرار خواهد گرفت تحول و ایجاد رویکردهای نو و جوانانه در برنامه‌های بسیج در سراسر کشور و فعال کردن همه رده‌های بسیج در روستاها، شهرها و مناطق عشایر است.</p>
      <p>رئیس سازمان بسیج مستضعفین اظهار داشت:‌ بسیج 190 هزار رده شامل 54 هزار رده پایگاه‌های مقاومت محلی برادر و خواهر، 60 هزار واحدهای دانش‌آموزی و 40 هزار واحد و کانون قشری و همچنین حوزه‌های مقاومت برادر و خواهر که در مجموع با سازمان‌های رسمی بسیج در سطح کشور نزدیک به 190 هزار رده را در برمی‌گیرد و می‌توان با دادن رویکردهای جدید و جوانانه به این رده‌ها در همه موضوعات و همه عرصه‌ها شرایطی را فراهم کرد که بسیج بتواند میدان‌دار آن عرصه‌ها باشد.</p>
      <p>وی افزود: در عرصه‌هایی همچون سازندگی، محرومیت‌زدایی و اقتصاد مقاومتی بسیج توانسته نقش‌آفرینی‌های مناسبی داشته باشد و اگر در این عرصه تعامل و هم‌افزایی لازم ایجاد شود بسیج می‌تواند با رویکردهای جدید و نو ومتناسب با اقتضائات بومی یک تحول راهبردی در عرصه اقتصاد و رونق تولید ایجاد کند و نیز می‌تواند یک تحول راهبردی در مبارزه با بیکاری اتخاذ کند.</p>
      <p>سلیمانی با یادآوری اینکه پروژه‌های محرومیت‌زدایی بسیج در دو سال گذشته هزاران پروژه را در برمی‌گیرد، افزود: در سال گذشته مصادف با چهلمین سالگرد پیروزی انقلاب اسلامی 40 هزار پروژه محرومیت‌زدایی و اقتصاد مقاومتی برنامه‌ریزی شد و در حال حاضر 11 هزار از این پروژه‌ها به بهره‌برداری رسیده و 28 هزار پروژه در حال انجام است.</p>
      <p>رئیس سازمان بسیج مستضعفین اظهار داشت: یکی از اقدامات تحولی تشکیل صندوق‌های قرض‌الحسنه مردم یاری و اشتغالزایی با مدیریت خود مردم و با محوریت مساجد است؛ در حال حاضر 12 هزار صندوق قرض‌الحسنه در کشور در مساجد سراسر کشور توسط مردم تاسیس شده و این صندوق‌ها تا پایان سال به 20 هزار افزایش خواهد یافت.</p>
      <p>وی افزود: اگر هر صندوق قرض‌الحسنه در هر ماه دو مورد اشتغال ایجاد کند ما تنها از ناحیه صندوق‌های قرض‌الحسنه در سال می‌توانیم 240 هزار شغل در کشور ایجاد کنیم.</p>
      <p>سلیمانی خاطرنشان کرد: طرح جهاد روشنایی که تفاهم نامه آن با وزارت نیرو، سازمان برنامه بودجه‌،‌کمیته امام وسازمان بهزیستی امضا شد هدفگذاری 20 هزار نیروگاه خورشیدی با تسهیلات قرض‌الحسنه را برای خانواده‌ تحت پوشش کمیته امداد و بهزیستی دنبال می‌کند که هر سال 20 هزار به این آمار اضافه خواهد شد و در طول برنامه‌ای که پیش‌بینی شده با احداث 100 هزار واحد نیروگاه 5 کیلوواتی 500 مگاوات به جریان تولید برق کشور افزوده خواهد شد  و محلی برای درآمد خانواده‌های تحت پوشش کمیته امداد و بهزیستی پیش‌بینی و جاری و ساری خواهد شد.</p>
      <p>رئیس سازمان بسیج مستضعفین اظهار داشت: تشکیل گروه‌های جهادی و حضور این گروه‌ها در محرومیت‌زدایی، سازندگی و امدادرسانی از اقدامات اثرگذار و تاکتیکی است که توانسته در بعضی مواقع اثرات راهبردی برای میهن اسلامی داشته باشد.</p>
      <p>وی افزود: در سیل اخیر که در فروردین ماه حاصل شد 6 هزار و 100 گروه جهادی وارد میدان وعرصه امدادرسانی شدند و توانستند بیش از 20 هزار واحد مسکونی را از گل و لای پاک سازی کنند. هزاران کوچه و معبر را از گل و لای پاکسازی کنند و در ادامه امدادرسانی و جهاد همبستگی 6 هزار و 500 واحد مسکونی را در بعد تعمیر، تکمیل و در اختیار خانواده‌های آسیب دیده از سیل قرار دهند و 3 هزا رو 500 واحد احداثی هم در دستور کار قرار گرفت که بخشی از این واحدها تکمیل و تحویل داده شده و بخش دیگر هم به سرعت  در حال تکمیل است که در اختیار مالکان این خانه‌های آسیب دیده قرار گرفته است.</p>
      <p>سلیمان خاطرنشان کرد: بسیج طرح‌های مختلفی را در بعد امداد رسانی و خدمات اجتماعی برای همه اقشار مردم در دستور کار خود دارد. طرح همگام با کشاورز با هدف قرار دادن 5 محصول راهبردی،‌کشاورزی (گندم، جو، برنج، ذرت و کلزا) توانسته در استان‌های هدف نظیر استان گیلان به استناد آمارهای رسمی دستگاه‌های مسئول همچون سازمان جهاد کشاورزی و سایر دستگاه‌ها تحول قابل توجهی را ایجاد کند.</p>
      <p>رئیس سازمان بسیج مستضعفین اظهار داشت: این طرح با به کارگیری 3 هزار مهندس کشاورزی که آموزش‌های لازم رادیده‌اند در سراسر کشور با هماهنگی مسئولین در این حوزه عملیاتی خواهد شد و خواهد توانست تحولی در بهره‌وری از فعالیت‌های کشاورزی در میدان عمل ایجاد کند و طرح‌هایی که در این زمینه وجود دارد در صورت به نتیجه رسیدن آنها و عملیاتی کردن این طرح‌ها به صورت کامل می‌تواند ما را از واردات بسیاری از محصولات غذایی در 5 مورد فوق‌الذکر بی‌نیاز کند.</p>
      <p>منبع: فارس</p>
    </article>
  </body>
</html>