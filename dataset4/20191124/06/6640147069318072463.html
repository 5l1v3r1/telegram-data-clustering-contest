<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/macbook-pro-da-16-pollici-smontato-da-ifixit-ecco-la-tastiera-e-le-altre-novita/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-24T06:30:00+00:00"/>
    <meta property="og:title" content="MacBook Pro da 16 pollici smontato da iFixit, ecco la tastiera e le altre novità | Tom's Hardware"/>
    <meta property="og:description" content="iFixit ha smontato il nuovo MacBook Pro da 16 pollici di Apple: quasi impossibile ripararlo in proprio, questo nuovo portatile per professionisti ha una tastiera che dovrebbe non far rimpiangere la vecchia con switch a farfalla."/>
  </head>
  <body>
    <article>
      <h1>MacBook Pro da 16 pollici smontato da iFixit, ecco la tastiera e le altre novità | Tom's Hardware</h1>
      <address>
        <time datetime="2019-11-24T06:30:00+00:00">24 Nov 2019, 06:30</time>
      </address>
      <p><b>iFixit</b> ha <a href="https://it.ifixit.com/Guida/Smontaggio+MacBook+Pro+16-Inch+2019/128106">smontato</a> nei giorni scorsi il nuovo <a href="http://www.tomshw.it/hardware/apple-macbook-pro-da-16-pollici-ufficiale-si-parte-da-2799-euro/">MacBook Pro da 16 pollici</a>. Oltre allo schermo più ampio e all’hardware rinnovato, i grandi cambiamenti di questo portatile rivolto ai professionisti dell’immagine e dei video sono la <b>tastiera con switch a forbice</b> e altri aspetti come il sistema di raffreddamento e la batteria.</p>
      <p>La nuova tastiera si è resa necessaria dopo i problemi emersi con le ultime generazioni delle tastiere con switch a farfalla, che hanno mostrato problemi di resistenza del tempo, ma anche di rumorosità. <b>I nuovi tasti, che in realtà sono dei vecchi tasti, hanno una corsa più profonda, un suono più soffice e un design più robusto.</b></p>
      <figure>
        <img src="https://www.tomshw.it/images/images/2019/11/tastiera-macbook-pro-16-64716.768x432.jpg"/>
      </figure>
      <p>Lo switch a forbice è stato usato da Apple in passato e ancora oggi l’azienda lo applica alla tastiera destinata ai Mac desktop, tanto che è possibile prendere un tasto della Magic Keyboard di un Mac desktop per sostituirlo a uno dei tasti del nuovo MacBook Pro da 16 pollici.</p>
      <p>Lo switch a forbice è formato da due pezzi di plastica incrociati con un perno centrale che ne gestisce la corsa, che adesso è di circa <b>5 mm più lunga</b>. Da questo ne deriva una maggiore semplicità per la manutenzione, oltre alla robustezza e al maggiore spazio per tollerare accumuli di polvere ed altre sostanze. Anche i keycap (copritasti) hanno una costruzione più robusta grazie allo <b>spessore maggiorato di 0,2 mm</b>.</p>
      <p>Per quanto riguarda gli altri cambiamenti, <b>le feritoie per espellere il calore sono più grandi</b> rispetto a quelle del precedente MacBook Pro da 15 pollici, mentre all’interno le nuove ventole con pale più grandi aumentano il flusso d’aria. <b>La batteria ha inoltre celle più spesse (0,8 mm) e questo garantisce una maggiore capacità (16,2 Wh extra), per un totale di quasi 100 Wh.</b></p>
      <p>La <b>cattiva notizia</b> però arriva sul fronte della <b>riparabilità</b>: mentre la rivale Microsoft si è avviata con gli ultimi tablet e portatili su un percorso virtuoso per rendere più facili gli interventi di riparazione e sostituzione dei componenti, Apple continua sulla linea di non rendere più modulari o accessibili i propri prodotti.</p>
      <figure>
        <iframe src="https://www.youtube.com/embed/Mjb12GCKycw" width="500" height="281" data-service="Youtube" scrolling="no"/>
      </figure>
      <p>Il nuovo portatile per professionisti della Mela si merita quindi <b>un “1 / 10” per quanto riguarda la riparabilità</b>. iFixit premia <b>il trackpad che può essere rimosso e sostituito senza particolari difficoltà</b> e mentre “i componenti secondari sono modulari, <b>il processore, la RAM e la memoria flash sono saldati alla scheda logica</b>“.</p>
      <p>“Colla e/o rivetti fissano la tastiera, la batteria, gli altoparlanti e la Touch Bar, il che rende delicato l’intervento su questi componenti”, aggiunge iFixit, che conclude sottolineando come “il sensore Touch ID è anche l’interruttore di accensione ed è fissato sulla scheda logica, il che complica notevolmente le riparazioni”.</p>
    </article>
  </body>
</html>