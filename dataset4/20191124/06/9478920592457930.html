<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-oi-enallaktikes-protaseis-viosimis-anaptyxis-stin-periochi-ton-metalleion/"/>
    <meta property="og:site_name" content="ert.gr"/>
    <meta property="article:published_time" content="2019-11-24T06:34:14+00:00"/>
    <meta property="og:title" content="Κομοτηνή: Οι εναλλακτικές προτάσεις βιώσιμης ανάπτυξης στην περιοχή των μεταλλείων"/>
    <meta property="og:description" content="Τις εναλλακτικές προτάσεις βιώσιμης ανάπτυξης στην περιοχή των μεταλλείων, που κατέθεσαν οι Οικολογικές Οργανώσεις Έβρου και Ροδόπης και εν συνεχεία η Διανομαρχιακή Επιτροπή είχε την ευκαιρία να παρουσιάσει και στο Ευρωκοινοβούλιο ο Γιώργος Δεμερίδης συμμετέχοντας στο Forum, που διοργάνωσαν οι Ευρωβουλευτές του ΣΥΡΙΖΑ, Στέλιος Κούλογλου και Κώστας Αρβανίτης ."/>
  </head>
  <body>
    <article>
      <h1>Κομοτηνή: Οι εναλλακτικές προτάσεις βιώσιμης ανάπτυξης στην περιοχή των μεταλλείων</h1>
      <address><time datetime="2019-11-24T06:34:14+00:00">24 Nov 2019, 06:34</time> by <a rel="author">Μαρία Νικολάου</a></address>
      <p>Τις εναλλακτικές προτάσεις βιώσιμης ανάπτυξης στην περιοχή των μεταλλείων, που κατέθεσαν οι Οικολογικές Οργανώσεις Έβρου και Ροδόπης και εν συνεχεία η Διανομαρχιακή Επιτροπή είχε την ευκαιρία να παρουσιάσει και στο Ευρωκοινοβούλιο ο <b>Γιώργος Δεμερίδης</b> συμμετέχοντας στο Forum, που διοργάνωσαν οι Ευρωβουλευτές του ΣΥΡΙΖΑ,<b> Στέλιος Κούλογλου και Κώστας Αρβανίτης</b> .</p>
      <figure>
        <img src="https://www.ert.gr/wp-content/uploads/2019/11/IMG_20191013_135652.jpg"/>
      </figure>
      <p>Όπως εξήγησε, μιλώντας στο Ευρωκοινοβούλιο, ειδικά για το μεταλλείο στο Πέραμα (που οριοθετείται στα όρια των δυο νομών) διαμορφώθηκε μια πρόταση με τέσσερις δράσεις: <b>α)</b> Την κήρυξη ως διατηρητέου μνημείου της φύσης του αυτοφυούς δάσους Μαύρης Πεύκης που φύεται σε υψόμετρο 200 περίπου μέτρων και σε μικρή απόσταση από την θάλασσα. «Πρόκειται για ένα φυτογεωγραφικό παράδοξο αυτού του μοναδικού στην Ευρώπη φυσικού δάσους Μαύρης Πεύκης σε τόσο χαμηλό υψόμετρο που προφέρεται για οικοτουρισμό, ένα σπάνιο γενετικό απόθεμα και τράπεζα γενετικού υλικού με σημαντικές ιδιαιτερότητες και χαρακτηριστικά» ανέφερε. <b>β)</b> Την ανάδειξη των 18 αρχαιολογικών χώρων μεταξύ των οικισμών Μάκρης- Μαρώνειας για την ανάπτυξη του αρχαιολογικού τουρισμού. Ήδη η Αρχαιολογική Υπηρεσία Αλεξανδρούπολης εφαρμόζει την μελέτη που εκπόνησε και προκάλεσε μέχρι τώρα την επίσκεψη 1300 μαθητών με 100 καθηγητές. Πέραν αυτού αρχίζει ένα ευρύ ερευνητικό αρχαιολογικό έργο που θα συμπεριλάβει την περιοχή μεταξύ δυο οικισμών της μεταλλειοκτησίας ( Πέραμα – Κόμαρος) <b>γ)</b>Την προώθηση της βιολογικής γεωργίας και κτηνοτροφίας. Ήδη από γραφεία μελετών έχουν εκπονηθεί οι σχετικές μελέτες για κατοίκους από τα τέσσερα χωριά εντός της μεταλλειοκτησίας . <b>δ)</b> Η οδική σύνδεση με ασφαλτοστρωμένο δρόμο που συνδέει δυο από τα τέσσερα χωριά με την παραλία της αρχαίας Ζώνης με πολλούς επισκέπτες στη θερινή περίοδο.</p>
      <p>Σύμφωνα με τον κο <b>Δεμερίδη</b> αυτές οι τέσσερις δραστηριότητες που υλοποιούνται σταδιακά αναδεικνύουν το πράσινο χρυσάφι της περιοχής αυτής. <i>«Αντί να εκμεταλλευτεί βραχυχρόνια και ληστρικά η Καναδική πολυεθνική εταιρεία τον χρυσό που είναι στα έγκατα της γης με το θανατηφόρο κυάνιο , με την τοξική όξινη απορροή στον υδροφόρο ορίζοντα, με την ληστρική κατανάλωση των λιγοστών νερών, με τους τους τόνους των εκρηκτικών δίπλα στα χωριά και με τις ανεξέλεγκτες αποθέσεις των τοξικών αποβλήτων, ας αξιοποιήσουμε εμείς το πράσινο χρυσάφι που είναι στην επιφάνεια της γης»</i> τόνισε ο κος <b>Δεμερίδης</b>.</p>
      <p>Τέλος, δεν παρέλειψε να στείλει και ένα  μήνυμα προς την Πολιτεία και την Βουλή των Ελλήνων: <i>«Να καταργηθεί άμεσα ο μεταλλευτικός κώδικας 210/1973 της χούντας που μάλλον συντάχθηκε σε γραφεία μεταλλευτικών εταιρειών , και που δίνει τα πάντα στους λίγους μεταλλειοκτήτες εις βάρος των τοπικών οικονομιών της δημόσιας υγείας και του απαραίτητου για τη ζωή μας φυσικού περιβάλλοντος»</i>.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/me-tin-fofi-gennimata-synantithike-sti-voyli-antiprosopeia-dimarchon-tis-thrakis/"/>
        <a href="https://www.ert.gr/perifereiakoi-stathmoi/komotini/n-charitopoylos-diethnopoiisame-to-thema-toy-chrysoy/"/>
        <a href="https://www.ert.gr/perifereiakoi-stathmoi/komotini/stamatis-sakellion-chrysos-xekinise-ena-dyskolos-agonas/"/>
        <a href="https://www.ert.gr/perifereiakoi-stathmoi/komotini/komotini-koini-ekdilosi-stis-vryxelles-me-thema-tin-exoryxi-chrysoy/"/>
        <a href="https://www.ert.gr/perifereiakoi-stathmoi/komotini/komotini-stis-vryxelles-o-dimitris-charitoy-gia-to-thema-toy-chrysoy/"/>
        <a href="https://www.ert.gr/perifereiakoi-stathmoi/orestiada/antiprosopeia-tis-thrakis-sto-eyrokoinovoylio-gia-to-thema-toy-chrysoy/"/>
      </related>
    </article>
  </body>
</html>