<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-papiez-dobrze-znamy-historie-naszych-upadkow-grzechow-i-ogra,nId,3352183"/>
    <meta property="og:site_name" content="RMF24"/>
    <meta property="article:published_time" content="2019-11-24T06:35:57+00:00"/>
    <meta property="og:title" content="Papież: Dobrze znamy historię naszych upadków, grzechów i ograniczeń"/>
    <meta property="og:description" content="35 tysięcy osób przyszło na mszę odprawioną przez Franciszka na stadionie w Nagasaki w Japonii. Papież podkreślił, że Nagasaki jest miastem, które przed wiekami było miejscem prześladowań, miejscem zrzucenia bomby atomowej i doświadczyło, do czego zdolny jest człowiek."/>
  </head>
  <body>
    <article>
      <h1>Papież: Dobrze znamy historię naszych upadków, grzechów i ograniczeń</h1>
      <address><time datetime="2019-11-24T06:35:57+00:00">24 Nov 2019, 06:35</time> by <a rel="author" href="https://www.rmf24.pl/tylko-w-rmf24/urszula-gwiazda" target="_blank">Urszula Gwiazda</a></address>
      <p>
        <b>35 tysięcy osób przyszło na mszę odprawioną przez Franciszka na stadionie w Nagasaki w Japonii. Papież podkreślił, że Nagasaki jest miastem, które przed wiekami było miejscem prześladowań, miejscem zrzucenia bomby atomowej i doświadczyło, do czego zdolny jest człowiek.</b>
      </p>
      <figure>
        <img src="https://i.iplsc.com/franciszek-z-wizyta-w-nagasaki/0009EQIKKPT0IMJW-C123-F4.png"/>
        <figcaption>Franciszek z wizytą w Nagasaki<cite>/JIJI PRESS /PAP/EPA</cite></figcaption>
      </figure>
      <p>Wcześniej Franciszek pojawił się w miejscu pamięci ofiar bomby atomowej i oddał hołd japońskim męczennikom z XVI wieku. <b>W Japonii katolicy stanowią mniej niż procent ludności.</b> W większości są to cudzoziemcy. Podczas mszy Franciszek powiedział: "Dobrze znamy historię naszych upadków, grzechów i ograniczeń". <i>Ale nie chcemy, aby to właśnie determinowało lub określało naszą teraźniejszość i przyszłość. Wiemy, że nierzadko możemy popaść w atmosferę lenistwa, która sprawia, że łatwo i z obojętnością mówimy wybaw sam siebie i tracimy pamięć o tym, co to znaczy znosić cierpienie wielu niewinnych</i> - zaznaczył.</p>
      <p>Papież podkreślił, że Japonia doświadczyła "niszczących możliwości, do jakich zdolny jest człowiek". Uczniowie Jezusa - wyjaśnił - nie mogą pogodzić się ze złem i niegodziwościami.<br/><br/><i>Nagasaki nosi w swej duszy ranę trudną do zagojenia, znak niewytłumaczalnego cierpienia wielu niewinnych; ofiar dotkniętych wojnami dnia wczorajszego, ale które także i dziś cierpią z powodu tej trzeciej wojny światowej w kawałkach</i> - mówił Franciszek.</p>
      <h4>"Nie dla manipulowania religią przez ekstremizm i nienawiść"</h4>
      <p>W niedzielę w Nagasaki Franciszek zaapelował o wolność religijną i jak podkreślił, nie można zgadzać się na religijne manipulacje dokonywane przez ekstremistów i "nienawistne" ideologie.</p>
      <p>Na wzgórzu Nishizaka oddał hołd 26 japońskim męczennikom, ukrzyżowanym w 1597 roku na rozkaz miejscowego sioguna. Rozpoczęły się wtedy krwawe prześladowania chrześcijan, które trwały w Japonii ponad dwa stulecia.<br/><br/>Przy Pomniku Męczenników Franciszek powiedział: "Przybywam jako pielgrzym, aby się modlić, umocnić, a także aby być umocnionym w wierze przez tych braci, którzy swoim świadectwem i poświęceniem wskazują nam drogę".<br/><br/><i>Nie ulega wątpliwości, że to sanktuarium mówi nam nie tyle o śmierci, ile o zwycięstwie życia</i> - dodał.</p>
      <h4>Apel o całkowity zakaz broni nuklearnej</h4>
      <p><b>W Nagasaki Franciszek zaapelował również o całkowity zakaz broni nuklearnej.</b> Orędzie odczytał w Parku Pokoju, w epicentrum wybuchu bomby atomowej 9 sierpnia 1945 roku.<br/><br/>Stojąc w strugach deszczu w Atomic Bomb Hypocenter papież oddał hołd ofiarom, modlił się w ciszy, a potem odczytał przesłanie na temat broni nuklearnej. Podkreślił na jego wstępie: "To miejsce sprawia, że jesteśmy bardziej świadomi cierpienia i koszmaru, jakie jesteśmy w stanie sobie zadać jako ludzie".<br/><br/><i>Zbombardowany krzyż i figura Matki Bożej, odkryte niedawno w katedrze w Nagasaki, przypominają nam po raz kolejny o niewypowiedzianych potwornościach, jakich na swym ciele doświadczyły ofiary i ich rodziny</i> - dodał.</p>
      <figure>
        <iframe data-src="https://twitter.com/Reuters/status/1198317793252380672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Franciszek zaznaczył, że jednym z najgłębszych pragnień ludzkiego serca jest stabilność i pokój. Ocenił: "Posiadanie broni nuklearnej oraz innej broni masowego rażenia nie jest najlepszą odpowiedzią na to pragnienie. Co więcej, zdają się nieustannie wystawiać je na próbę".<br/><br/><i>Nasz świat żyje przewrotną dychotomią chęci obrony i zapewnienia stabilności i pokoju opartej na fałszywym bezpieczeństwie wspieranym mentalnością strachu i nieufności, co doprowadza do zatrucia relacji między narodami i uniemożliwienia jakiegokolwiek dialogu</i> - oświadczył.</p>
      <figure>
        <img src="https://i.iplsc.com/papiez-w-w-atomic-bomb-hypocenter/0009EQILIYE39Y6V-C123-F4.png"/>
        <figcaption>Papież w w Atomic Bomb Hypocenter<cite>/KIMIMASA MAYAMA /PAP/EPA</cite></figcaption>
      </figure>
      <p>Jak zauważył Franciszek w mieście, które jest świadkiem katastrofalnych konsekwencji humanitarnych i środowiskowych ataku nuklearnego, "nigdy nie będzie dość usiłowań potępiania wyścigu zbrojeń".<br/><br/><i>Trwoni on bowiem cenne zasoby, które zamiast tego mogłyby zostać wykorzystane na rzecz integralnego rozwoju ludów i ochrony środowiska naturalnego. W dzisiejszym świecie, w którym miliony dzieci i rodzin żyje w nieludzkich warunkach, wydane pieniądze i fortuny zarobione na produkcji, modernizacji, konserwacji i sprzedaży coraz bardziej niszczycielskich broni są nieustanną napaścią wołającą do nieba </i>- podkreślił.</p>
      <figure>
        <iframe data-src="https://twitter.com/Reuters/status/1198475393239531522?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Franciszek zaznaczył, że miliony mężczyzn i kobiet pragną świata pokoju, wolnego od broni nuklearnej.</b> Zdaniem papieża reakcja na zagrożenie bronią nuklearną musi być zbiorowa i skoordynowana. Przypomniał, że w 1963 roku święty Jan XXIII w encyklice "Pacem in terris" domagał się zakazu broni atomowej i stwierdził, że prawdziwy i trwały pokój między narodami nie może opierać się na równowadze sił zbrojnych, ale na wzajemnym zaufaniu.</p>
      <p>"Konieczne jest przełamanie przeważającej obecnie dynamiki nieufności, która grozi doprowadzeniem do demontażu międzynarodowej architektury kontroli zbrojeń. Jesteśmy świadkami erozji multilateralizmu, jeszcze poważniejszej w obliczu rozwoju nowych technologii broni" - podkreślił w  swym orędziu papież.</p>
      <figure>
        <iframe data-src="https://twitter.com/Reuters/status/1198493016434102272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fnews-franciszek-albo-kosciol-wychodzi-do-ludzi-albo-nie-jest-to-k%2CnId%2C3317007%3Fparametr%3Dembed_tyt">Franciszek: Albo Kościół wychodzi do ludzi, albo nie jest to Kościół</a>
      </p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fswiat%2Fnews-franciszek-trzeba-byc-chrzescijaninem-w-konkretnych-sytuacja%2CnId%2C3155407%3Fparametr%3Dembed_tyt">Franciszek: Trzeba być chrześcijaninem w konkretnych sytuacjach</a>
      </p>
    </article>
  </body>
</html>