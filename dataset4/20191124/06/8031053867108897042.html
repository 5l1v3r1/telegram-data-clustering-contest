<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b5%ce%af%ce%b6%ce%bf%ce%bd-%ce%b5%ce%b8%ce%bd%ce%b9%ce%ba%cf%8c-%ce%b8%ce%ad%ce%bc%ce%b1-%cf%84%ce%bf-%cf%80%cf%81%ce%bf%cf%83%cf%86%cf%85%ce%b3%ce%b9%ce%ba%cf%8c-%ce%b3-%ce%b3-%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T06:37:07+00:00"/>
    <meta property="og:title" content="Μείζον εθνικό θέμα το προσφυγικό – Γ.Γ. Μεταναστευτικής Πολιτικής: «Αμείωτες και απρόβλεπτες οι μεταναστευτικές ροές»"/>
    <meta property="og:description" content="Ιδιαίτερα ψηλά στην ατζέντα της κυβέρνησης έχει ανέβει το μεταναστευτικό ζήτημα, λόγω των ανεξέλεγκα αυξανόμενων ροών στα ελληνικά σύνορα. Κυβερνητικοί παράγοντες αναδεικνύουν το ζήτημα και προχωρούν σε βαρυσήμαντες δηλώσεις, χαρακτηρίζοντας το προσφυγικό «μείζον εθνικό θέμα», ενώ όπως φαίνεται, δεν υπάρχει κάποιος επαρκής μηχανισμός αντιμετώπισης του ζητήματος, τόσο προς όφελος της ελληνικής κοινωνίας, αλλά και της δημιουργίας ανθρώπινων συνθηκών στις δομές φιλοξενίας."/>
  </head>
  <body>
    <article>
      <h1>Μείζον εθνικό θέμα το προσφυγικό – Γ.Γ. Μεταναστευτικής Πολιτικής: «Αμείωτες και απρόβλεπτες οι μεταναστευτικές ροές»</h1>
      <address>
        <time datetime="2019-11-24T06:37:07+00:00">24 Nov 2019, 06:37</time>
      </address>
      <p>
        <b>Ιδιαίτερα ψηλά στην ατζέντα της κυβέρνησης έχει ανέβει το μεταναστευτικό ζήτημα, λόγω των ανεξέλεγκα αυξανόμενων ροών στα ελληνικά σύνορα. Κυβερνητικοί παράγοντες αναδεικνύουν το ζήτημα και προχωρούν σε βαρυσήμαντες δηλώσεις, χαρακτηρίζοντας το προσφυγικό «μείζον εθνικό θέμα», ενώ όπως φαίνεται, δεν υπάρχει κάποιος επαρκής μηχανισμός αντιμετώπισης του ζητήματος, τόσο προς όφελος της ελληνικής κοινωνίας, αλλά και της δημιουργίας ανθρώπινων συνθηκών στις δομές φιλοξενίας.</b>
      </p>
      <p>«Αμείωτες και απρόβλεπτες» είναι οι μεταναστευτικές ροές σύμφωνα τον Γενικό Γραμματέα Μεταναστευτικής Πολιτικής, Υποδοχής και Ασύλου Πάτροκλο Γεωργιάδη αναγάγοντας το «μεταναστευτικό-προσφυγικό σε μείζον εθνικό θέμα». Η σοβαρή αυτή διαπίστωση από τον καθ’ύλην αρμόδιο κυβερνητικό παράγοντα, που περιλαμβάνεται σε υπηρεσιακό έγγραφο, αποτυπώνει τις διαστάσεις του προβλήματος σε μία περίοδο, που βρίσκεται σε επικίνδυνη έξαρση.</p>
      <p>Ειδικότερα, το σκεπτικό της απόφασης του κ. Γεωργιάδη για την παράταση των υπηρεσιών φύλαξης στην υπηρεσία Ασύλου του υπουργείου Προστασίας του Πολίτη έχει ιδιαίτερο ενδιαφέρον δεδομένων των συνθηκών:</p>
      <p>
        <i>
          <b>«44.Το γεγονός ότι προκρίνεται η μεταφορά των ευάλωτων αιτούντων διεθνή προστασία από τα νησιά με Κέντρα Υποδοχής και Ταυτοποίησης στην ενδοχώρα με σκοπό την εξέταση εκεί των αιτήσεων διεθνούς προστασίας και διεκπεραίωση των σχετικών με τις αιτήσεις τους διοικητικών ενεργειών και ως εκ τούτου ο καθημερινός αριθμός προσερχομένων στα γραφεία της Υπηρεσίας Ασύλου σε όλη την ενδοχώρα έχει αυξηθεί σε σχέση με το προηγούμενο έτος και έχει καταστεί πια απρόβλεπτος».</b>
        </i>
      </p>
      <p>Ο Γενικός Γραμματέας Μεταναστευτικής Πολιτικής, Υποδοχής και Ασύλου επικαλείται <i><b>«την ανάγκη εξυπηρέτησης του δημοσίου συμφέροντος καθώς ενδεχόμενη αναστολή λειτουργίας της Υπηρεσίας Ασύλου, ελλείψει παρεχόμενων υπηρεσιών φύλαξης, συνεπάγεται αδυναμία χειρισμού των ιδιαίτερα αυξημένων μικτών μεταναστευτικών ροών των τελευταίων ετών, σύμφωνα με τα επίσημα στατιστικά στοιχεία, οι οποίες συνεχίζουν να είναι αμείωτες και απρόβλεπτες και έχουν αναγάγει το μεταναστευτικό-προσφυγικό σε μείζον εθνικό θέμα».</b></i></p>
      <figure>
        <img src="https://www.pentapostagma.gr/wp-content/uploads/2019/11/genikos_grammateas.png"/>
      </figure>
      <p>Ο κ. Γεωργιάδης αναφέρεται σε δραματικές συνέπειες στην περίπτωση μη παράτασης των συμβάσεων καθώς θα ματαιωθεί η μεταφορά των αιτούντων άσυλο στην ενδοχώρα. «46. Την άμεση και επιτακτική ανάγκη της διασφάλισης της δημόσιας τάξης και ασφάλειας καθώς η απουσία υπηρεσιών φύλαξης στα Περιφερειακά Γραφεία Ασύλου θα οδηγήσει σε πλήρη αδυναμία λειτουργίας της Υπηρεσίας Ασύλου, λαμβανομένου ιδίως υπόψη ότι η παροχή υπηρεσιών φύλαξης με τις τρέχουσες συμβάσεις στα ΠΓΑ Αττικής και ΑΚΑ Ταχείας Εξέτασης Αιτήσεων Διεθνούς Προστασίας -ΑΚΑ Εξέτασης Αιτήσεων Διεθνούς Προστασίας Υπηκόων Πακιστάν -ΑΚΑ Δικαιούχων Διεθνούς Προστασίας, ΠΓΑ Αλίμου, ΠΓΑ Πειραιά, ΠΓΑ Θεσσαλονίκης και ΑΚΑ Εξέτασης Αιτήσεων Διεθνούς Προστασίας Υπηκόων Αλβανίας και Γεωργίας, καθώς και στο ΠΓΑ Δυτικής Ελλάδας λήγει στις 11.11.2019, αλλά και σε δυσμενείς και δραματικές συνέπειες που μπορεί να επιφέρει το γεγονός αυτό δεδομένου ότι, μεταξύ άλλων, θα ματαιωθεί η μεταφορά ευάλωτων αιτούντων διεθνή προστασία από τα Κέντρα Υποδοχής και Ταυτοποίησης των νησιών, τα οποία, όπως είναι γνωστό είναι ιδιαιτέρως επιβαρυμένα, προς την ενδοχώρα για την εξέταση των αιτήσεών τους για χορήγηση διεθνούς προστασίας ενώ επιπλέον θα αναβληθεί επ ́ αόριστον η καταγραφή και εξέταση των αιτήσεων διεθνούς προστασίας των αιτούντων διεθνή προστασία, καθώς και όλες οι διοικητικές ενέργειες που αφορούν στην εξυπηρέτηση των επωφελούμενων. Επιπλέον δε, οι υπηρεσίες φύλαξης είναι αναγκαίες για να αποφεύγονται τυχόν εντάσεις και διαπληκτισμοί μεταξύ των προσερχομένων στην Υπηρεσία, καθώς και για την διαφύλαξη της ασφάλειας τόσο των προσερχομένων και όσο και των εργαζομένων σε αυτή».</p>
    </article>
  </body>
</html>