<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301238/%D8%AA%D8%AF%D8%A7%D9%88%D9%85-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%A8%D8%B1%D8%A7%DB%8C-%DA%AF%D8%B1%D9%88%D9%87-%D9%87%D8%A7%DB%8C-%D8%AD%D8%B3%D8%A7%D8%B3"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:41:35+00:00"/>
    <meta property="og:title" content="تداوم آلودگی هوا برای گروه‌های حساس"/>
    <meta property="og:description" content="بر اساس اعلام شرکت کنترل کیفیت هوای تهران، امروز (۳ آذر) هوای پایتخت برای دومین روز پیایی در شرایط ناسالم برای گروه‌های حساس است و پیش‌بینی می‌شود که این شرایط تداوم داشته باشد."/>
  </head>
  <body>
    <article>
      <h1>تداوم آلودگی هوا برای گروه‌های حساس</h1>
      <address><time datetime="2019-11-24T06:41:35+00:00">24 Nov 2019, 06:41</time> by <a rel="author">مهشاد کریمی</a></address>
      <p>بر اساس اعلام شرکت کنترل کیفیت هوای تهران، امروز (۳ آذر) هوای پایتخت برای دومین روز پیایی در شرایط ناسالم برای گروه‌های حساس است و پیش‌بینی می‌شود که این شرایط تداوم داشته باشد.</p>
      <p><b>به گزارش ایسنا،</b> بر اساس نتایج حاصل از پیش‌بینی‌های انجام‌شده در شرکت کنترل کیفیت هوا طی صبح امروز (۳ آذر) برقراری شرایط جوی نسبتاً پایدار و آرام و آسمان ابری با احتمال بارش پراکنده همراه با ازدیاد تردد خودروها سبب تجمع آلاینده‌ها در سطح شهر می‌شود و در برخی مناطق کاهش کیفیت هوا را به دنبال دارد.</p>
      <p>طی روز نیز افزایش ابر و احتمال ادامه بارش سبب افزایش ترافیک می‌شود و در نتیجه در مناطق پرتردد کیفیت هوا در وضعیت نامطلوب باقی می‌ماند. با تداوم وضعیت جوی تا اواخر وقت امروز و کاهش ناپایداری جوی، در ساعات اوج ترافیک شبانگاهی تجمع ذرات معلق در سطح شهر تهران و برقراری شرایط نامطلوب دور از انتظار نیست.</p>
      <p>این شرایط جوی تا صبح فردا (۴ آذر) ادامه دارد و همزمان با آغاز تردد خودروها، غلظت ذرات معلق افزایش پیدا می‌کند و در برخی مناطق کیفیت هوا در وضعیت ناسالم برای گروه‌های حساس قرار می‌گیرد.</p>
      <p>حاکمیت جو پایدار طی بعد ازظهر شرایط را برای تجمع آلاینده‌ها فراهم می‌کند و طی شب در ساعات اوج ترافیک، افزایش غلظت آلاینده‌ها در اکثر مناطق باعث کاهش کیفیت هوا و برقراری شرایط ناسالم به‌ویژه برای گروه‌های حساس می‌شود.</p>
      <p>بر اساس اطلاعات شرکت کنترل کیفیت هوای تهران، کیفیت هوای ۲۴ ساعت گذشته پایتخت منتهی به ۸ صبح امروز با میانگین ۱۱۰ در شرایط ناسالم برای گروه‌های حساس قرار داشت و کیفیت هوای هم اکنون نیز با میانگین ۱۱۲ همچنان در شرایط ناسالم برای گروه‌های حساس است.</p>
      <p>انتهای پیام</p>
    </article>
  </body>
</html>