<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159268_1.html"/>
    <meta property="og:site_name" content="Novsport"/>
    <meta property="article:published_time" content="2019-11-24T06:56:00+00:00"/>
    <meta property="og:title" content="СЕНЗАЦИЯ: Левски иска 5 млн. лв. за Стаси"/>
    <meta property="og:description" content="Подобна е цената и на Найджъл Роберта"/>
  </head>
  <body>
    <article>
      <h1>СЕНЗАЦИЯ: Левски иска 5 млн. лв. за Стаси</h1>
      <address>
        <time datetime="2019-11-24T06:56:00+00:00">24 Nov 2019, 06:56</time>
      </address>
      <p>Левски е поставил доста висока цена на младите си звезди Станислав Иванов (20 г.) и Найджьл Роберта (21 г.). От „Герена" вече са парирали няколко запитвания за нападателите, отговаряйки, че сумата, срещу която ще започнат преговори за продажбата им, е 5 милиона лева - около 2,5 милиона евро, пише "Тема спорт".<br/> <br/>За подобно нещо загатна изпълнителният директор на клуба Павел Колев. Наскоро той заяви: <br/> <br/>"Оттук нататък, поне докато аз съм директор на Левски, ще се опитаме да направим така, че българските футболисти да бъдат много високо конвертируеми. Станислав Иванов има още какво да направи със синята фланелка, преди да дойде подходящата оферта за него. Докато не дойде, компромисни варианти няма да допускаме, футболистите, израснали в школата на Левски, струват пари", каза Колев.<br/> <br/>Сините не са продавали играч за такава сума от Гара Дембеле. Френският нападател, който през сезон 2010/11 вкара 37 гола в 39 мача за сините, бе пратен за малко над 2 милиона евро в германския Фрайбург. В началото на тази кампания Левски трансферира швейцарския си халф Давиде Мариани в арабския Шабаб Ал Ахли. По тази сделка в касата на клуба ще влязат 1,417 милиона евро.<br/> <br/>Както се знае Лудогорец също е подпитвал за Станислав Иванов и Найджъл Роберта, като от Разград са дали да се разбере, че могат да дадат около 1 милион евро за Стаси.<br/> <br/>През зимата на „Герена" планират да подсилват отбора, а не да се разделят с основни фигури. Желанието на треньора Петър Хубчев е в Левски да акостират няколко национали.<br/> <br/>Сините имат сериозен интерес към звездите на Ботев Пловдив Кристиан Димитров и Тодор Неделев, водят разговори и с напускащия Карабах Антон Славчев. Апетитите на клуба стигат и до Ивелин Попов, който се отказа от националния отбор.</p>
      <p> </p>
    </article>
  </body>
</html>