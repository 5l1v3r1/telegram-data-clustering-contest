<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392489-%d7%a1%d7%a2%d7%a8-%d7%a7%d7%95%d7%a8%d7%90-%d7%9c%d7%9b%d7%99%d7%a0%d7%95%d7%a1-%d7%9e%d7%a8%d7%9b%d7%96-%d7%94%d7%9c%d7%99%d7%9b%d7%95%d7%93-%d7%a4%d7%a8%d7%99%d7%99%d7%9e%d7%a8%d7%99%d7%96-%d7%a2"/>
    <meta property="og:site_name" content="סרוגים"/>
    <meta property="article:published_time" content="2019-11-24T06:31:11+00:00"/>
    <meta property="og:title" content="סער בפנייה רשמית למרכז הליכוד: &quot;פריימריז עכשיו&quot;"/>
    <meta property="og:description" content="ח&quot;כ גדעון סער קרא לכנס בדחיפות את מרכז הליכוד ולאשר פריימריז לפני פיזור הכנסת: &quot;יש לפעול לסיום המשבר הפוליטי במדינה הנמשך כבר כשנה, למען טובת התנועה..."/>
  </head>
  <body>
    <article>
      <h1>סער בפנייה רשמית למרכז הליכוד: "פריימריז עכשיו"</h1>
      <h2>ח"כ גדעון סער קרא לכנס בדחיפות את מרכז הליכוד ולאשר פריימריז לפני פיזור הכנסת: "יש לפעול לסיום המשבר הפוליטי במדינה הנמשך כבר כשנה, למען טובת התנועה והמדינה"</h2>
      <address><time datetime="2019-11-24T06:31:11+00:00">24 Nov 2019, 06:31</time> by <a rel="author">, חדשות סרוגים</a></address>
      <p>המתיחות בליכוד נמשכת: ח״כ גדעון סער (הליכוד) פנה הבוקר (ראשון) ליו״ר מרכז הליכוד חיים כץ בקריאה דחופה לכנס את מרכז הליכוד בהקדם האפשרי – זאת על מנת לקבוע פריימריז בזק לראשות הליכוד עוד לפני שתסתיים תקופת ״21 הימים״ שנותרו לפני פיזור הכנסת.</p>
      <p>סער הדגיש בפנייתו כי "בכוחו של מהלך זה למנוע התדרדרות המדינה לבחירות שלישיות מיותרות, אותן הגדיר ראש הממשלה בנימין נתניהו רק לפני ימים ספורים כ'טירוף מערכות'". עוד הוסיף כי מאחר שניתן להקים ממשלה עוד בכנסת הנוכחית, יש לפעול לסיום המשבר הפוליטי במדינה הנמשך כבר כשנה.</p>
      <figure>
        <img src="https://www.srugim.co.il/i/wp-content/uploads/2019/10/%D7%92%D7%93%D7%A2%D7%95%D7%9F-%D7%A1%D7%A2%D7%A8-9__w1980.jpg"/>
      </figure>
      <h4>עוד באותו נושא</h4>
      <h3>סער: "לערוך פריימריז בליכוד בתוך 21 יום"</h3>
      <p>לכתבה המלאה בסרוגים &gt;<br/>27</p>
      <p>לטענתו של סער, ניתן לקיים פריימריז כאלה לראשות המפלגה תוך כשבועיים – זאת כאשר נותרו 17 ימים לפיזור הכנסת והליכה לבחירות שלישיות. בפניה הזכיר סער כי "בשנת 2002 התקיימו פריימריז, בין ראש הממשלה דאז אריאל שרון לשר דאז נתניהו, תוך כשלושה שבועות – כשמספר החברים בעלי זכות הבחירה היה אז כמעט פי שלושה מאשר היום". סער ביקש מכץ לבוא בדברים עם מנהלת הליכוד לקידום הרעיון באופן מעשי ״למען טובת התנועה והמדינה״.</p>
      <p>כזכור, אמש סער קרא לראשונה לערוך פריימריז לראשות הליכוד בהקדם, במטרה להביא לסיום הפלונטר הפוליטי. "הבעיה של נתניהו לכהן איננה משפטית אלא פוליטית" אמר בראיון לחדשות 12. "הוא לא הצליח להרכיב ממשלה, ואין אדם אחד שחושב שאחרי בחירות שלישיות או רביעיות נתניהו יצליח להרכיב ממשלה. זה ייגמר באחד משתי דרכים – או שנמשיך בבחירות עד שיעזוב, או שימסור את השלטון חלילה לאוייבינו בשמאל. לא היינו רחוקים מזה". עוד אישר כי "בכירי הליכוד מדברים ביניהם אבל לא תמיד אומרים את הדברים גם בחוץ".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FGideonSaarLikud%2Fvideos%2F2625727067506742&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>"אני פונה לראש הממשלה – תן ידך למהלך של פריימריז מוקדמים, עשה ככל שביכולתך לאפשר לכל מי שרוצה להתמודד, כדי שנוכל להבטיח את שלטון הליכוד, ולמנוע את המשך טירוף המערכות הזאת" הוסיף וקרא. "אני מתכוון לפנות ליו"ר חיים כץ, אבל גם לראש הממשלה. אני קורא לו – מה אתה מוכן לעשות כדי למנוע טירוף מערכות?".</p>
      <p>מהליכוד נמסר בתגובה כי "יו״ר הליכוד הוא ראש הממשלה נתניהו שהביא לליכוד 32 מנדטים בפתק מחל עליו נכתב 'הליכוד בראשות נתניהו'. מצער לראות שבזמן שראש הממשלה נתניהו שומר על ביטחון ישראל בכל החזיתות ופועל לשמר את שלטון הליכוד, גדעון סער כהרגלו מגלה אפס נאמנות ומקסימום חתרנות".</p>
    </article>
  </body>
</html>