<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%cf%81%ce%bf-%cf%84%cf%89%ce%bd-%cf%80%cf%85%ce%bb%cf%8e%ce%bd-%ce%bf-%ce%b3%ce%b7%cf%81%cf%85%cf%8c%ce%bd%ce%b7%cf%82-%cf%83%cf%86%ce%bf%ce%b4%cf%81%ce%ad%cf%82-%ce%b2%cf%81%ce%bf%cf%87.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T06:07:58+00:00"/>
    <meta property="og:title" content="Προ των πυλών ο «Γηρυόνης»! Σφοδρές βροχές, καταιγίδες και χαλάζι από το βράδυ – Πού θα χτυπήσει η κακοκαιρία"/>
    <meta property="og:description" content="Στους ρυθμούς της κακοκαιρίας “Γηρυόνης” κινείται η χώρα καθώς αναμένεται την επίσκεψή του από το βράδυ της Κυριακής. Ο Γηρυόνης φέρνει σφοδρές βροχές και καταιγίδες, θυελλώδεις ανέμους ακόμη χαλαζοπτώσεις σε αρκετά μέρη της επικράτειας."/>
  </head>
  <body>
    <article>
      <h1>Προ των πυλών ο «Γηρυόνης»! Σφοδρές βροχές, καταιγίδες και χαλάζι από το βράδυ – Πού θα χτυπήσει η κακοκαιρία</h1>
      <address>
        <time datetime="2019-11-24T06:07:58+00:00">24 Nov 2019, 06:07</time>
      </address>
      <p>
        <b>Στους ρυθμούς της κακοκαιρίας “Γηρυόνης” κινείται η χώρα καθώς αναμένεται την επίσκεψή του από το βράδυ της Κυριακής. Ο Γηρυόνης φέρνει σφοδρές βροχές και καταιγίδες, θυελλώδεις ανέμους ακόμη χαλαζοπτώσεις σε αρκετά μέρη της επικράτειας.</b>
      </p>
      <p>
        <b>Νεφώσεις σε ολόκληρη σχεδόν τη χώρα, αρχικά με βροχές ή καταιγίδες τοπικού χαρακτήρα στο Ιόνιο και στα ηπειρωτικά, αναμένονται να φέρει το βράδυ της Κυριακής ο Γηρυόνης. Τα φαινόμενα από τις απογευματινές ώρες θα ενταθούν τοπικά, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών, ενώ σημαντική επιδείνωση του καιρού θα υπάρξει από αργά το βράδυ και από τα νοτιοδυτικά με ισχυρότατες βροχές και καταιγίδες.</b>
      </p>
      <p>
        <b>Αυξημένη πιθανότητα χαλαζοπτώσεων υπάρχει από το βράδυ για τα νοτιότερα τμήματα της χώρας. Πολύ θυελλώδεις άνεμοι θα επικρατήσουν από αργά το βράδυ στο Ιόνιο.</b>
      </p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 16, στην Ήπειρο και στην Κεντρική Ελλάδα από 7 έως 18 βαθμούς, στη Δυτική και Νότια Ελλάδα από 10 έως 19, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, ενώ στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από ανατολικές διευθύνσεις με εντάσεις έως 5 μποφόρ, ενισχυόμενοι από τις απογευματινές ώρες στα 6 με 7 μποφόρ. Στο υπόλοιπο Αιγαίο οι άνεμοι θα πνέουν ανατολικοί έως νοτιοανατολικοί μέτριοι μέχρι ισχυροί 5 με 6 μποφόρ, με σημαντική ενίσχυση αργά το βράδυ σε θυελλώδεις 8 μποφόρ και τη νύχτα τοπικά πολύ θυελλώδεις 9 μποφόρ. Στο Ιόνιο οι άνεμοι θα πνέουν ανατολικοί έως νοτιοανατολικοί ισχυροί έως σχεδόν θυελλώδεις, 6 με 7 μποφόρ και από τις βραδινές ώρες θυελλώδεις έως πολύ θυελλώδεις 8 με 9 μποφόρ.</p>
      <figure>
        <iframe src="https://www.youtube.com/embed/GlWf1WF0iGU" width="900" height="506" data-service="Youtube" scrolling="no"/>
      </figure>
      <p>Στην Αττική αναμένονται νεφώσεις με τοπικές βροχές και πιθανώς μεμονωμένες καταιγίδες από το απόγευμα. Τις νυκτερινές, ωστόσο, ώρες προς τη Δευτέρα, θα εκδηλωθούν ισχυρές καταιγίδες, οι οποίες θα συνοδευτούν από πολύ ενισχυμένους ανέμους και ενδεχομένως πρόσκαιρες χαλαζοπτώσεις. Οι άνεμοι θα πνέουν από ανατολικές διευθύνσεις με εντάσεις έως 5 μποφόρ και από αργά το βράδυ νοτιοανατολικοί σχεδόν θυελλώδεις έως θυελλώδεις 7 με 8 μποφόρ. Η θερμοκρασία θα κυμανθεί στην πόλη της Αθήνας από 12 έως 18 βαθμούς.</p>
      <p>Στη Θεσσαλονίκη αναμένονται νεφώσεις με τοπικές βροχές από αργά το απόγευμα και πιθανώς σποραδικές καταιγίδες. Οι άνεμοι θα πνέουν από ανατολικές διευθύνσεις ασθενείς έως μέτριοι, 3 με 5 μποφόρ. Η θερμοκρασία στο κέντρο της πόλης θα κυμανθεί από 9 έως 15 βαθμούς.</p>
      <h3>Έκτακτο Δελτίο Επικίνδυνων Καιρικών Φαινομένων από την ΕΜΥ</h3>
      <p>Κακοκαιρία προβλέπεται από το απόγευμα της Κυριακής (24-11-2019) και από τα δυτικά, η οποία κατά τη διάρκεια της Δευτέρας (25-11-2019) θα<br/>επηρεάσει σχεδόν όλη τη χώρα. Κύρια χαρακτηριστικά της θα είναι οι ισχυρές βροχές και καταιγίδες που κατά τόπους θα συνοδεύονται από<br/>χαλαζοπτώσεις και οι θυελλώδεις νότιοι άνεμοι.</p>
      <h3>Α. Πιο αναλυτικά, ισχυρές βροχές και καταιγίδες θα επηρεάσουν:</h3>
      <h3>1. ΤΗΝ ΚΥΡΙΑΚΗ (24-11-2019)</h3>
      <p>Από τις απογευματινές ώρες τα νησιά του Ιονίου, την Ήπειρο, τη  δυτική Στερεά, την Πελοπόννησο και από το βράδυ την ανατολική Στερεά<br/>(συμπεριλαμβανομένης της Αττικής), την Εύβοια και πιθανώς από τη  νύχτα τη Θεσσαλία.</p>
      <h3>2. ΤΗ ΔΕΥΤΕΡΑ (25-11-2019)</h3>
      <p>α. Μέχρι τις πρωινές ώρες τα νησιά του Ιονίου, τη δυτική Στερεά, τη  δυτική Πελοπόννησο και πιθανώς την Ήπειρο.<br/>β. Μέχρι το μεσημέρι την ανατολική Πελοπόννησο, την ανατολική Στερεά, την Εύβοια, την Κρήτη, μέχρι αργά το απόγευμα τη Θεσσαλία,<br/>τις Σποράδες, τις Κυκλάδες και έως τις βραδινές ώρες τη Μακεδονία (κυρίως τη δυτική και την κεντρική).<br/>γ. Σταδιακά από τις πρωινές ώρες τα νησιά του βορείου και ανατολικού Αιγαίου και τα Δωδεκάνησα.</p>
      <h3>3. ΤΗΝ ΤΡΙΤΗ (26-11-2019)</h3>
      <p>α. Τις πρώτες πρωινές ώρες τα νησιά του ανατολικού Αιγαίου και μέχρι το μεσημέρι τα Δωδεκάνησα.<br/>β. Από τις μεσημβρινές ώρες την Κρήτη, πιθανώς τις Κυκλάδες και βαθμιαία από το απογεύμα εκ νέου τα Δωδεκάνησα.</p>
      <p>Β. Ειδικότερα για την Αττική ισχυρές βροχές και καταιγίδες<br/>αναμένονται από τις βραδινές ώρες της Κυριακής (24-11-2019) μέχρι τις πρωινές ώρες της Δευτέρας (25-11-2019).</p>
      <p>Γ. Πολύ θυελλώδεις νότιοι άνεμοι εντάσεως 8 με 9 μποφόρ θα πνέουν<br/>την Κυριακή (24-11-2019) στα δυτικά και τη Δευτέρα (25-11-2019) στο Αιγαίο. Πιθανώς στο Ιόνιο έως και τις βραδινές ώρες της Κυριακής<br/>(24-11-2019) να φτάσουν πρόσκαιρα τα 10 μποφόρ.</p>
      <h3>Καιρός – Γηρυόνης: Τι να προσέξουν οι πολίτες</h3>
      <p>Λόγω της ενδεχόμενης εκδήλωσης κατά τόπους επικίνδυνων καιρικών φαινομένων γίνεται έκκληση προς όλους τους πολίτες να ενημερώνονται για την εξέλιξη των καιρικών φαινομένων, να αποφεύγουν άσκοπες μετακινήσεις κατά την διάρκεια εκδήλωσής τους και να λαμβάνουν τα αναγκαία μέτρα αυτοπροστασίας, όπως:</p>
      <ul>
        <li>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</li>
        <li>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</li>
        <li>Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</li>
        <li>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</li>
        <li>Να προφυλαχθούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</li>
        <li>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</li>
        <li>Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</li>
      </ul>
    </article>
  </body>
</html>