<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159266_1221.html"/>
    <meta property="og:site_name" content="Novsport"/>
    <meta property="article:published_time" content="2019-11-24T06:24:00+00:00"/>
    <meta property="og:title" content="Левски без право на нова грешка"/>
    <meta property="og:description" content="Дени Апар започва срещу Царско село"/>
  </head>
  <body>
    <article>
      <h1>Левски без право на нова грешка</h1>
      <address>
        <time datetime="2019-11-24T06:24:00+00:00">24 Nov 2019, 06:24</time>
      </address>
      <p>Днес от 17:45 часа Левски приема новака в елита Царско село в двубой от 17-ия кръг. Сините нямат право на нова грешна стъпка, след като в миналия кръг стъпиха накриво в гостуването си на Ботев - паднаха с 0:1 в Пловдив.<br/> <br/>Възпитаниците на Никола Спасов също се опариха преди паузата в първенството - след като победиха с 2:0 Арда като гост, неочаквано се сринаха срещу Дунав у дома -1:2.<br/> <br/>Прекъсването в шампионата се оказа добро за домакините. Те успяха да вдигнат на крака почти всичките си контузени футболисти. Петър Хубчев ще има на разположение доста опции в предни позиции, след като от лазарета излязоха офанзивните халфове Филипе Нашименто и Франко Мазурек, крилото Насиру Мохамед и нападателят Найджъл Роберта.   <br/> <br/>Единствен след тежка контузия продължава да се възстановява Станислав Костов. Младокът Марин Петков, който влизаше в групата за последните мачове, е аут, след като си счупи ръката.<br/> <br/>Хубчев е решил да пусне в стартовата си единайсеторка Дени Алар. Австриецът стартираше в предишните срещи, след като Роберта лекуваше травма. Взетият под наем от Рапид Виена централен нападател игра силно при 3:0 над Етър - вкара един гол и асистира за другите два, но бе почти незабележим срещу Ботев Пд (0:1).<br/> <br/>В предни позиции той ще бъде подпомаган или от плеймейкъра франко Мазурек, или от Найджъл Роберта. Мазурек и Нашименто все още не са на 100 процента физически готови за цял мач. И ако теренът на "Герена" е тежък, то няма да е голяма изненада, ако Роберта бъде на игрището редом до Алар и Левски е с двама нападатели в мача.<br/> <br/>На вратата на сините и в защита няма да има никакви изненади. Под рамката ще е черногорецът Милан Миятович, а пред него ще са Миланов, Ейолфсон, Рейш и Горанов. В центъра на халфовата линия ще си партнират Кали Тиам и Мартин Райнов.<br/> <br/>По десния фланг ще напада Станислав Иванов, а по левия Паулиньо. Левски има шест поредни шампионатни победи на своя стадион и е длъжен да продължи успешната си серия.</p>
      <p> </p>
    </article>
  </body>
</html>