<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/home/2019/11/24/news/ufficio-stampa-presidenza-consiglio-palazzo-chigi-replica-doccia-gate-precisazione-conte-lavori-ristrutturazione-bagno-1245123/"/>
    <meta property="og:site_name" content="Il Tempo"/>
    <meta property="article:published_time" content="2019-11-24T06:30:00+00:00"/>
    <meta property="og:title" content="&quot;Lavori già programmati da tempo ma nessun premier li ha voluti fare&quot;"/>
    <meta property="og:description" content="In merito all’articolo pubblicato oggi sul quotidiano Il Tempo, dal titolo “Conte si rifà casa. A Palazzo Chigi”, ripreso anche da altri organi di stampa, l’Ufficio stampa della Presidenza del Consiglio precisa quanto segue: I lavori in corso nell’appartamento in..."/>
  </head>
  <body>
    <article>
      <h6 class="kicker">LA REPLICA DELLA PRESIDENZA DEL CONSIGLIO</h6>
      <h1>"Lavori già programmati da tempo ma nessun premier li ha voluti fare"</h1>
      <address><time datetime="2019-11-24T06:30:00+00:00">24 Nov 2019, 06:30</time> by <a rel="author">Ufficio Stampa Presidenza del Consiglio</a></address>
      <p>In merito all’articolo pubblicato oggi sul quotidiano Il Tempo, dal titolo “Conte si rifà casa. A Palazzo Chigi”, ripreso anche da altri organi di stampa, l’Ufficio stampa della Presidenza del Consiglio precisa quanto segue:</p>
      <p>I lavori in corso nell’appartamento in uso ai Presidenti del Consiglio dei Ministri, di cui si legge nell’articolo, non sono stati disposti su richiesta del Presidente Conte ma sono stati programmati da tempo quali necessari “Lavori di bonifica, riqualificazione impianti e adeguamento alla normativa antincendio". Questi lavori riguardano non solo l’appartamento in uso ai Presidenti ma tutti gli ambienti di Palazzo Chigi e sono in corso di realizzazione da alcuni anni, ben prima che Giuseppe Conte diventasse Presidente del Consiglio. Sono interventi resisi necessari per adeguare il palazzo seicentesco alle normative di sicurezza attualmente in vigore e vengono effettuati per singole porzioni di immobile, in modo da non compromettere il suo complessivo utilizzo a fini istituzionali.</p>
      <p>Il Presidente Conte è il primo, tra i suoi predecessori, che si è reso disponibile a consentire questi lavori di adeguamento, ormai non più rinviabili, anche nell’appartamento riservato alla Presidenza. Tale disponibilità ha reso possibile effettuare questi lavori e ora si sta finalmente intervenendo negli ambienti di rappresentanza del primo e del terzo piano e in particolare nell’alloggio in uso istituzionale ai Presidenti del Consiglio.</p>
      <p>Per eseguire i lavori di ristrutturazione previsti, si è reso necessario ridurre e delocalizzare gli spazi in uso al Presidente, spostando questi spazi nelle stanze immediatamente adiacenti, usate come uffici. Pertanto si sono realizzati gli interventi oggetto dell’articolo, finalizzati a adattare locali da uso ufficio a uso foresteria.</p>
      <p>Tra le varie lavorazioni è stato necessario provvedere ad interventi all’interno dei servizi igienici, già presenti e in uso agli uffici, al fine di poter rendere gli stessi fruibili per l’uso abitativo. Questo ha comportato pertanto l’installazione di una cabina doccia prefabbricata, di facile montaggio, assente in precedenza. Appare comunque evidente come il costo degli interventi sia in linea con i prezzi di mercato e del tutto trasparente.</p>
      <related>
        <h4>Articoli Correlati</h4>
        <a href="https://www.iltempo.it/politica/2019/11/23/news/giuseppe-conte-appartamento-palazzo-chigi-premier-ristrutturazione-casa-piazza-colonna-1244779/"/>
        <a href="https://www.iltempo.it/politica/2019/11/23/news/conte-premier-fa-ristrtturare-appartamento-piazza-colonna-costo-box-doccia-palazzo-chigi-1244771/"/>
        <a href="https://www.iltempo.it/politica/2019/11/24/news/cantiere-palazzo-chigi-conte-doccia-gate-lavori-ristrutturazione-bar-presidenza-consiglio-1245149/"/>
        <a href="https://www.iltempo.it/home/2019/11/24/news/conte-doccia-gate-palazzo-chigi-bagno-ristrutturato-idromassaggio-renzi-costo-lavori-polemica-1245117/"/>
      </related>
    </article>
  </body>
</html>