<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301242/%D8%AA%D9%88%D8%A7%D9%86%D8%A7%DB%8C%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D9%86%D8%AA%D9%82%D8%A7%D9%84-%D8%AA%D8%AC%D8%B1%D8%A8%DB%8C%D8%A7%D8%AA-%D8%AF%D8%B1-%D8%B2%D9%85%DB%8C%D9%86%D9%87-%D8%AA%D9%88%D8%B3%D8%B9%D9%87-%D9%BE%D8%A7%D8%B1%DA%A9%D9%87%D8%A7%DB%8C-%D9%81%D9%86%D8%A7%D9%88%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:43:04+00:00"/>
    <meta property="og:title" content="توانایی ایران در انتقال تجربیات در زمینه توسعه پارکهای فناوری به کوبا"/>
    <meta property="og:description" content="سفیر کوبا در ایران به‌منظور پیگیری ارتباطات علمی و فناورانه با جمهوری اسلامی با دکتر منصور غلامی، وزیر علوم، تحقیقات و فناوری دیدار و گفت‌وگو کرد."/>
  </head>
  <body>
    <article>
      <h6 class="kicker">وزیر علوم در دیدار با سفیر کوبا تأکید کرد</h6>
      <h1>توانایی ایران در انتقال تجربیات در زمینه توسعه پارکهای فناوری به کوبا</h1>
      <address><time datetime="2019-11-24T06:43:04+00:00">24 Nov 2019, 06:43</time> by <a rel="author">رقیه‌السادات حسینی</a></address>
      <p>سفیر کوبا در ایران به‌منظور پیگیری ارتباطات علمی و فناورانه با جمهوری اسلامی با دکتر منصور غلامی، وزیر علوم، تحقیقات و فناوری دیدار و گفت‌وگو کرد.</p>
      <p><b>به گزارش ایسنا</b>، "آلکسیس باندریچ وگا"، سفیر کوبا در ایران با دکتر غلامی در محل وزارت علوم دیدار و به‌طور رسمی از وزیر علوم ایران برای سفر به کشور کوبا و حضور در کنگره دانشگاهی ۲۰۲۰ دعوت کرد.</p>
      <p>دکتر غلامی با تشکر از دعوت وزیر آموزش عالی کوبا و سفیر این کشور در تهران اظهار کرد: امیدوارم بتوانم زمانی را برای پاسخ به این دعوت اختصاص بدهم. درزمینه همکاری‌های علمی جای کار زیادی وجود دارد. من فکر می‌کنم پیگیری کارهایی که از قبل شروع‌شده، بسیار مهم است. اگر در برنامه‌ها و تصمیم‌گیری‌های قبلی موفق‌تر عمل کنیم، پیگیری برنامه‌های بعدی مؤثرتر خواهد بود. این همکاری‌ها می‌تواند به‌طور مستقیم از طریق دانشگاه‌ها و مراکز تحقیقاتی دنبال شود.</p>
      <p>وزیر علوم با اشاره به لزوم همکاری‌های بیشتر درزمینه رفت‌وآمد اساتید، دانشجویان و محققان دو کشور افزود: این موضوع در قالب همان طرح‌های تحقیقاتی مشترک به‌راحتی قابل انجام است. این همکاری‌ها برای هر دو طرف می‌تواند مفید باشد. تحصیل زبان فارسی و اسپانیایی، فرصت خوبی برای دو کشور درزمینه مبادله دانشجو است. علاوه بر این موارد، زمینه‌های دیگری نیز برای تبادل تجربیات وجود دارد. یکی از این گزینه‌ها درزمینه پارک‌های علم و فناوری است.</p>
      <p>دکتر غلامی با اشاره به اینکه دانشگاه‌ها، پژوهشگاه‌ها و پارک‌های علم و فناوری باید به‌طور مستقیم درگیر این همکاری‌ها شوند، گفت: امیدوارم که پیگیری شما، همکاری دانشگاه‌ها و حمایتی که من خواهم داشت، موجب توسعه هر چه بیشتر همکاری‌های دو کشور شود. جایگاه ژئوپلتیک کوبا در جهان باعث می‌شود که ما در کمک‌های خود به این کشور مصمم‌تر باشیم.</p>
      <p>"آلکسیس باندریچ وگا"، سفیر کوبا نیز با اشاره به اشتیاق برای دیدار با وزیر علوم ایران گفت: وزیر علوم، فناوری و محیط ‌زیست کوبا علاقه و تأکید خاصی بر روی دعوت از شما برای سفر به کوبا داشتند و من نامه شخص ایشان را برای این دعوت رسمی تقدیم شما می‌کنم. این دعوت به مناسبت برگزاری کنگره دانشگاهی کوبا در سال ۲۰۲۰  است.</p>
      <p>سفیر کوبا با تأکید بر مطرح‌شدن چهار موضوع درزمینه همکاری‌های علمی و فناوری بین ایران و کوبا گفت: موضوع نخست درباره علاقه وزارت امور خارجه و بخش مترجمی سفارت برای ازسرگیری آموزش زبان فارسی برای کارمندان وزارت امور خارجه کوبا است. در همین راستا وزارت امور خارجه در اواخر ماه اکتبر سال جاری نامه‌ای به سفارت ایران در هاوانا تحویل داد. هدف برای ازسرگیری این آموزش‌ها، افزایش ارتباط بین دو کشور است.</p>
      <p>وی درخصوص دیگر پیشنهادها خاطرنشان کرد: مورد بعدی در خصوص پیشنهاد چهار پروژه تحقیقاتی با ایران در زمینه‌های نانو، بیوانفورماتیک، انرژی‌های تجدیدپذیر و محیط‌زیست است. موضوع دیگر اینکه با ابتکار عمل سفارت کوبا، یک کرسی اسلام‌پژوهی درباره آموزش‌های دینی و اسلامی در دانشکده فلسفه دانشگاه هاوانا از سر گرفته شده است. هدف اصلی راه‌اندازی مجدد این کرسی ترویج و آشنایی با تاریخ تفکر اسلامی بوده و چشم‌انداز آن گسترش موضوعات بین‌رشته‌ای است. یکی از اهداف اصلی این کار، مقابله با اقدامات اسلام هراسانه در اروپا و آمریکا است. امیدواریم بتوانیم از کمک‌های ایران برای توسعه این کرسی درزمینه تبادل استاد و اطلاعات موردنیاز و پژوهش‌های لازم برخوردار باشیم.</p>
      <p>در ادامه این دیدار، دکتر حسین سالار آملی، قائم‌مقام وزیر در امور بین‌الملل و رئیس مرکز همکاری‌های علمی بین المللی اظهار کرد: تلاش می‌کنیم همکاری‌ها را در چارچوب اشاره شده از سوی وزیر علوم، پیگیری کنیم. در اسرع وقت و پس از اطلاع از جزئیات پروژه‌هایی که به آن‌ها اشاره شد، نظرمان را اعلام خواهیم کرد. درباره اسلام‌پژوهی هم نهایت همکاری را برای امکانات موردنیاز خواهیم داشت.</p>
      <p>انتهای پیام</p>
    </article>
  </body>
</html>