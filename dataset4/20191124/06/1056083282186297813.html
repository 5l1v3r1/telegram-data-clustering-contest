<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301245/%DB%B1%DB%B2%DB%B7%DB%B5-%D9%87%D9%85%D8%AF%D8%A7%D9%86%DB%8C-%D8%A8%D8%B1%D8%A7%DB%8C-%D8%A8%D8%A7%D8%B1-%D8%AF%D9%88%D9%85-%D8%A7%D8%B2%D8%AF%D9%88%D8%A7%D8%AC-%DA%A9%D8%B1%D8%AF%D9%87-%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:46:37+00:00"/>
    <meta property="og:title" content="۱۲۷۵ همدانی برای بار دوم ازدواج کرده‌اند"/>
    <meta property="og:description" content="ایسنا/همدان مدیرکل ثبت احوال استان همدان اعلام کرد: در هفت ماهه امسال ۶۳۶۹ ازدواج ثبت شده در استان همدان بار اولی و ۱۲۷۵ مورد بار دومی بوده است."/>
  </head>
  <body>
    <article>
      <h6 class="kicker">مدیرکل ثبت احوال استان همدان:</h6>
      <h1>۱۲۷۵ همدانی برای بار دوم ازدواج کرده‌اند</h1>
      <address><time datetime="2019-11-24T06:46:37+00:00">24 Nov 2019, 06:46</time> by <a rel="author">سمیرا معارفی</a></address>
      <p>ایسنا/همدان مدیرکل ثبت احوال استان همدان اعلام کرد: در هفت ماهه امسال ۶۳۶۹ ازدواج ثبت شده در استان همدان بار اولی و ۱۲۷۵ مورد بار دومی بوده است.</p>
      <p>اسد حسن زاده در گفت‌وگو با ایسنا، با اشاره به اینکه در هفت ماهه امسال ۶۳۶۹ ازدواج ثبت شده بار اولی، ۱۲۷۵ مورد بار دومی و ۸۵ مورد بار سوم بوده و تعدادی نیز برای بار چهارم ازدواج کرده اند، انتقاد کرد: شاخصه نسبت ازدواج و طلاق که در بین مسئولان جاافتاده، درست نیست چرا که جامعه هدف آنها با هم فرق دارد و ازدواج مربوط به افراد مجرد بوده اما طلاق مربوط به خانواده ها بوده و شاید در یک زوج با ۴۰ سال زندگی مشترک نیز رخ دهد.</p>
      <p>وی بیان کرد: وقتی می گوییم آمار ازدواج کم شده به علت این است که جامعه هدف ازدواج کم شده به طوریکه ۲۵ سال پیش باید کودکی متولد می شده تا امروز به سن ازدواج می رسید و<br/>اگر در ۲۵ سال آینده همه مقدمات ازدواج یک زوج را فراهم کنیم و همه ولادت های ما تا مدت مقرر زنده بمانند، باز هم تعداد ازدواج در ۲۵ سال آینده کمتر از سال گذشته خواهد شد به طوریکه سال قبل ۲۴ هزار ولادت و ۱۳ هزار ازدواج به ثبت رسیده پس اگر این ۲۴ هزار ولادت تا ۲۵ سال آینده زنده بمانند و همه مهاجرت نکنند، ازدواج ها در آن سال ۱۲ هزار خواهد بود پس این مسئله به هیچ دولت و سیاستی ارتباط نخواهد داشت چرا که برنامه ۲۵ سال آینده را امروز باید داشت.</p>
      <p>حسن زاده با بیان اینکه در شش ماهه امسال ۱۸۴۵ مورد طلاق صورت گرفته است، تصریح کرد: در شش ماهه امسال ازدواج نسبت به مدت مشابه سال گذشته کاهش ۱۱ درصدی داشته و در میزان طلاق نیز با کاهش ۶.۱ درصد مواجهه بوده ایم همچنین میانگین سنی ازدواج مردان در هفت ماهه امسال ۲۹.۹ و زنان ۲۴.۱ بوده است.</p>
      <p>وی با اشاره به اینکه در هفت ماهه امسال ۱۵ هزار و ۲۹ مورد ولادت به ثبت رسیده که ۷۸۱۸ مورد پسر و ۷۲۱۱ مورد دختر بوده است، اظهار کرد: نرخ خام موالید در استان همدان ۱۴.۷ در هزار و نرخ وفات شش در هزار است.</p>
      <p>مدیرکل ثبت احوال استان همدان در ادامه با بیان اینکه طبق سرشماری سال ۹۵ جمعیت همدان یک میلیون و ۷۳۸ هزار و ۲۳۴ نفر بوده که تا پایان مهرماه این میزان به یک میلیون و ۷۷۶ هزار و ۶۳ نفر افزایش یافته است، افزود: مهلت ثبت برای ولادت ۱۵ روز و وفات ۱۰ روز است که ۹۹.۹ درصد ولادت ها در استان با همکاری دستگاه های ذیربط در مهلت قانونی به ثبت می رسد.</p>
      <p>حسن‌زاده با اشاره به اینکه کبودراهنگ با ۱۵.۹ در هزار بالاترین و تویسرکان با ۱۲.۴ در هزار کمترین نرخ موالید استان را به خود اختصاص داده اند، اضافه کرد: عواملی همچون مهاجرت، عدم تسهیلات زایمانی و بیمارستانی و ... باعث تغییر آمار زایمانی در شهرستان ها می شود.</p>
      <p>مدیرکل ثبت احوال استان همدان خاطرنشان کرد: ۱.۴ کل ولادت های ثبت شده در استان همدان دوقلوزایی بوده که ۲۱۵ مورد در هفت ماهه امسال، دو مورد سه قلو و یک مورد چهارقلو در استان به ثبت رسیده است.</p>
      <p>وی با بیان اینکه اقبال عمومی مردم همدان به اسامی مذهبی بالاست، تأکید کرد: امیرعلی، امیرحسین، علی، امیرعباس و محمدحسین بیشترین اسامی پسرانه و فاطمه، زهرا، حلما، زینب و آیناز نیز بیشترین اسامی دخترانه مورد استقبال مردم استان همدان قرار گرفته است.</p>
      <p>حسن‌زاده با بیان اینکه بیماری های قلبی- عروقی بیشترین فوتی های استان را به خود اختصاص داده‌اند، خاطرنشان کرد: در هفت ماهه امسال ۶۲۶۳ مورد فوتی به ثبت رسیده که از این تعداد، ۳۶۲۴ مورد مرد و ۲۶۳۹ مورد زن بوده است.</p>
      <p>مدیرکل ثبت احوال استان همدان در ادامه بیان کرد: در هفت ماهه امسال ۴۴ هزار و ۳۳۲ مورد شناسنامه مکانیزه در استان صادر شده که ضریب امنیت و اطمینان بالایی دارد.</p>
      <p>حسن زاده با بیان اینکه ۸۵.۵ درصد مردم استان همدان یعنی حدود یک میلیون و ۲۱۴ هزار و ۹۱۱ کارت هوشمند ملی خود را دریافت کرده اند، گفت: ۱۵ درصد از کارت های ملی هوشمند صادره در باجه معطله ثبت احوال قرار دارند و علت آن عدم مراجعه مردم برای دریافت کارت هوشمند است و برخی نیز شماره تلفن هایی در فرم ثبت نام نوشته اند که اغلب خاموش بوده و در دسترس نیست.</p>
      <p>وی با بیان اینکه خوشبختانه استان همدان به موازات سیاست های کشوری عملکرد خوبی در تغییر کارت ملی به هوشمند داشته است، افزود: در صورتی که ۱۵ درصد یعنی حدود ۲۴۰ هزار نفر باقیمانده مردم استان برای دریافت کارت ملی به دفاتر ثبت احوال مراجعه کنند، تا انتخابات اسفندماه همه مردم استان کارت هوشمند خواهند داشت و خواهشمندیم مردم دریافت کارت را به روزهای پایانی سال موکول نکنند.</p>
      <p>حسن زاده تأکید کرد: افرادی که سیم کارت معرفی کرده خود به ثبت احوال را خاموش کرده یا به هر طریقی از ثبت احوال بی خبر هستند، می توانند با شماره گیری *۴*۶۰۹۰# استعلام مراحل انجام کارت های ملی را دریافت کنند و حتما رسیدهای دریافتی را تا زمان دریافت کارت ملی در نزد خود نگهدارند.</p>
      <p>وی به قابلیت های بالای کارت های هوشمند ملی اشاره و تأکید کرد: با توجه به قابلیت های بالای کارت هوشمند، امیدواریم تا پایان سال برخی از ارگان ها از خدمات این کارت ها بهره مند شوند.</p>
      <p>این مقام مسئول در پاسخ به این سوال که آیا کارت های ساخت ایران با کارت های وارداتی از لحاظ کیفیت قابل قیاس هستند یا خیر؟ خاطرنشان کرد: کارت های ایرانی از لحاظ کیفیت هم رده کارت های وارداتی بوده و به جرأت می توان گفت که کیفیت آنها بالاتر هم هست.</p>
      <p>مدیرکل ثبت احوال استان همدان در انتقاد به این خبر که در همدان آمار کودک همسری بالاست، گفت: متأسفانه ما یاد نگرفته ایم از کلمه «نمی دانم» استفاده کنیم اما باید شجاعت داشته باشیم و بدون منبع و تحقیقات میدانی آماری ارائه ندهیم. چندین سال است که به پژوهشگران، محققان، دانشگاهیان و کارشناسان درخواست دادیم که از اطلاعات و منابع ثبت احوال برای بررسی مسائل جمعیتی استان استفاده کنند.</p>
      <p>انتهای پیام</p>
    </article>
  </body>
</html>