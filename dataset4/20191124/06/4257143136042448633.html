<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/24/ketszer-jon-decemberben-a-csaladi-potlek"/>
    <meta property="og:site_name" content="infostart"/>
    <meta property="article:published_time" content="2019-11-24T06:03:00+00:00"/>
    <meta property="og:title" content="Kétszer jön decemberben a családi pótlék"/>
    <meta property="og:description" content="Idén decemberben is kétszer kapnak családi pótlékot a juttatásra jogosultak, de nincs szó extra kifizetésről, csak a januári utalás időpontját hozzák előre."/>
  </head>
  <body>
    <article>
      <h1>Kétszer jön decemberben a családi pótlék</h1>
      <address><time datetime="2019-11-24T06:03:00+00:00">24 Nov 2019, 06:03</time> by <a rel="author">Infostart</a></address>
      <h3>Idén decemberben is kétszer kapnak családi pótlékot a juttatásra jogosultak, de nincs szó extra kifizetésről, csak a januári utalás időpontját hozzák előre.</h3>
      <p>Ahogy az a korábbi években történt, most is előrehozzák a januárban esedékes támogatás kifizetését, így azt már karácsony előtt kézhez kapják az érintettek - írja az mfor.hu.</p>
      <p>Az első alkalommal várhatóan december 2-án utalják majd az összeget, míg a második kifizetés a portál információi szerint december 19-én történhet meg. Azok, akik készpénzben kapják a juttatást várhatóan december 3-4-én, illetve december 20-21-én vehetik fel a családi pótlékot.</p>
      <p>A családi pótlék alanyi jogon jár, összege jelenleg egy gyermek esetén 12.200 forint, amely kicsit magasabb abban az esetben, ha a fiatalkorút egyedülálló szülő neveli. Akkor is több pénz jár, ha a gyermek sérült (tartósan beteg, ill. súlyosan fogyatékos).</p>
      <p>
        <i>Nyitókép: MTVA/Bizományosi: Oláh Tibor</i>
      </p>
    </article>
  </body>
</html>