<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/torite-s-nova-prednina-za-izborite-na-ostrova-407486.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T06:30:55+00:00"/>
    <meta property="og:title" content="Торите с нова преднина за изборите на Острова"/>
    <meta property="og:description" content="47% от анкетираните подкрепят консервативната партия на Борис Джонсън"/>
  </head>
  <body>
    <article>
      <h1>Торите с нова преднина за изборите на Острова</h1>
      <address><time datetime="2019-11-24T06:30:55+00:00">24 Nov 2019, 06:30</time> by <a rel="author">Редактори</a></address>
      <p>Във Великобритания две нови проучвания на общественото мнение показват, че консерваторите на Борис Джонсън увеличават преднината си преди извънредните общи избори на 12 декември.</p>
      <p>Според анкета на „Ъпиниум“ за вестник „Обзървър“ торите изпреварват лейбъристите с внушителните 19 процента. Това несъмнено е добра новина за консерваторите, чийто лидер и премиер на страната Борис Джонсън днес официално ще оповести манифеста на партията. Много тори смятат този момент за най-опасната част от предизборната кампания, като се има предвид, че точно след обявяването на манифеста от Тереза Мей преди изборите през 2017 г., който съдържаше не особено популярна сред населението социална политика, последва срив в нейния рейтинг.</p>
      <p>Сега обаче 47% от анкетираните  застават зад торите, 28% зад лейбъристите, 12 на сто подкрепят либералдемократите, а партията „Брекзит“ е паднала до 3 процента, което всъщност обяснява и защо се увеличава подкрепата за консерваторите, след като Найджъл Фарадж обяви, че няма да има кандидати, които могат да отнемат гласове за торите.</p>
      <p>Малко по-различна картина, макар и отново в полза на торите, рисува анкетата на BMGResearch, поръчана от „Индипендънт“. В нея 41 на сто подкрепят консерваторите, 28% са за лейбъристите, 18%  за либералдемократите, 5% – за зелените и 3% за партията „Брекзит“.</p>
    </article>
  </body>
</html>