<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806959/%D9%84%D8%B2%D9%88%D9%85-%D8%AA%D9%88%D8%AC%D9%87-%D8%A8%D9%87-%D8%AA%D8%A7%D9%85%DB%8C%D9%86-%D8%A7%DB%8C%D9%86%D8%AA%D8%B1%D9%86%D8%AA-%D9%88-%D9%BE%D8%A7%DB%8C%D8%AF%D8%A7%D8%B1%DB%8C-%D8%B4%D8%A8%DA%A9%D9%87-%D8%A7%D8%B1%D8%AA%D8%A8%D8%A7%D8%B7%DB%8C-%D8%B3%D8%A7%D8%B2%D9%85%D8%A7%D9%86-%D9%85%D8%AF%DB%8C%D8%B1%DB%8C%D8%AA-%D8%A8%D8%AD%D8%B1%D8%A7%D9%86-%D8%B4%D9%87%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T06:53:00+00:00"/>
    <meta property="og:title" content="فراهانی تاکید کرد: لزوم توجه به تامین اینترنت و پایداری شبکه ارتباطی سازمان مدیریت بحران شهر تهران"/>
    <meta property="og:description" content="رئیس کمیته بودجه و نظارت مالی شورای شهر تهران نسبت به لزوم توجه به تامین اینترنت و پایداری شبکه ارتباطی سازمان مدیریت بحران شهر تهران، مراکز امدادی و سایر مراکزی که عملکرد مشابهی دارند، واکنش نشان داد."/>
  </head>
  <body>
    <article>
      <h1>فراهانی تاکید کرد: لزوم توجه به تامین اینترنت و پایداری شبکه ارتباطی سازمان مدیریت بحران شهر تهران</h1>
      <h2>رئیس کمیته بودجه و نظارت مالی شورای شهر تهران نسبت به لزوم توجه به تامین اینترنت و پایداری شبکه ارتباطی سازمان مدیریت بحران شهر تهران، مراکز امدادی و سایر مراکزی که عملکرد مشابهی دارند، واکنش نشان داد.</h2>
      <address>
        <time datetime="2019-11-24T06:53:00+00:00">24 Nov 2019, 06:53</time>
      </address>
      <p>به گزارش گروه اجتماعی خبرگزاری دانشجو، مجید فراهانی، رئیس کمیته بودجه و نظارت مالی شورای شهر تهران در جریان صد و هفتاد و هشتمین جلسه علنی شورای شهر تهران با اشاره به مشکل قطعی اینترنت طی تذکری که تقدیم هیئت رئیسه شد، گفت: متاسفانه در خلال تصمیم اندیشیده شده برای مهار اغتشاشات در هفته گذشته توسط شورای امنیت کشور، سیستم‌های آنلاین سازمان پیشگیری و مدیریت بحران شهر تهران به علت عدم دسترسی به اینترنت در این مدت مشابه دسترسی شهروندان قطع شده بود، امری که نه تنها غیر منطقی و تعجب برانگیز بود، بلکه می‌توانست با بروز یک حادثه طبیعی (اعم از سیل، زلزله، آتش سوزی بزرگ و...) تاب آوری و پایداری شهر را در برابر این حوادث مختل و زیر سوال ببرد.<br/><br/>او افزود: لازم است برای جلوگیری از تکرار آن تدابیر ویژه‌ای اندیشیده شود و سازمان مدیریت بحران، مراکز امدادی و ... در این گونه تصمیم‌ها مستثنی شوند.<br/><br/>عضو شورای شهر تهران تاکید کرد: با عنایت به اهمیت موضوع و لزوم چاره اندیشی در این باره به عنوان نماینده مردم شریف تهران در اجرای بند ۲ ماده ۸۰ قانون شورا‌های اسلامی کشور، درباره «توجه به تامین اینترنت و پایداری شبکه ارتباطی سازمان مدیریت بحران شهر تهران، مراکز امدادی و سایر مراکزی که عملکرد مشابهی دارند» به وزیر محترم کشور که اخیراً ریاست بحران شهر تهران از سوی شهردار تهران به ایشان سپرده شده است، تذکر می‌دهم.<br/><br/>فراهانی در پایان گفت: امیدوارم با اقدام به موقع، موثر و اهتمام جناب آقای رحمانی فضلی، وزیر محترم کشور شاهد توجه بیش از پیش به تاب آوری تهران برای زندگی همه شهروندان عزیز باشیم.</p>
    </article>
  </body>
</html>