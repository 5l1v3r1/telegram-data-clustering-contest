<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594105/%E0%A6%AC%E0%A6%B0%E0%A7%8D%E0%A6%A4%E0%A6%AE%E0%A6%BE%E0%A6%A8%E0%A7%87-%E0%A6%9A%E0%A6%BE%E0%A6%B9%E0%A6%BF%E0%A6%A6%E0%A6%BE%E0%A6%B0-%E0%A6%B6%E0%A7%80%E0%A6%B0%E0%A7%8D%E0%A6%B7%E0%A7%87-%E0%A6%AC%E0%A6%BF%E0%A6%9C%E0%A6%A8%E0%A7%87%E0%A6%B8-%E0%A6%B8%E0%A7%8D%E0%A6%9F%E0%A7%8D%E0%A6%AF%E0%A6%BE%E0%A6%A1%E0%A6%BF%E0%A6%9C-%E0%A6%87%E0%A6%89%E0%A6%9C%E0%A6%BF%E0%A6%B8%E0%A6%BF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T06:45:00+00:00"/>
    <meta property="og:title" content="বর্তমানে চাহিদার শীর্ষে বিজনেস স্ট্যাডিজ: ইউজিসি চেয়ারম্যান"/>
    <meta property="og:description" content="বাংলাদেশ বিশ্ববিদ্যালয় মঞ্জুরি কমিশনের (ইউজিসি) চেয়ারম্যান প্রফেসর ড. কাজী শহীদুল্লাহ বলেছেন,  &amp;lsquo;একসময় কেউ বিজনেস স্ট্যাডিজকে (ব্যবসায় শিক্ষা) গুরুত্ব দিত না। বর্তমানে এ বিষয়টি চাহিদার শীর্ষে।&amp;rsquo; রবিবার (২৪ নভেম্বর) আশুলিয়ায় ড্যাফোডিল বিশ্ববিদ্যালয়ের স্থায়ী ক্যাম্পাসে ১৮তম..."/>
  </head>
  <body>
    <article>
      <h1>বর্তমানে চাহিদার শীর্ষে বিজনেস স্ট্যাডিজ: ইউজিসি চেয়ারম্যান</h1>
      <address><time datetime="2019-11-24T06:45:00+00:00">24 Nov 2019, 06:45</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/57609b46a41d8dbb11f6c05da85fb36f-5dda2a536dd4a.jpg"/>
        <figcaption>বক্তব্য রাখছেন ইউজিসির চেয়ারম্যান</figcaption>
      </figure>
      <p>বাংলাদেশ বিশ্ববিদ্যালয় মঞ্জুরি কমিশনের (ইউজিসি) চেয়ারম্যান প্রফেসর ড. কাজী শহীদুল্লাহ বলেছেন,  ‘একসময় কেউ বিজনেস স্ট্যাডিজকে (ব্যবসায় শিক্ষা) গুরুত্ব দিত না। বর্তমানে এ বিষয়টি চাহিদার শীর্ষে।’ রবিবার (২৪ নভেম্বর) আশুলিয়ায় ড্যাফোডিল বিশ্ববিদ্যালয়ের স্থায়ী ক্যাম্পাসে ১৮তম এশিয়ান ইউনিভার্সিটি প্রেসিডেন্টস ফোরাম-২০১৯ (এইউপিএফ) এর সমাপনি অনুষ্ঠানে তিনি এসব কথা বলেন।  </p>
      <p>তিন দিনব্যাপী সম্মেলনটি ড্যাফোডিল ইন্টারন্যাশনাল ইউনিভার্সিটি এবং বাংলাদেশ বেসরকারি বিশ্ববিদ্যালয় সমিতির সহযোগিতায় অনুষ্ঠিত হচ্ছে।</p>
      <p>কাজী শহীদুল্লাহ বলেন,  ‘বাংলাদেশে ব্যবসার চিত্র অতীতে ভিন্ন রকম ছিল। আমাদের দেশের অবস্থাও আজকের চেয়েও ভিন্ন ছিল। পূর্ব পাকিস্তানের সময়ে আমাদের অংশে ব্যবসা অতটা গুরুত্ব পেতো না। সেসময় শিক্ষার্থীদের প্রথম পছন্দ ছিল বিজ্ঞান, এরপর মানবিক এবং তৃতীয় পছন্দের তালিকায় ছিল ব্যবসায় শিক্ষা। আজকের মতো কেউ অ্যাকাউন্টিং কিংবা ম্যানেজমেন্ট পড়ার মতো আগ্রহ দেখাতো না। আজকে চাহিদার তালিকায় শীর্ষে ব্যবসায় শিক্ষা। কিন্তু আগে এরকম ছিল না। কারণ ব্যবসাকে কেউ গুরুত্ব দিতো না।’</p>
      <p>তিনি আরও বলেন,  ‘আমাদের দেশের চিত্র খুব দ্রুত গতিতে বদলাচ্ছে। কারণ ব্যবসায়িক মনোভাব বদলাচ্ছে দ্রুত গতিতে। এগিয়ে চলা বিশ্বের সঙ্গে তাল মেলাতে আমাদেরও হালনাগাদ হতে হচ্ছে। উদ্যোক্তামূলক শিক্ষা ও প্রশিক্ষণ বাণিজ্যের সুযোগ করে দেয়। এ ধরনের শিক্ষা ব্যক্তির জন্য কর্মের জোগান দেয় এবং অন্যের জন্য চাকরির সুযোগ তৈরি করে। যা দেশের উন্নয়ন ও অর্থনীতির লক্ষ্যমাত্রা অর্জনে সহায়ক ভূমিকা পালন করে।’</p>
      <p>ইউজিসি চেয়ারম্যান বলেন,  ‘আজকে পাবলিক বিশ্ববিদ্যালয় থেকে বেসরকারি বিশ্ববিদ্যালয়ে শিক্ষার্থীর সংখ্যা অনেক বেশি। ড্যাফোডিল বিশ্ববিদ্যালয় প্রায় ২০ হাজার শিক্ষার্থী রয়েছে। আমার শুনে খুব ভালো লেগেছে যে এই বিশ্ববিদ্যালয় ভবিষ্যতের উদ্যোক্তা তৈরিতে ভূমিকা রাখছে। বিশ্ব আজকে সেসব শিক্ষার্থী চায় যারা পরিবর্তনে আগ্রহী।’</p>
      <p>অনুষ্ঠানে স্বাগত বক্তব্য রাখেন এইউপিএফ-২০১৯ এর আহ্বায়ক ও ড্যাফোডিল বিশ্ববিদ্যালয়ের প্রোভিসি ড. এস এম মাহবুবুল হক মজুমদার। এসময় আরও উপস্থিত ছিলেন বিশ্ববিদ্যালয়ের প্রতিষ্ঠাতা সবুর খান, দক্ষিণ কোরিয়ার ডংসে ইউনিভার্সিটির প্রেসিডেন্ট জেকুক চ্যান, ভারতে ভেলর ইন্সটিটিউট অব টেকনোলোজি বিশ্ববিদ্যালয়ের ভাইস প্রেসিডেন্ট শংকর বিশ্বনাথন, চীনের গয়াংডং ইউনিভার্সিটি অব ফরেন স্ট্যাডিজের ভাইস ডিরেক্টর মিস লুলু।    </p>
      <p>আয়োজকরা জানান, আগামী বছর ভারতের ভেলরের ইন্সটিটিউট অব টেকনোলোজিতে এই সম্মেলনের আয়োজন করা হবে।</p>
      <p> </p>
      <footer>/এসও/এসটি/</footer>
    </article>
  </body>
</html>