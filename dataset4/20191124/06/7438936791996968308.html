<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Jihlava-ukazala-Plzni-vyhody-preference-MHD-v-praxi-604417"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T06:33:00+00:00"/>
    <meta property="og:title" content="Jihlava ukázala Plzni výhody preference MHD v praxi"/>
    <meta property="og:description" content="Delegace z Plzně si při exkurzi v trolejbusu projela jihlavské páteřní trasy MHD."/>
  </head>
  <body>
    <article>
      <h1>Jihlava ukázala Plzni výhody preference MHD v praxi</h1>
      <address>
        <time datetime="2019-11-24T06:33:00+00:00">24 Nov 2019, 06:33</time>
      </address>
      <p>
        <b>Delegace z Plzně si při exkurzi v trolejbusu projela jihlavské páteřní trasy MHD.</b>
      </p>
      <p>Zástupci statutárního města Plzně, Magistrátu města Plzně a Plzeňských městských dopravních podniků navštívili Jihlavu. Důvodem setkání bylo seznámení se s výsledky, přínosy i úskalími opatření preference MHD  v praxi. Kromě odborné diskuze, která následovala po prezentaci pracovníků odboru dopravy Magistrátu města Jihlavy  se představitelé obou měst zúčastnili také exkurze v terénu, kterou připravil Dopravní podnik města Jihlavy.</p>
      <p>„Chtěli jsme vidět, jak preference MHD funguje v praxi ve velikosti města, jako je Jihlava. Pokrok Jihlavy je v tomto směru veliký, sami se v Plzni snažíme určitá opatření preference MHD zavést, avšak se setkáváme s vlnou kritiky nejen od občanů. Jsem proto rád, že se návštěvy zúčastnily i jiné subjekty, kterých se doprava týká, dostali jsme precizně zpracované informace, které nám jistě v budoucím rozhodování velmi pomohou,“ uvedl náměstek primátora města Plzně pro oblast dopravy Michal Vozobule.</p>
      <p>Nejvýznamnějším počinem bylo zavedení systému preference v roce 2014, a to na všech křižovatkách se semafory, kterými zároveň projíždí MHD. Do systému však patří i vyhrazené jízdní pruhy pro MHD. První dva takzvané BUS pruhy se objevily na Havlíčkově ulici na konci srpna roku 2015. Poté došlo k optimalizaci jízdních řádů u páteřních trolejbusových linek.</p>
      <p>„Prvním přínosem bylo průměrné zvýšení cestovní rychlosti o 14 procent, o dost podstatnější však bylo zkrácení intervalů mezi spoji bez nutnosti přidávání dalších v pořadí,“ doplnil vedoucí odboru dopravy Ján Tinka.</p>
      <p>Celkově se podařilo v Jihlavě v letech 2015 - 2019 zřídit 9 úseků BUS pruhů v souhrnné délce 2 080 m. „Připočteme-li k tomu systém preference MHD na semaforech s legislativní preferencí, může být Jihlava smělým příkladem i pro mnohá podstatně větší města,“ doplnil náměstek pro oblast dopravy Petr Laštovička.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Jihlava-Poradatele-kulturnich-akci-mohou-zadat-mesto-o-dotaci-603517"/>
        <a href="https://www.parlamentnilisty.cz/politika/obce-volicum/Jihlava-opet-promluvi-o-vzdelavani-602294"/>
        <a href="https://www.parlamentnilisty.cz/politika/obce-volicum/Jihlava-spousti-projekt-Housing-First-601866"/>
        <a href="https://www.parlamentnilisty.cz/politika/obce-volicum/Jihlava-V-mistech-byvaleho-vezeni-se-odhali-pametni-deska-601746"/>
      </related>
    </article>
  </body>
</html>