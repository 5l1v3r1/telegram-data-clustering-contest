<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962470/"/>
    <meta property="og:site_name" content="Sanook"/>
    <meta property="article:published_time" content="2019-11-24T06:15:49+00:00"/>
    <meta property="og:title" content="&quot;วีระ&quot; หอบข้อมูลหลักฐาน-ข้อมูลเชิงลึก ฟาร์มไก่ &quot;ปารีณา&quot; ให้ตำรวจเพิ่มเติม"/>
    <meta property="og:description" content="วันที่ 24 พ.ย. 2562 นายวีระ สมความคิด เลขาธิการเลขาธิการเครือข่ายประชาชนต้านคอร์รัปชัน (คปต.) ได้เดินทางนำเอกสารหลักฐานเกี่ยวกับที่ดินของ น.ส.ปารีณา ไกรคุปต์ ส.ส.ราชบุรี เขต 3 พรรคพลังประชารัฐ แก่ ร.ต.อ. กัมปนาท เจริญศรี รอง สว.(สอบสวน) สภ.จอมบึง จ.ราชบุรี หลังจากได้ทราบข้อมูลเชิงลึกเกี่ยวกับการครอบครองที่ดินในพื้นที่หมู่ 6 ต.รางบัว อ.จอมบึง จ.ราชบุรี รวมกว่า 1,700 ไร่"/>
  </head>
  <body>
    <article>
      <h1>"วีระ" หอบข้อมูลหลักฐาน-ข้อมูลเชิงลึก ฟาร์มไก่ "ปารีณา" ให้ตำรวจเพิ่มเติม</h1>
      <address>
        <time datetime="2019-11-24T06:15:49+00:00">24 Nov 2019, 06:15</time>
      </address>
      <p>วันที่ 24 พ.ย. 2562 <b>นาย<a href="http://www.sanook.com/news/7473678/">วีระ สมความคิด</a></b> เลขาธิการเลขาธิการเครือข่ายประชาชนต้านคอร์รัปชัน (คปต.) ได้เดินทางนำเอกสารหลักฐานเกี่ยวกับที่ดินของ <b>น.ส.ปารีณา ไกรคุปต์</b> ส.ส.ราชบุรี เขต 3 <b>พรรคพลังประชารัฐ</b> แก่ <b>ร.ต.อ. กัมปนาท เจริญศรี</b> รอง สว.(สอบสวน) สภ.จอมบึง จ.ราชบุรี หลังจากได้ทราบข้อมูลเชิงลึกเกี่ยวกับการครอบครองที่ดินในพื้นที่หมู่ 6 ต.รางบัว อ.จอมบึง จ.ราชบุรี รวมกว่า 1,700 ไร่</p>
      <p>นายวีระ ให้สัมภาษณ์ขณะยื่นเอกสารหลักฐานแก่พนักงานสอบสวนว่า จากข้อมูลทราบว่าฟาร์มของ น.ส.ปารีณา มีการไปขออนุญาตประกอบกิจการทำฟาร์มเลี้ยงไก่ มาตั้งแต่ปี พ.ศ. 2547 แล้วจะต้องต่ออายุทุกๆ 3 ปี ส่วนนายทวี ไกรคุปต์ ไปให้ข้อมูลกับทางรัฐสภาว่า ครอบครัวของนายทวีได้ครอบครองที่ดินแปลงนี้ตั้งแต่ปี 2489 และข้อมูลที่มีการนำมาเปิดเมื่อวานนี้ (23 พ.ย.) ได้นำข้อมูลจากปี 2553 -2556 ซึ่งจะเป็นหลักฐานแสดงให้เห็นชัดเลยว่ามีการเข้าไปบุกรุกครอบครองเพื่อทำกิจการ ทำประโยชน์ในที่ป่าสงวนแห่งชาติ ในเอกสารที่นำมาวันนี้ (24 พ.ย.) มีรายละเอียดหมด มีทั้งหลักฐานต่างๆ ในการครอบครองประกอบการทำ<a href="https://www.sanook.com/money/">ธุรกิจ</a>มาตั้งแต่ปี พ.ศ. 2547 </p>
      <p>นอกจากนี้ยังมีเอกสารหลักฐานของ ป.ป.ช. เป็นเอกสารเกี่ยวกับการแจ้งบัญชีทรัพย์สินต่อ ป.ป.ช. ตั้งแต่ลำดับที่ 19 เป็นต้นไป หมู่ 6 ต.รางบัวทั้งหมดเลย เป็นที่ดินจำนวน 1,700 ไร่ ที่มีมูลค่าเป็นเงิน 200,000 บาท ซึ่งไม่น่าเป็นไปได้ระหว่างราคาที่ดินกับมูลค่าจำนวนเงิน ซึ่งเมื่อพนักงานสอบสวนได้สอบสวนเสร็จแล้วจะต้องรวบรวมเอกสาร ยื่นต่อ ปปง. เป็นไปตามกฎหมาย ตามระเบียบสำนักนายกรัฐมนตรี เพราะเข้ามูลฐานความผิดที่ 15 ของกฎหมายฟอกเงิน เกี่ยวกับการบุกรุกครอบครองที่ดินซึ่งคงต้องเป็นเรื่องของพนักงานสอบสวนที่จะเป็นผู้ดำเนินการสืบสวน ต้องไปตรวจสอบร่วมกันระหว่างพนักงานสอบสวน กับ ปปง. ต้องประสานงานกัน อาจจะต้องนำไปสู่การยึดทรัพย์ต่อไป</p>
      <p>ทั้งนี้หลังจากที่ให้ข้อมูลกับพนักงานสอบสวน สภ.จอมบึงแล้ว นายวีระจะเดินทางเข้าพื้นที่หมู่ 6 ร่วมกับหน่วยงานที่เกี่ยวข้องเตรียมดำเนินการสำรวจที่ดินฟาร์มไก่ในพื้นที่ดังกล่าวด้วย</p>
    </article>
  </body>
</html>