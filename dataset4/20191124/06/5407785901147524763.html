<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/unlu-is-adaminin-luks-araciyla-olumden-dondugu-12649446-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-24T06:54:25+00:00"/>
    <meta property="og:title" content="Ünlü iş adamının lüks aracıyla ölümden döndüğü kaza kamerada"/>
    <meta property="og:description" content="Ünlü iş adamı Sacit Naşit Batllo, İstanbul Beşiktaş'ta lüks aracıyla karıştığı trafik kazasında ölümden döndü."/>
  </head>
  <body>
    <article>
      <h1>Ünlü iş adamının lüks aracıyla ölümden döndüğü kaza kamerada</h1>
      <address>
        <time datetime="2019-11-24T06:54:25+00:00">24 Nov 2019, 06:54</time>
      </address>
      <p>Ünlü iş adamı Sacit Naşit Batllo'nun lüks aracıyla karıştığı trafik kazası güvenlik kamerasına yansıdı.</p>
      <p>Olay, <a href="https://www.haberler.com/besiktas/"><b>Beşiktaş</b></a>, Adnan Saygun Caddesi üzerinde meydana geldi. Edinilen bilgiye göre, dün sabah Adnan Saygun Caddesi'nde seyir halinde olan iş adamı Sacit Naşit Battlo, trafik ışıklarını geçtiği esnada karşı şeritten gelen otomobile çarparak trafik levhasına savruldu. Ünlü iş adamının otomobiline trafik levhasının bulunduğu direk ok gibi saplandı. İş adamı, kazayı yara almadan atlatırken lüks otomobili ise hasar aldı. Yaşadığı kısa süreli şoku atlatan iş adamı durumu polis ekiplerine bildirdi. İhbar üzerine olay yerine gelen trafik polisleri kazayla ilgili çalışma başlattı.</p>
      <figure>
        <img src="https://foto.haberler.com/haber/2019/11/24/unlu-is-adaminin-luks-araciyla-olumden-dondugu-12649446_8114_m.jpg"/>
      </figure>
      <h3>KAZAYA SİNYALİZASYON HATASININ NEDEN OLDUĞU İDDİA EDİLDİ</h3>
      <p>Trafik ekipleri çevredeki güvenlik kameralarını incelemeye alırken kazaya karışan sürücülerin de ifadelerine başvurdu. Cadde üzerinde bulunan trafik ışıklarında sinyalizasyon problemi yaşandığını belirten çevre sakinleri benzer kazaların daha önce de yaşandığını aktardı. Meydana gelen trafik kazasıyla, trafik ışıklarının arızalanarak çalışmadığı da görüldü.</p>
      <h3>TRAFİK DİREĞİ OLMASAYDI LÜKS OTOMOBİL BENİM ÜZERİME UÇMUŞTU</h3>
      <p>Lüks otomobilin üzerine doğru uçtuğunu ancak trafik direğinin kendisini kurtardığını belirten Cüneyt Şengeldiler, "Kırmızı ışıkta duruyordum. Bir anda ses geldi ve araç üzerime uçtu. Arada trafik direği vardı. O beni kurtardı. Lüks araba hızlıydı. Ona yeşil yanıyordu. Sanırım birden fırlayınca üzerime savruldu. Verilmiş sadakamız varmış. Beni direk kurtardı" ifadelerini kullandı.</p>
      <figure>
        <img src="https://foto.haberler.com/haber/2019/11/24/unlu-is-adaminin-luks-araciyla-olumden-dondugu-12649446_5370_m.jpg"/>
      </figure>
      <h3>KAZA ANI GÜVENLİK KAMERASINDA</h3>
      <p>Ünlü iş adamının karıştığı trafik kazası çevrede bulunan bir iş yerine ait güvenlik kamerasına saniye saniye yansıdı. Caddede seyir halinde olan iş adamının ilk olarak karşı şeritten gelen otomobile çarptığı ardından yol kenarında bulunan trafik levhasına savrulduğu görüldü.</p>
      <p>Zincirleme trafik kazasına karışan 3 otomobil çekici yardımıyla otoparka kaldırıldı.</p>
      <figure>
        <img src="https://foto.haberler.com/haber/2019/11/24/unlu-is-adaminin-luks-araciyla-olumden-dondugu-12649446_2244_o.jpg"/>
      </figure>
      <p>Kaynak: DHA<br/>Haber Videosu: <a href="https://www.haberler.com/video/unlu-is-adaminin-luks-araciyla-olumden-dondugu-12649446-videosu/">Ünlü iş adamı ölümden döndü! Trafik levhası araca saplandı</a></p>
    </article>
  </body>
</html>