<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmagasinet/i/3Jeyvd/det-er-mye-rart-man-sier-ja-til-aa-gifte-seg-for-eksempel"/>
    <meta property="og:site_name" content="Bergens Tidende"/>
    <meta property="article:published_time" content="2019-11-24T06:22:55+00:00"/>
    <meta property="og:title" content="Det er mye rart man sier ja til. Å gifte seg, for eksempel."/>
    <meta property="og:description" content="Kjærlighet gjør blind, ekteskapet gir deg synet tilbake."/>
  </head>
  <body>
    <article>
      <h1>Det er mye rart man sier ja til. Å gifte seg, for eksempel.</h1>
      <h2>Kjærlighet gjør blind, ekteskapet gir deg synet tilbake.</h2>
      <address><time datetime="2019-11-24T06:22:55+00:00">24 Nov 2019, 06:22</time> by <a rel="author">Per Lindberg</a></address>
      <p><b>En mann jeg kjenner </b>giftet seg for mange år siden. Han inviterte en eldre ungkar i bryllupet. Ungkaren ble kanskje noe overrasket over at den andre ville gå til det skritt å gifte seg. Han spurte:</p>
      <p>– Er du nå sikker på at du vil gifte deg? Det finnes jo så mye fint i løssalg.</p>
      <p>Han var godt opp i årene og satt mye alene, trolig ved kjøkkenbordet, så ut av vinduet, til tross for at mange kvinner svermet for ham.</p>
      <p>Han klarte kanskje ikke å knytte seg til én. Sannsynligvis ble han en ensom mann, hvis han ikke var det allerede som barn.</p>
      <p><b>Av dem som inngikk </b>ekteskap i 1984, hadde 42 prosent skilt seg 29 år etterpå, ifølge <a href="https://www.idunn.no/fokus/2018/01/gaar_annethvert_ekteskap_iopploesning">idunn.no</a>.</p>
      <p>De siste ti årene har imidlertid andelen skilte gått markant ned. Om dette er gode nyheter, skal ikke jeg mene noe om.</p>
      <p>Kan hende gifter man seg fordi man ikke vil bli alene. Kanskje er det et behov for trygghet, et ønske om å forsørge eller bli forsørget. Forventninger fra familien har vel også noe å si.</p>
      <p>Det kan også tenkes at det handler om kjærlighet.</p>
      <related>
        <a href="https://www.bt.no/article/bt-BRnb6E.html"/>
      </related>
      <p><b>Den tyske forfatteren Georg </b>Christoph Lichtenberg skal ha uttalt at kjærlighet gjør blind, mens ekteskapet gir deg synet tilbake.</p>
      <p>Alle som skal gifte seg, må oppfylle vilkårene i ekteskapsloven. Den sier at du ikke må være i nær slekt, men inneholder ikke noe krav om kjærlighet.</p>
      <p>Man kan gifte seg i et trossamfunn eller borgerlig. Her i byen har Bergen kommune tatt på seg den borgerlige oppgaven, i den nyoppussede Forhandlingssalen i Magistraten, like ved rådhuset.</p>
      <p>Tidligere giftet man seg gjerne borgerlig i tinghuset på Tårnplass. Det satte en spiss på hverdagen min. Jeg arbeider nemlig som krimjournalist her i avisen, og har en endeløs rekke av lange dager i tinghuset bak meg.</p>
      <p>Siste dag før helg var vanligvis et sammensurium av dommere, forlovere, brudepar, politi, forsvarere og siktede. Noen skulle fengsles, andre love hverandre evig troskap.</p>
      <related>
        <a href="https://www.bt.no/article/bt-oRGMgB.html"/>
      </related>
      <p>Den siste gruppen hadde oftest staset seg opp. Det var forholdsvis lett å skille klinten fra hveten, de som skulle si ja for første gang og de som hadde vært ute en vinternatt før.</p>
      <p><b>Jeg tenkte det</b> måtte være stusslig å bli ført ut tinghuset på vei til fengsel, midt mellom brudepar og forlovere. Det måtte være bedre å bli sendt i kasjotten en grå tirsdag, uten all denne hersens lykken.</p>
      <p>Nå er dette noen år siden, så hukommelsen kan spille meg et puss, men jeg mener det forløp slik:</p>
      <p>Mens et nygift par strålte, kikket en sliten rusmisbruker bort på dem. Dommeren hadde nettopp sendt ham til fengselet for fire uker i varetekt.</p>
      <p>Mannen ønsket sin forsvarer god helg, nikket mot brudeparet og sa:</p>
      <p>– Ja, ja, jeg er glad det ikke er meg. Takke meg til fire uker.</p>
      <related>
        <a href="https://www.bt.no/article/bt-LAqRn1.html"/>
      </related>
      <related>
        <a href="https://www.bt.no/article/bt-GG5PgJ.html"/>
      </related>
      <related>
        <a href="https://www.bt.no/article/bt-gPePa0.html"/>
      </related>
    </article>
  </body>
</html>