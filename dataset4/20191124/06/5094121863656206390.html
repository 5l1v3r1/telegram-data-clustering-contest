<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/referendum-o-demokracii-v-hongkongu-zacaly-mistni-volby-20191124.html"/>
    <meta property="og:site_name" content="Deník.cz"/>
    <meta property="article:published_time" content="2019-11-24T06:22:00+00:00"/>
    <meta property="og:title" content="Volby v Hongkongu: Prodemokratiční kandidáti jasně vedou, účast byla rekordní"/>
    <meta property="og:description" content="Po prvních hodinách sčítání hlasů odevzdaných v nedělních místních volbách v Hongkongu výrazně vedou prodemokratičtí kandidáti. Podle informací hongkongského listu South China Morning Post si dosud zajistili 122 ze 452 přímo volených křesel v 18 místních radách. Táboru propekingských kandidátů zatím připadlo jen 14 křesel, napsal hongkongský list. Ten také už o něco dříve informoval, že volební účast v dnešních místních volbách v Hongkongu dosáhla rekordních 71,2 procenta. Hlasovalo zhruba 2,94 milionu voličů, oznámil podle deníku šéf volební komise Barnabus Fung."/>
  </head>
  <body>
    <article>
      <h1>Volby v Hongkongu: Prodemokratiční kandidáti jasně vedou, účast byla rekordní</h1>
      <address><time datetime="2019-11-24T06:22:00+00:00">24 Nov 2019, 06:22</time> by <a rel="author">ČTK</a></address>
      <p>Ústřední volební komise bezprostředně po konci hlasování nezveřejnila čísla o volební účasti. O hodinu dříve (ve 21:30 místního času) ale oznámila, že svůj hlas odevzdalo už 69 procent ze 4,1 milionu registrovaných voličů. Tento údaj vysoce překračuje 47procentní účast ve stejných volbách před čtyřmi lety.</p>
      <p>V ulicích bylo vidět jen málo policistů, což odporuje předchozím zprávám, že ochránci pořádku budou střežit všechny volební místnosti a že do služby bude povoláno téměř všech 31.000 příslušníků policie, píše Reuters.</p>
      <figure>
        <img src="https://g.denik.cz/1/8e/ctk-esitky-rodin-v-hongkongu-protestovaly-proti-pouzivani-slzneho-plynu-pri-soucasnych-demonstracich_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/hongkong-demonstrace-cina-protest-rodiny-deti-policie-slzny-plyn-20191123.html">Do ulic Hongkongu vyšly rodiny s dětmi. Protestovaly proti slznému plynu Přečíst článek ›</a>
      </aside>
      <p>"Je mi jedno, kdo získá více křesel za podmínky, že půjde o spravedlivé volby," řekl 39letý Peter Wong, který pracuje ve školství. "Vidíme, že obyvatelé Hongkongu touží po šanci dát najevo svůj názor," míní Jimmy Sham, jeden z vůdců protestního hnutí, kterého minulý měsíc na ulici zmlátili muži s kladivy a který je kandidátem Občanské fronty za lidská práva.</p>
      <p>V současné době převládají v místních radách politici naklonění centrální vládě v Pekingu. Propekingští kandidáti vyzvali voliče, aby je podpořili, a dali tak najevo nespokojenost s chaotickou situací ve městě, kterou způsobují opakované střety demonstrantů s policií.</p>
      <p>Prodemokratické síly naopak věří, že hongkongští voliči při hlasování projeví nespokojenost s vládou správkyně Carrie Lamové. Prodemokratický tábor tentokrát dbal na to, aby ve všech 452 volebních okrscích měl na rozdíl od minulého období svého uchazeče.</p>
      <h3>Rekordní počet voličů</h3>
      <p>Pokud dnešní hlasování přinese úspěch prodemokratických kandidátů, podpoří to požadavky demonstrantů, kteří varují před omezováním svobod v Hongkongu ze strany pevninské Číny, pod jejíž správu se tato bývalá britská kolonie v roce 1997 vrátila. Aktivisté rovněž žádají plně svobodné volby správce Hongkongu a také nezávislé vyšetření údajné policejní brutality při zásazích proti demonstrantům.</p>
      <p>Volby, k nimž se přihlásilo rekordních 4,1 milionu voličů z celkových 7,4 milionu obyvatel Hongkongu, rozhodnou o obsazení 452 přímo volených křesel v 18 místních radách. Dalších 27 křesel je přidělováno zástupcům venkova.</p>
      <p>Agentura AP zaregistrovala, že mezi prvními voliči byl dnes významný představitel prodemokratického hnutí Joshua Wong, který chtěl původně kandidovat, ale hongkongská volební komise ho vyloučila. Podle úřadů podporuje nezávislost Hongkongu.</p>
      <figure>
        <img src="https://g.denik.cz/1/51/policie-nadale-obleha-univerzitu-v-hongkongu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/policie-nadale-obleha-univerzitu-v-hongkongu-studenti-se-odmitaji-vzdat-20191121.html">Policie nadále obléhá univerzitu v Hongkongu. Studenti se odmítají vzdát Přečíst článek ›</a>
      </aside>
      <p>Terčem násilí se před volbami stali i propekingští kandidáti jako Junius Ho, kterého počátkem tohoto měsíce pobodal na ulici útočník s nožem. Aktivisté Hoa obviňují, že pomáhal zorganizovat útoky na demonstranty.</p>
      <p>Místní rady nemají příliš reálné moci; 117 radních má ale právo zasednout v 1200členné komisi, která volí správce Hongkongu. V té převažují přívrženci centrální čínské vlády.</p>
    </article>
  </body>
</html>