<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/papez-hovoril-v-nagasaki-o-evyslovnej/431908-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T06:22:00+00:00"/>
    <meta property="og:title" content="Pápež hovoril o nevýslovnej hrôze spôsobenej jadrovou bombou"/>
    <meta property="og:description" content="V pondelok sa hlava katolíckej cirkvi stretne s cisárom Naruhitom, premiérom Šinzóom Abem a na štadióne v Tokiu bude celebrovať omšu."/>
  </head>
  <body>
    <article>
      <h1>Pápež hovoril o nevýslovnej hrôze spôsobenej jadrovou bombou</h1>
      <h2>V pondelok sa hlava katolíckej cirkvi stretne s cisárom Naruhitom, premiérom Šinzóom Abem a na štadióne v Tokiu bude celebrovať omšu.</h2>
      <address><time datetime="2019-11-24T06:22:00+00:00">24 Nov 2019, 06:22</time> by <a rel="author">TASR</a></address>
      <p>Nagasaki 24. novembra (TASR) - Pápež František odsúdil v nedeľu používanie jadrových zbraní, ako aj nárast v obchodovaní so zbraňami, keď počas návštevy japonského mesta Nagasaki venoval spomienku tamojším obetiam jadrového útoku z roku 1945. Podľa jeho slov bola dôsledkom vtedajšej udalosti <i>"nevýslovná hrôza"</i> a ukázalo sa, že jadrové zbrane <i>"nie sú odpoveďou"</i> na túžbu po bezpečnosti, mieri a stabilite, uviedla tlačová agentúra AFP.</p>
      <p>Najvyšší predstaviteľ katolíckej cirkvi pricestoval do Japonska v sobotu v rámci svojho ázijského turné, pričom už krátko po pristátí v Tokiu apeloval v prospech spoločných opatrení na úplné odstránenie jadrových zbraní. V nedeľu má navštíviť Nagasaki aj Hirošimu, teda obe mestá, na ktoré v auguste 1945 zhodili Spojené štáty jadrové bomby. Tieto útoky si dokopy vyžiadali najmenej 214.000 mŕtvych a prispeli k ukončeniu druhej svetovej vojny v Tichomorí.</p>
      <p>Pri pamätníku obetiam v Nagasaki položil František veniec z bielych kvetov a venoval im tichú modlitbu. Napriek silnému dažďu si prišli jeho príhovor vypočuť stovky ľudí.</p>
      <p><i>"Na tomto mieste si hlboko uvedomujeme bolesť a hrôzu, akú sme my ľudské bytosti schopné spôsobovať iným,"</i> povedal pápež a upozornil na <i>"zvrátenú dvojtvárnosť"</i> jadrových odstrašovacích prostriedkov, keďže mier je nezlučiteľný so <i>"strachom zo vzájomného zničenia alebo hrozbou totálneho vyhladenia".</i></p>
      <p>Tento názor bol v protiklade so slovami Františkovho predchodcu Jána Pavla II., ktorý označil jadrové zbrane za nutné zlo, pripomenula AFP.</p>
      <p>V pondelok sa hlava katolíckej cirkvi stretne s cisárom Naruhitom, premiérom Šinzóom Abem a na štadióne v Tokiu bude celebrovať omšu.</p>
      <p>Pápež sa v krajine vychádzajúceho slnka stretne aj s obeťami zemetrasenia z roku 2011 a následnej vlny cunami, ktoré zasiahli severovýchod Japonska a vyžiadali si 18.500 obetí na životoch. Živel zároveň spôsobil katastrofu atómovej elektrárne vo Fukušime.</p>
      <p>Ide o tretiu pápežovu cestu do Ázie a jeho 32. zahraničnú cestu. Prichádza ho do dvoch krajín s katolíckou menšinou, ktoré pápež nenavštívil od 80. rokov 20. storočia.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/papez-frantisek-po-prichode-do-japon/431859-clanok.html"/>
        <a href="https://www.teraz.sk/zahranicie/americky-viceprezident-pence-pricestova/431856-clanok.html"/>
        <a href="https://www.teraz.sk/zahranicie/a-vucic-mieri-do-moskvy-neveri-ze/431761-clanok.html"/>
      </related>
    </article>
  </body>
</html>