<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/superleague/article/74372/den-itan-ekplixi-to-1-1-sti-nea-smyrni"/>
    <meta property="og:site_name" content="ΦΩΣ"/>
    <meta property="article:published_time" content="2019-11-24T06:45:06+00:00"/>
    <meta property="og:title" content="Δεν ήταν έκπληξη το 1-1 στη Νέα Σμύρνη"/>
    <meta property="og:description" content="Εδώ και πολύ καιρό ο Ολυμπιακός φλέρταρε με μία σκληρή γκέλα, την οποία απέφευγε, αλλά δεν διάβαζε τα ανησυχητικά μηνύματα που έρχονταν κατά συρροή."/>
  </head>
  <body>
    <article>
      <h1>Δεν ήταν έκπληξη το 1-1 στη Νέα Σμύρνη</h1>
      <h2>Εδώ και πολύ καιρό ο Ολυμπιακός φλέρταρε με μία σκληρή γκέλα, την οποία απέφευγε, αλλά δεν διάβαζε τα ανησυχητικά μηνύματα που έρχονταν κατά συρροή.</h2>
      <address><time datetime="2019-11-24T06:45:06+00:00">24 Nov 2019, 06:45</time> by <a rel="author" href="https://www.fosonline.gr/author/giorgos-stasinopoylos" target="_blank">Γ. ΣΤΑΣΙΝΟΠΟΥΛΟΣ</a></address>
      <p>Μία εβδομάδα πριν το παιχνίδι με τον <b>ΠΑΟΚ</b> περιμένεις ο <b>Ολυμπιακός</b> να μπει στο γήπεδο της Νέας Σμύρνης και να τελειώσει γρήγορα με τον <b>Πανιώνιο</b> των πολλών προβλημάτων. Οι Πειραιώτες αν και κυριαρχούσαν στον αγωνιστικό χώρο δεν μπορούσαν να σκοράρουν. Το έκαναν έστω και με το εύστοχο χτύπημα πέναλτι του Ματιέ Βαλμπουενά, αλλά αυτό δεν ήταν αρκετό.</p>
      <p><b>Με δεδομένη την εικόνα των δύο ομάδων το 1-1 στη Νέα Σμύρνη μπορεί να χαρακτηριστεί και έκπληξη.</b> Είναι έκπληξη σύμφωνα με τη διακύμανση του σκορ, αλλά και σύμφωνα με τη βαθμολογία.</p>
      <p><b>Δεν είναι έκπληξη, όμως, για όσους παρακολουθούν τον Ολυμπιακό από κοντά.</b> Τα παραδείγματα είναι πολλά, αλλά κανείς δεν ταρακουνήθηκε και τα μηνύματα τελικά δεν είχαν διαβαστεί όπως θα έπρεπε στον Ρέντη. Από τη μία ο Ολυμπιακός είναι προβληματικός εκτός έδρας. Το γράφαμε και λίγες ώρες πριν το ματς με τον Πανιώνιο το γράφαμε ακόμα και μετά το 2-0 με τον Ατρόμητο. <b>Η εικόνα της ομάδας μακριά από το γήπεδο της δεν είναι πειστική</b> και δεν είναι αυτή που πρέπει για να πάρει τα παιχνίδια. Δεν αρκεί, όμως, το Καραϊσκάκης για να έρθει ο τίτλος και ούτε θα παίζει πάντα μέσα σε αυτό.</p>
      <p>Αυτό είναι το ένα δείγμα που υπήρχε εδώ και αρκετό καιρό. Το άλλο ήταν ότι ο Ολυμπιακός <b>όλα του τα παιχνίδια τα πήγαινε στην κόψη του ξυραφιού, είτε εντός, είτε εκτός.</b> Με τη διαφορά ότι στο Καραϊσκάκη ο Ολυμπιακός είτε με τον έναν, είτε με τον άλλον τρόπο τα έπαιρνε τα ματς.</p>
      <p>Ακόμα κι εκεί <b>εδώ και καιρό… μύριζε πως θα γινόταν το κακό.</b> Με τον Ατρόμητο ζορίστηκε, με τον ΟΦΗ (2-1) το ματς ήταν ροντέο μέχρι το τέλος, με την ΑΕΚ το "καθάρισε" στο 70' με τον Αστέρα Τρίπολης (2-1) κινδύνεψε στο φινάλε να δεχτεί την ισοφάριση. Άνετες νίκες είχε με το Βόλο (5-0, αλλά 1-0 έως το 70) και με τη Λαμία (2-0).</p>
      <p>Ακόμα και στα εντός έδρας του φλέρταρε καιρό με τη… γκέλα, ενώ εκτός έδρας αυτό που έπαθε στη Νέα Σμύρνη είχε κινδυνέψει να το πάθει στη Λάρισα. Πάλι είχε προηγηθεί με πέναλτι του Βαλμπουενά και στο φινάλε ο Σα είδε τη μπάλα να περνάει δίπλα από το δεξί του δοκάρι. <b>Ο Ολυμπιακός δεν έφτιαξε την εικόνα του, ησύχαζε πως έστω κι έτσι έπαιρνε τα παιχνίδια και τελικά ήρθε αυτό το σκληρό 1-1 μία εβδομάδα πριν τον ΠΑΟΚ.</b> Αν δεν λάβουν ούτε τώρα το μήνυμα και σταθούν στις πολλές τελικές τότε θα βλέπουν το δέντρο και θα έχουν χάσει το δάσος.</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/podosfairo/superleague/article/74374/hthelesta-kai-pathesta"/>
        <a href="https://www.fosonline.gr/podosfairo/superleague/article/74368/papavasileioy-exei-allaxei-i-psyxologia"/>
        <a href="https://www.fosonline.gr/podosfairo/superleague/article/74367/gkerero-na-diorthosoyme-tin-ektos-edras-eikona-mas"/>
        <a href="https://www.fosonline.gr/podosfairo/superleague/article/74365/mpoyxalakis-ton-paikton-i-eythyni-oxi-toy-proponiti"/>
        <a href="https://www.fosonline.gr/podosfairo/superleague/article/74363/martins-den-eixame-tin-ypeythynotita-na-teleiosoyme-to-mats"/>
        <a href="https://www.fosonline.gr/podosfairo/superleague/article/74361/panionios-olympiakos-1-1-ta-highlights-tis-anametrisis-vid"/>
      </related>
    </article>
  </body>
</html>