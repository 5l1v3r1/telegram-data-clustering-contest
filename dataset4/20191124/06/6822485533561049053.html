<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903012.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T06:00:00+00:00"/>
    <meta property="og:title" content="یدیعوت آحارونوت: شجاعت حزب‌الله برای مقابله با اسرائیل بیشتر شده است"/>
    <meta property="og:description" content="به گزارش ایرنا، به نوشته یدیعوت آحارونوت، تلاش های اخیر حزب الله برای سرنگون کردن پهپاد اسرائیلی، تجربه خطرناکی در سیاست های این سازمان که نیروهایش از سوریه با سلاح های پیشرفته ای برگشته اند به شمار می آید."/>
  </head>
  <body>
    <article>
      <h1>یدیعوت آحارونوت: شجاعت حزب‌الله برای مقابله با اسرائیل بیشتر شده است</h1>
      <address>
        <time datetime="2019-11-24T06:00:00+00:00">24 Nov 2019, 06:00</time>
      </address>
      <p>روزنامه صهیونیستی «یدیعوت آحارونوت» روز شنبه نوشت: روش جدیدی که حزب الله لبنان علیه اسرائیل در پیش گرفته، حاکی از شجاعت بیشتر این حزب برای مقابله با ارتش است.</p>
      <p>به گزارش ایرنا، به نوشته یدیعوت آحارونوت، تلاش های اخیر حزب الله برای سرنگون کردن پهپاد اسرائیلی، تجربه خطرناکی در سیاست های این سازمان که نیروهایش از سوریه با سلاح های پیشرفته ای برگشته اند به شمار می آید.</p>
      <p>بر اساس این گزارش، فرماندهی نظامی منطقه شمالی ارتش اسرائیل بعید ندانسته که حزب الله حمله ای علیه این رژیم انجام دهد.</p>
      <p>این روزنامه در ادامه نوشته است: ارتش حسن نصرالله دبیرکل حزب‌الله لبنان در تحرکات اخیرش علیه اسرائیل در ماه‌های گذشته احساس جرأت و امنیت کرد و برای نخستین بار از جنگ دوم لبنان در سال ۲۰۰۶ اوایل سپتامبر (شهریور) از موشک‌های «کورنت» در منطقه ارتفاعات "دوف" استفاده کرد و اواخر اکتبر (مهر) با ضدهوایی به سمت پهپادهای اسرائیل آتش گشود.</p>
      <p>این گزارش ادعایی می افزاید: ارتش اسرائیل در طول مرز ۱۳۰ کیلومتری با لبنان در حال آماده شدن برای مقابله با هر گونه حمله از سوی دشمن نخست خود در خاورمیانه است.</p>
      <p>دو فروند پهپاد متجاوز رژیم صهیونیستی شهریور گذشته با نقض حریم هوایی لبنان، در جنوب بیروت در منطقه ضاحیه سقوط کردند. پهپاد اول هیچ گونه خسارتی به همراه نداشت اما پهپاد دوم که مجهز به بمب بود، به بخشی از ساختمان رسانه ای حزب الله خساراتی وارد کرد.</p>
      <p>حزب الله لبنان نیز ۱۰  شهریور از انهدام یک خودروی نظامی رژیم صهیونیستی در جاده پادگان «عفیفیم» خبر داد که بر اثر آن یک خودروی نظامی رژیم صهیونیستی منهدم شد. حزب الله در بیانیه ای اعلام کرد: این عملیات توسط گروه شهید «حسن زبیب» و «یاسر ضاهر» انجام شده است و بر اثر آن شماری از نظامیان صهیونیست کشته و زخمی شده اند. رژیم صهیونیستی نیز به نظامیان خود در مرزهای شمالی دستور داده، برای هرگونه حمله از سوی حزب الله خود را آماده کنند.</p>
    </article>
  </body>
</html>