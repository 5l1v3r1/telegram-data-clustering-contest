<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145398/%D8%AA%D8%AD%D9%84%DB%8C%D9%84-%D8%B2%D8%A7%DA%A9%D8%A7%D9%86%DB%8C-%D8%A7%D8%B2-%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%B1%D9%88%DB%8C%DA%A9%D8%B1%D8%AF-%D8%AF%D8%B4%D9%85%D9%86-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%AF%D8%B1-%D9%81%D8%AA%D9%86%D9%87-%D8%A7%D8%AE%DB%8C%D8%B1-%D8%A2%D8%AA%D8%B4-%DA%A9%D8%B4%DB%8C%D8%AF%D9%86-%D9%88-%D8%BA%D8%A7%D8%B1%D8%AA-%D8%B1%D8%A7-%D8%AF%D8%B1-%D8%A8%D8%B1%D9%86%D8%A7%D9%85%D9%87-%D8%AF%D8%A7%D8%B4%D8%AA%D9%86%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T06:09:06+00:00"/>
    <meta property="og:title" content="تحلیل زاکانی از جدیدترین رویکرد دشمن علیه ‌ایران / آشوبگران در فتنه اخیر ‌&quot;آتش‌کشیدن&quot; و &quot;غارت&quot; را در برنامه داشتند"/>
    <meta property="og:description" content="به گزارش خبرگزاری تسنیم از قم، علیرضا زاکانی شامگاه شنبه در سخنانی در جمع نمازگزاران مسجد محمد رسول‌الله(ص) ضمن تشریح حوادث اخیر کشور اظهار داشت: امام خمینی(ره) با تشکیل بسیج مستضعفان برای خاموش کردن فتنه‌هایی که نظام استکبار علیه انقلاب در همه دوران برپا می‌کند گره‌گشایی کرد."/>
  </head>
  <body>
    <article>
      <h1>تحلیل زاکانی از جدیدترین رویکرد دشمن علیه ‌ایران / آشوبگران در فتنه اخیر ‌"آتش‌کشیدن" و "غارت" را در برنامه داشتند</h1>
      <h2>گروه استان‌ها ـ نماینده سابق مردم تهران در مجلس ‌جدیدترین رویکرد دشمن را تقابل بین مردم و مسئولان عنوان کرد و گفت: دشمن با تشدید تحریم‌ها می‌خواهد مردم و نظام جمهوری اسلامی ایران را مقابل هم قرار دهد.</h2>
      <address>
        <time datetime="2019-11-24T06:09:06+00:00">24 Nov 2019, 06:09</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1395/04/13/139504131714372768063984.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a> از <b>قم</b>، علیرضا زاکانی شامگاه شنبه در سخنانی در جمع نمازگزاران مسجد محمد رسول‌الله(ص) ضمن تشریح حوادث اخیر کشور اظهار داشت: امام خمینی(ره) با تشکیل بسیج مستضعفان برای خاموش کردن فتنه‌هایی که نظام استکبار علیه انقلاب در همه دوران برپا می‌کند گره‌گشایی کرد.</p>
      <p>وی تقابل 41ساله نظام جمهوری اسلامی ایران با نظام استکبار را موردبررسی قرارداد و افزود: انقلاب اسلامی بعد از 41 سال در جایگاهی واقع شده است که در حال رسیدن به قله بوده و نظام استکبار با عملکرد خود در حال سقوط است.</p>
      <p>نماینده سابق مردم تهران در مجلس شورای اسلامی توطئه‌های استکبار جهانی را برای جلوگیری از سقوط خود دانست و تصریح کرد: انقلاب با تغییر نظام نظری و عملی روبه‌روی نظام استکبار و مقابل حرکت‌های الحادی ایستاده است.</p>
      <p>
        <a href="https://tasnimnews.com/2145168">همایش اساتید شورای ائتلاف نیروهای انقلاب برگزار شد</a>
        <a href="https://tasnimnews.com/2145123">استاندار یزد: بسیج تجلی مشارکت در انقلاب اسلامی ایران است</a>
        <a href="https://tasnimnews.com/2144694">روایت تسنیم از آشوب‌های کر‌ما‌نشاه| وقتی پای گروهک‌های ضد‌انقلاب به اغتشاشات باز می‌شود</a>
      </p>
      <p>وی انقلاب را محصور در مرزهای جمهوری اسلامی ندانست و خاطرنشان کرد: انقلاب امروز به همه دنیا رسیده و تعاریف جدیدی از آزادی و استقلال و معنویت به دنیا ارائه داده پایه‌های سلطه 400ساله استکبار را لرزاند.</p>
      <p>زاکانی فتنه‌های مختلف در کشور را مورد بررسی قرار داد و افزود: فتنه‌های مخالفان نظام از به انحراف کشیدن نخستین دولت تشکیل‌‌شده در کشور آغاز ‌شد و سپس با جنگ تحمیلی ادامه پیدا کرد و به سال 68، نیمه دوم دهه 70 و 80 نیز ختم نشد.</p>
      <p>
        <b>دشمن با تشدید تحریم‌ها قصد دارد مردم و نظام را مقابل هم قرار دهد</b>
      </p>
      <p>وی جدیدترین رویکرد دشمن را تقابل بین مردم و مسئولان عنوان کرد و گفت: دشمن با تشدید تحریم‌ها می‌خواهد مردم و نظام جمهوری اسلامی ایران را مقابل هم قرار دهد<b>.</b></p>
      <p>وی قوه قضائیه را وسیله‌ای برای کنترل نارضایتی مردم معرفی کرد و اظهار داشت: ناکارآمدی مسئولان و نارضایتی مردم برنامه و توطئه دشمنان بوده که قوه قضائیه با مبارزه با فساد و بازخواست مسئولان غیرمسئول می‌تواند آن را خنثی کند.</p>
      <p>زاکانی موافقت رهبر انقلاب را هنگام اجماع صاحب‌نظران بزرگ‌ترین تدبیر در کنترل آشوب خواند و بیان کرد: دشمنان در گام نخست قصد به آتش کشیدن کشور را داشته و سپس برنامه غارت را پیش‌بینی کرده بودند که با تدبیر رهبری ظرف 48 ساعت فتنه کنترل شد.</p>
      <p>وی عدم روشنگری مسئولان را عامل خسارت به کشور و مردم دانست و ادامه داد: مسئولان باید صادقانه با مردم صحبت کرده و مسائل را به مردم توضیح داده و کنار مردم قرار گیرند نه دور از مردم باشند.</p>
      <p>زاکانی تأکید کرد: هر کجایی که مسئولان کنار مردم بوده و به میدان آمدند نارضایتی مردم کنترل شد و دشمنان نتوانستند اهداف خود را پیش ببرند و خسارت‌های جدی به شهر و مردم وارد کند و هرکجا مسئولان به مردم پاسخگو نبودند آتش فتنه شدیدتر شعله‌ور شد.</p>
      <p>وی ترمیم شکاف‌های عامل نارضایتی مردم را مورد بررسی قرار داد و ابراز کرد: باید زمینه‌های ایجاد نارضایتی مردم شناسایی و هرچه سریع‌تر برطرف شود تا دشمنان نتوانند از این مسئله دوباره سوءاستفاده کنند.</p>
      <p>نماینده سابق مردم تهران در مجلس افزود: امنیت نعمتی است که تحت هیچ شرایطی نباید از بین رفته و این تدبیر مقام معظم رهبری است که این امنیت را تأمین کرده و مانع پیروزی دشمنان بر ملت ایران می‌شود.</p>
      <p>
        <b>جنگ‌های منطقه برای ازبین‌بردن امنیت ایران است</b>
      </p>
      <p>وی هدف تمام جنگ‌های منطقه را از بین بردن امنیت ایران خواند و تأکید کرد: دشمنان تا امروز نتوانسته‌اند با هیچ توطئه‌ای وارد ایران شده و امنیت و ثبات ایران را از بین ببرند اما باید بدانیم فقر مسئله‌ای است که می‌تواند امنیت و ثبات ایران را به خطر بیندازد.</p>
      <p>زاکانی ادامه داد: باید برای جلوگیری از فتنه‌های دیگر دستگاه‌های امنیتی آگاهانه‌تر عمل کنند و قوه قضائیه با برخورد با مفسدان و آشوبگران و همچنین بازخواست از مسئولان بی‌تدبیر راه را بر آن بسته و قدرتمند عمل کند.</p>
      <p>نماینده سابق مردم تهران در مجلس خاطرنشان کرد: باید هوشیارانه به میدان آمده و با فقر به‌صورت جدی مبارزه کنیم و مسئولانی که پیرو مردم و رهبری هستند جایگزین کسانی که بدون تدبیر عمل می‌کنند، شوند.</p>
      <p>وی مشکل کشور را عدم تدبیر و آینده‌نگری خواند و تأکید کرد: جامعه نیازمند تغییر جدی در نگرش و عملکرد مدیران بوده و باید شایسته‌سالاری جایگزین روند فعلی کشور شده و جوانان متخصص وارد میدان عمل شوند.</p>
      <p>انتهای پیام/451/ش+</p>
    </article>
  </body>
</html>