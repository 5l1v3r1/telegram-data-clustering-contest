<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806964/%DB%B1%DB%B1-%D9%87%D8%B2%D8%A7%D8%B1-%D9%BE%D8%B1%D9%88%DA%98%D9%87%E2%80%8C-%D9%85%D8%AD%D8%B1%D9%88%D9%85%DB%8C%D8%AA-%D8%B2%D8%AF%D8%A7%DB%8C%DB%8C-%D8%A8%D8%B3%DB%8C%D8%AC-%D8%A8%D9%87-%D8%A8%D9%87%D8%B1%D9%87%E2%80%8C%D8%A8%D8%B1%D8%AF%D8%A7%D8%B1%DB%8C-%D8%B1%D8%B3%DB%8C%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T06:59:00+00:00"/>
    <meta property="og:title" content="سردار سلیمانی: ۱۱ هزار پروژه‌ محرومیت زدایی بسیج به بهره‌برداری رسیده است"/>
    <meta property="og:description" content="رئیس سازمان بسیج مستضعفین گفت: در سال گذشته مصادف با چهلمین سالگرد پیروزی انقلاب ۴۰ هزار پروژه محرومیت‌زدایی و اقتصاد مقاومتی برنامه‌ریزی شد که ۱۱ هزار از این پروژه‌ها به بهره‌برداری رسیده و ۲۸ هزار پروژه در حال انجام است."/>
  </head>
  <body>
    <article>
      <h1>سردار سلیمانی: ۱۱ هزار پروژه‌ محرومیت زدایی بسیج به بهره‌برداری رسیده است</h1>
      <h2>رئیس سازمان بسیج مستضعفین گفت: در سال گذشته مصادف با چهلمین سالگرد پیروزی انقلاب ۴۰ هزار پروژه محرومیت‌زدایی و اقتصاد مقاومتی برنامه‌ریزی شد که ۱۱ هزار از این پروژه‌ها به بهره‌برداری رسیده و ۲۸ هزار پروژه در حال انجام است.</h2>
      <address>
        <time datetime="2019-11-24T06:59:00+00:00">24 Nov 2019, 06:59</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، سردار غلامرضا سلیمانی، رئیس سازمان بسیج مستضعفین در آغاز نشست علنی امروز مجلس (یکشنبه ۳ آذر ۹۸) با اشاره به چهلمین سالگرد تشکیل سازمان بسیج گفت: بسیج در ۴۰ سال گذشته در انجام رسالت پاسداری از انقلاب اسلامی و پاسخ گویی به ضرورت‌های نظام مقدس جمهوری اسلامی و ملت بزرگ و انقلابی ایران کارنامه بسیار درخشان و عملکرد گسترده و متنوعی را دارد که پرداختن به همه زوایای این کارنامه امکان پذیر نیست.</p>
      <p>رئیس سازمان بسیج مستضعفین اظهار داشت: سازمان بسیج در طول ۸ سال دفاع مقدس ۹۲ هزار شهید را تقدیم انقلاب اسلامی کرد و ده‌هاهزار جانباز و آزاده و با حدود میلیون‌ها نفر رزمنده در میدان نبرد توانست تهدید و چالش بزرگ بر سر راه نظام جمهوری اسلامی را به یک فرصت تاریخی و سازنده تبدیل کرد و به تعبیر مقام معظم رهبری یک گنجینه تمام نشدنی است.<br/><br/>وی گفت: حضور بسیج در میدان‌های نبرد توانست تفکر علوی و عاشورایی را وارد اتاق‌های جنگ کند و مکتب دفاعی انقلاب اسلامی از درون دفاع مقدس متولد شود و امروز نسخه حضور مردمی فرزندان ملت ایران در میادین نبرد به شکل‌گیری بسیج در کشور‌های اسلامی نظیر عراق، سوریه، لبنان، فلسطین، یمن تبدیل شده و ما شاهد باروری شجره طیبه بسیج در سایر بلاد اسلامی هستیم.<br/><br/>سلیمانی خاطرنشان کرد: در سال‌های گذشته هر گاه ضرورت ملی در پیش روی ملت ایران و مسئولان نظام جمهوری اسلامی بوده باز هم بسیج توانسته نسخه بی‌بدیل عمل راهبردی و وسیعی را در سرلوحه کار خود قرار دهد و وارد میدان شود.<br/><br/>رئیس سازمان بسیج مستضعفین اظهار داشت: واکسیناسیون فلج اطفال در دهه ۸۰ نمونه گویا و روشن یک عملکرد راهبردی، گسترده و ملی است که مسئولین به این نکته واقف هستند و امروز اگر ما با بیماری فلج اطفال مواجه نیستیم و توانسته‌ایم آن را ریشه‌کن کنیم در سایه این حضور گسترده با برنامه‌ریزی دستگاه‌های مسئول بوده است.<br/><br/>وی افزود: ۴۰ سالگی بسیج با صدور بیانیه گام دوم توسط مقام معظم رهبری مقارن شده است و رسالت بسیج در یک مرحله جدید و در یک عصر جدید از حیات پرخیر و برکت انقلاب اسلامی و نظام مقدس جمهوری اسلامی آغاز شده است.</p>
      <h3>* رویکرد‌های نو و جوانانه در برنامه‌های بسیج</h3>
      <p>سلیمانی خاطرنشان کرد: آنچه که در کانون توجه بسیج قرار خواهد گرفت تحول و ایجاد رویکرد‌های نو و جوانانه در برنامه‌های بسیج در سراسر کشور و فعال کردن همه رده‌های بسیج در روستاها، شهر‌ها و مناطق عشایر است.<br/><br/>رئیس سازمان بسیج مستضعفین اظهار داشت: بسیج ۱۹۰ هزار رده شامل ۵۴ هزار رده پایگاه‌های مقاومت محلی برادر و خواهر، ۶۰ هزار واحد‌های دانش‌آموزی و ۴۰ هزار واحد و کانون قشری و همچنین حوزه‌های مقاومت برادر و خواهر که در مجموع با سازمان‌های رسمی بسیج در سطح کشور نزدیک به ۱۹۰ هزار رده را در برمی‌گیرد و می‌توان با دادن رویکرد‌های جدید و جوانانه به این رده‌ها در همه موضوعات و همه عرصه‌ها شرایطی را فراهم کرد که بسیج بتواند میدان‌دار آن عرصه‌ها باشد.<br/><br/>وی افزود: در عرصه‌هایی همچون سازندگی، محرومیت‌زدایی و اقتصاد مقاومتی بسیج توانسته نقش‌آفرینی‌های مناسبی داشته باشد و اگر در این عرصه تعامل و هم‌افزایی لازم ایجاد شود بسیج می‌تواند با رویکرد‌های جدید و نو ومتناسب با اقتضائات بومی یک تحول راهبردی در عرصه اقتصاد و رونق تولید ایجاد کند و نیز می‌تواند یک تحول راهبردی در مبارزه با بیکاری اتخاذ کند.<br/><br/>سلیمانی با یادآوری اینکه پروژه‌های محرومیت‌زدایی بسیج در دو سال گذشته هزاران پروژه را در برمی‌گیرد، افزود: در سال گذشته مصادف با چهلمین سالگرد پیروزی انقلاب اسلامی ۴۰ هزار پروژه محرومیت‌زدایی و اقتصاد مقاومتی برنامه‌ریزی شد و در حال حاضر ۱۱ هزار از این پروژه‌ها به بهره‌برداری رسیده و ۲۸ هزار پروژه در حال انجام است.<br/><br/>رئیس سازمان بسیج مستضعفین اظهار داشت: یکی از اقدامات تحولی تشکیل صندوق‌های قرض‌الحسنه مردم یاری و اشتغالزایی با مدیریت خود مردم و با محوریت مساجد است؛ در حال حاضر ۱۲ هزار صندوق قرض‌الحسنه در کشور در مساجد سراسر کشور توسط مردم تاسیس شده و این صندوق‌ها تا پایان سال به ۲۰ هزار افزایش خواهد یافت.<br/><br/>وی افزود: اگر هر صندوق قرض‌الحسنه در هر ماه دو مورد اشتغال ایجاد کند ما تنها از ناحیه صندوق‌های قرض‌الحسنه در سال می‌توانیم ۲۴۰ هزار شغل در کشور ایجاد کنیم.<br/><br/>سلیمانی خاطرنشان کرد: طرح جهاد روشنایی که تفاهم نامه آن با وزارت نیرو، سازمان برنامه بودجه، کمیته امام وسازمان بهزیستی امضا شد هدفگذاری ۲۰ هزار نیروگاه خورشیدی با تسهیلات قرض‌الحسنه را برای خانواده تحت پوشش کمیته امداد و بهزیستی دنبال می‌کند که هر سال ۲۰ هزار به این آمار اضافه خواهد شد و در طول برنامه‌ای که پیش‌بینی شده با احداث ۱۰۰ هزار واحد نیروگاه ۵ کیلوواتی ۵۰۰ مگاوات به جریان تولید برق کشور افزوده خواهد شد و محلی برای درآمد خانواده‌های تحت پوشش کمیته امداد و بهزیستی پیش‌بینی و جاری و ساری خواهد شد.<br/><br/>رئیس سازمان بسیج مستضعفین اظهار داشت: تشکیل گروه‌های جهادی و حضور این گروه‌ها در محرومیت‌زدایی، سازندگی و امدادرسانی از اقدامات اثرگذار و تاکتیکی است که توانسته در بعضی مواقع اثرات راهبردی برای میهن اسلامی داشته باشد.<br/><br/>وی افزود: در سیل اخیر که در فروردین ماه حاصل شد ۶ هزار و ۱۰۰ گروه جهادی وارد میدان وعرصه امدادرسانی شدند و توانستند بیش از ۲۰ هزار واحد مسکونی را از گل و لای پاک سازی کنند. هزاران کوچه و معبر را از گل و لای پاکسازی کنند و در ادامه امدادرسانی و جهاد همبستگی ۶ هزار و ۵۰۰ واحد مسکونی را در بعد تعمیر، تکمیل و در اختیار خانواده‌های آسیب دیده از سیل قرار دهند و ۳ هزا رو ۵۰۰ واحد احداثی هم در دستور کار قرار گرفت که بخشی از این واحد‌ها تکمیل و تحویل داده شده و بخش دیگر هم به سرعت در حال تکمیل است که در اختیار مالکان این خانه‌های آسیب دیده قرار گرفته است.<br/><br/>سلیمان خاطرنشان کرد: بسیج طرح‌های مختلفی را در بعد امداد رسانی و خدمات اجتماعی برای همه اقشار مردم در دستور کار خود دارد. طرح همگام با کشاورز با هدف قرار دادن ۵ محصول راهبردی، کشاورزی (گندم، جو، برنج، ذرت و کلزا) توانسته در استان‌های هدف نظیر استان گیلان به استناد آمار‌های رسمی دستگاه‌های مسئول همچون سازمان جهاد کشاورزی و سایر دستگاه‌ها تحول قابل توجهی را ایجاد کند.<br/><br/>رئیس سازمان بسیج مستضعفین اظهار داشت: این طرح با به کارگیری ۳ هزار مهندس کشاورزی که آموزش‌های لازم رادیده‌اند در سراسر کشور با هماهنگی مسئولین در این حوزه عملیاتی خواهد شد و خواهد توانست تحولی در بهره‌وری از فعالیت‌های کشاورزی در میدان عمل ایجاد کند و طرح‌هایی که در این زمینه وجود دارد در صورت به نتیجه رسیدن آن‌ها و عملیاتی کردن این طرح‌ها به صورت کامل می‌تواند ما را از واردات بسیاری از محصولات غذایی در ۵ مورد فوق‌الذکر بی‌نیاز کند.</p>
      <h3>* تشکیل اطلس جهادی برای جهادگران</h3>
      <p>رئیس سازمان بسیج مستضعفین اظهار داشت: تشکیل اطلس جهادی برای جهادگران در سراسر کشور در ابعاد مختلف از دیگر اقدامات بسیج است. گروه‌های جهادی پزشکی آمار بسیاری بالایی در کشور ما در این حوزه شامل می‌شوند و توانسته‌اند در زمینه خدمات بهداشتی و درمانی فعالیت‌های متنوعی داشته باشند. این فعالیت‌ها شامل ۸۰ بیمارستان صحرایی در سال گذشته و ماه‌های سپری شده از سال جاری، ۲۲ هزار و ۳۰۰ تیم بهداشتی، درمانی، ۴۲۵ تیم تخصصی و فوق تخصصی و خدماتی که ارائه شده، ۱۶ میلیون نفر به اضافه فعالیت‌هایی که در اربعین صورت گرفته با هزینه ۱۰۰ میلیارد تومان توسط گروه‌های جهادی در سال گذشته و ۶ ماه سال جاری را شامل می‌شده و مردم از گروه‌های جهادی پزشکی تحت عنوان گروه‌های جهادی شهیدرهنمون خدمات دریافت کرده‌اند.<br/><br/>وی افزود: با توجه به سند راهبردی بیانیه گام دوم بسیج می‌تواند در سال‌های پیش رو پرچمدار ملت ایران در همه عرصه‌های نقش‌آفرینی باشد. پرچمدار اخلاق و معنویت، علم و فناوری، پرچمدار اقتصاد مقاومتی و تحقق منویات مقام معظم رهبری در این عرصه و نیز پرچمدار دفاع مردمی و امنیت مردمی باشد.<br/><br/>سلیمانی خاطرنشان کرد: در زمینه دفاع مردمی و امنیت مردمی بسیج دو هزار گردان بیت‌المقدس را آماده و سازماندهی کرده، هزار گردان بیت‌المقدس با رویکرد امنیتی، ۵۰۰ هزار گردان بیت‌المقدس با رویکرد امداد و نجات و با توجه به شرایط کشور در ارتباط با بلای طبیعی در حال آماده سازی ۵۰۰ گردان امدادی هستیم و در واقع ۵۰۰ هزار نفر از بسیجیان در قالب این سازمان‌ها ایفای نقش خواهند کرد و امنیت مردمی، دفاع مردمی و امدادرسانی مردمی تنها می‌تواند در قالب بسیج و پرچمداری بسیج تجلی بخش باشد.<br/><br/>رئیس سازمان بسیج مستضعفین اظهار داشت: تعامل و هم‌افزایی با مجلس شورای اسلامی و تعامل و هم‌افزایی با دستگاه‌های دولتی، با نهاد‌های مسئول و خدمتگذار در نظام مقدس جمهوری اسلامی جزو اولویت‌های سازمان بسیج قرار دارد و ما معمولا در هر ماه یک دور تفاهم نامه و توافقنامه در موضوعات مختلف با وزارتخانه‌ها و دستگاه‌های مسئول و مرکز پژوهش‌های مجلس شورای اسلامی رد و بدل می‌کنیم و در این توافقنامه‌ها خط مشی ما برای همکاری و تعامل روشن است.<br/><br/>وی افزود:در بعد کاهش آسیب‌های اجتماعی ما توافقنامه‌هایی با وزارت کشور رد و بدل کرده‌ایم تا آسیب‌های اجتماعی در سراسر کشور نظیر حاشیه‌نشینی، طلاق، بیکاری و مواد مخدر و به خصوص اعتیاد در دستور کار قرار گرفته و ما به عنوان الگو برای اولین بار اردوگاه‌های بازپروری معتادین متجاهر خیابانی را در کشور شروع کردیم.<br/><br/>سلیمانی ادامه داد: ابتدا در استان تهران و در اردوگاه شهید زیادیان بهره‌برداری شده و شرایط برای بازدید نمایندگان از این مرکز فراهم است و در ۴ استان کرمان، قم، لرستان و اصفهان اردوگاه‌های مربوط به این کار در روز‌های آینده بهره‌برداری خواهد شد و سپس در استان‌های دیگر اردوگاه‌ها در حال تکمیل است.<br/><br/>رئیس سازمان بسیج مستضعفین اظهار داشت: پادگان‌های بسیج برای ایجاد مراکز ترک اعتیاد اختصاص یافته و بازسازی شده و با نظارت دستگاه مسئول و مشارکت آن‌ها استاندارد‌های بهداشت و درمان و استاندارد‌های روانشناسی در آن رعایت شده و معتادان پس از سم زدایی وارد چرخه اقتصادی در همان اردوگاه‌ها خواهند شد و تا زمانی که اطمینان حاصل نشده که این معتادان به مرحله استفاده مجدد از مواد مخدر باز نخواهند گشت با هماهنگی خانواده‌هایشان از اردوگاه ترخیص نخواهند شد که از این کار استقبال خوبی صورت گرفته است.<br/><br/>وی افزود: بسیج اعلام آمادگی می‌کند، در خدمت همه مسئولان نظام مقدس جمهوری اسلامی با اتخاذ رهنمود‌ها و با استناد به بیانیه گام دوم هر گونه نقش آفرینی که نظام مقدس جمهوری اسلامی از بسیج مطالبه کند با اندیشه‌ورزی و با توانایی و با روش‌های عالمانه وارد آن عرصه شده و به نیاز انقلاب اسلامی و به نیاز نظام مقدس جمهوری اسلامی و مطالبات مردم پاسخ مثبت دهد.<br/><br/>رئیس سازمان بسیج مستضعفین در پایان ضمن تقدیر از حمایت‌های مجلس از بسیج گفت: امیدواریم بتوانیم در استمرار ایفای نقش و رسالت بسیج از پشتیبانی‌های مجلس شورای اسلامی کمال بهره را ببریم.</p>
    </article>
  </body>
</html>