<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145540/%D8%B3%D8%B1%D9%84%D8%B4%DA%A9%D8%B1-%D8%A8%D8%A7%D9%82%D8%B1%DB%8C-%D9%86%D8%B4%D8%B1-%D9%88-%D8%AD%D9%81%D8%B8-%D8%A7%D8%B1%D8%B2%D8%B4%D9%87%D8%A7%DB%8C-%D8%AF%D9%81%D8%A7%D8%B9-%D9%85%D9%82%D8%AF%D8%B3-%D9%88%D8%B8%DB%8C%D9%81%D9%87-%D8%AF%DB%8C%D9%86%DB%8C-%D9%88-%D9%85%D9%84%D9%91%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T06:57:27+00:00"/>
    <meta property="og:title" content="سرلشکر باقری: نشر و حفظ ارزشهای دفاع مقدس، وظیفه دینی و ملّی است"/>
    <meta property="og:description" content="هشت سال دفاع مقدس برگ زرینی از تاریخ حماسه، معنویت و دینداری ملت بزرگ ایران است که در سایه الطاف بیکران الهی و رهبری داهیانه و انفاس قدسی حضرت امام خمینی(ره) و جانفشانی فرزندان رشید، بصیر، مؤمن و فداکار این سرزمین رقم خورد و در سپهر عزت و کرامت ایران اسلامی چون خورشیدی فروزان روشنی‌‌بخش امروز و فردای نسل‌های جوان و آینده‌سازان انقلاب اسلامی شد. نماد این روشنی، قدرت خیره‌کننده و تابناک برتری عملی دستیابی به فناوری‌های پیشرفته در عرصه‌های مختلف در سطح منطقه و جهان است که با هدایت، حمایت و راهبری فرمانده معظم کل قوا حضرت امام خامنه ای(مدظله العالی) و به یُمن مجاهدت‌های فرزندان رشید و بصیر ایران اسلامی به زیباترین شکل ممکن تجلی یافت. پاسداشت و نشر ارزش‌های متعالی دفاع مقدس و حفظ و نشر گنجینه عظیم آن جهاد الهی، وظیفه‌ای دینی و ملی است که بهره‌گیری از آن مستلزم برنامه‌ریزی دقیق، عالمانه و هوشمندانه است و می‌طلبد که از همه ظرفیت‌های هنری و رسانه‌ای برای تبیین و معرفی آن استفاده شود و از این طریق تشنگان حقیقت را سیراب ساخت. هر چند در طول قریب به سه دهه پس از پایان پیروزمندانه دفاع مقدس، شاهد تلاش‌های صادقانه و ماندگاری…"/>
  </head>
  <body>
    <article>
      <h1>سرلشکر باقری: نشر و حفظ ارزشهای دفاع مقدس، وظیفه دینی و ملّی است</h1>
      <h2>سرلشکر باقری در پیامی به اختتامیه سومین جشنواره ملی فانوس گفت: پاسداشت و نشر ارزش‌های متعالی دفاع مقدس و حفظ و نشر گنجینه عظیم آن جهاد الهی، وظیفه‌ای دینی و ملی است که بهره‌گیری از آن مستلزم برنامه‌ریزی دقیق، عالمانه و هوشمندانه است.</h2>
      <address>
        <time datetime="2019-11-24T06:57:27+00:00">24 Nov 2019, 06:57</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1393/10/01/139310011019389604344484.jpg"/>
      </figure>
      <p>
        <a href="https://www.tasnimnews.com/fa/service/4/%D9%81%D8%B1%D9%87%D9%86%DA%AF%DB%8C">- اخبار فرهنگی -</a>
      </p>
      <p>به گزارش خبرنگار فرهنگی باشگاه خبرنگار پویا، در مراسم اختتامیه سومین جشنواره ملی فانوس که شب گذشته در تالار خلیج فارس باغ موزه انقلاب اسلامی و دفاع مقدس تهران برگزار شد،پیام سرلشکر پاسدار محمد باقری رئیس ستاد کل نیروهای مسلح توسط دکتر علی‌اصغر جعفری رئیس سومین جشنواره قرائت شد.</p>
      <p>بسم الله الرحمن الرحیم</p>
      <p>هشت سال دفاع مقدس برگ زرینی از تاریخ حماسه، معنویت و دینداری ملت بزرگ ایران است که در سایه الطاف بیکران الهی و رهبری داهیانه و انفاس قدسی حضرت امام خمینی(ره) و جانفشانی فرزندان رشید، بصیر، مؤمن و فداکار این سرزمین رقم خورد و در سپهر عزت و کرامت ایران اسلامی چون خورشیدی فروزان روشنی‌‌بخش امروز و فردای نسل‌های جوان و آینده‌سازان انقلاب اسلامی شد.<br/>نماد این روشنی، قدرت خیره‌کننده و تابناک برتری عملی دستیابی به فناوری‌های پیشرفته در عرصه‌های مختلف در سطح منطقه و جهان است که با هدایت، حمایت و راهبری فرمانده معظم کل قوا حضرت امام خامنه ای(مدظله العالی) و به یُمن مجاهدت‌های فرزندان رشید و بصیر ایران اسلامی به زیباترین شکل ممکن تجلی یافت.<br/>پاسداشت و نشر ارزش‌های متعالی دفاع مقدس و حفظ و نشر گنجینه عظیم آن جهاد الهی، وظیفه‌ای دینی و ملی است که بهره‌گیری از آن مستلزم برنامه‌ریزی دقیق، عالمانه و هوشمندانه است و می‌طلبد که از همه ظرفیت‌های هنری و رسانه‌ای برای تبیین و معرفی آن استفاده شود و از این طریق تشنگان حقیقت را سیراب ساخت.<br/>هر چند در طول قریب به سه دهه پس از پایان پیروزمندانه دفاع مقدس، شاهد تلاش‌های صادقانه و ماندگاری در تحقق این مأموریت و رسالت بودیم، باید بپذیریم که با توجه به عظمت، وسعت و عمق ارزش‌های دوران دفاع مقدس نیازمند برنامه‌های خلاقانه‌تر، همتی بلندتر، تلاشی وافرتر و نهضتی فراگیرتریم.<br/>جشنواره ملی هنری فانوس آغازی مبارک و روبه رشد برای تقویت ظرفیت‌های هنری و رسانه‌ای حوزه دفاع مقدس و بخشی از اقدامات مبتکرانه در مسیر رشد و تعالی هنر متعهد و مسئولانه انقلاب اسلامی و دفاع مقدس ابزاری برای کمک به بالندگی بیش از پیش هنرمندان جوان و فرهیخته در اقصی نقاط ایران اسلامی است.<br/>استقبال روز افزون افزایش، کمّی و ارتقای کیفی و تنوع آثار هنری در سومین دوره‌ی جشنواره ملی هنری فانوس، نشان از موفقیت این حرکت عمیق فرهنگی و هنری دارد.<br/>توفیق روز افزون هنرمندان عزیز و دست‌اندرکاران جشنواره را از خداوند منّان مسئلت دارم.<br/>رئیس ستاد کل نیروهای مسلح<br/>سرلشکر پاسدار محمد باقری</p>
      <p>انتهای پیام/</p>
    </article>
  </body>
</html>