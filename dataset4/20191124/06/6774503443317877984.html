<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www2.to10.gr/podosfero/superleague/777748/paok-report-gia-tapsoba-ke-nea-stratigiki-vid/"/>
    <meta property="og:site_name" content="to10.gr"/>
    <meta property="article:published_time" content="2019-11-24T06:42:31+00:00"/>
    <meta property="og:title" content="ΠΑΟΚ: Το report για Ταπσόμπα και η νέα στρατηγική (vid)"/>
    <meta property="og:description" content="Σύμφωνα με τις πληροφορίες του «10», οι σκάουτερ του ΠΑΟΚ που σαρώνουν την Πορτογαλία ξεχώρισαν τον 20χρονο Αφρικανό αμυντικό της Βιτόρια Γκιμαράες, Έντμοντ Ταπσόμπα."/>
  </head>
  <body>
    <article>
      <h1>ΠΑΟΚ: Το report για Ταπσόμπα και η νέα στρατηγική (vid)</h1>
      <h2>Σύμφωνα με τις πληροφορίες του «10», οι σκάουτερ του ΠΑΟΚ που σαρώνουν την Πορτογαλία ξεχώρισαν τον 20χρονο Αφρικανό αμυντικό της Βιτόρια Γκιμαράες, Έντμοντ Ταπσόμπα.</h2>
      <address><time datetime="2019-11-24T06:42:31+00:00">24 Nov 2019, 06:42</time> by <a rel="author">Χάρης Παπαγεωργίου</a></address>
      <p>Ένα από τα επιτεύγματα του Άμπελ Φερέιρα είναι ότι σύντομο χρονικό διάστημα, κατάφερε να αναδείξει νέους πρωταγωνιστές στην ενδεκάδα του ΠΑΟΚ. Ο νταμπλούχος της σεζόν 2018-2019 είχε υψηλό μέσο όρο ηλικίας, αλλά ο Πορτογάλος προπονητής πέτυχε σε λίγους μήνες να τον μειώσει και να περιορίσει στο ελάχιστο τις αναταράξεις από τη βίαιη προσαρμογή. Παίκτες όπως οι Λημνιός, Γιαννούλης, Σβιντέρσκι και Μίσιτς πήραν βασικούς ρόλους και έχουν αλλάξει την ηλικιακή ταυτότητα του ΠΑΟΚ.</p>
      <p>Αυτό το πρότζεκτ (που επιβλήθηκε εξ’ ανάγκης και από το Financial Fair Play της UEFA) φαίνεται δελεαστικό στους ανθρώπους του ΠΑΟΚ. Η εποχή της αλόγιστης δαπάνης χρημάτων έχει παρέλθει στην Τούμπα και το προφίλ των προτεινόμενων παικτών έχει μεταβληθεί ριζικά. Πλέον, οι αρμόδιοι για τον μεταγραφικό σχεδιασμό έχουν θέσει νέα κριτήρια, όπως τη μεταπωλητική αξία, τη νεαρή ηλικία και τις προοπτικές.</p>
      <p>
        <a href="https://www.to10.gr/basket/777844/panathinaikos-o-alkis-david-ke-schesi-ton-giannakopoulo/">
          <i>Παναθηναϊκός: O Άλκης Δαυίδ και η σχέση με τον Γιαννακόπουλο</i>
        </a>
      </p>
      <p>
        <b>Η τιμή του αυξάνεται ραγδαία</b>
      </p>
      <p>Προ ημερών, <a href="https://www.to10.gr/podosfero/766397/apokalypsi-skaoutingk-tou-paok-stin-portogalia/">to10.gr είχε αποκαλύψει ότι «κατάσκοποι» του ΠΑΟΚ σαρώνουν την πορτογαλική αγορά</a>. Είναι μία χώρα που κρύβει ευκαιρίες, αφού πολλοί νεαροί παίκτες ξεχωρίζουν και με την ενδεδειγμένη αξιοποίηση, αυξάνουν την αξία τους και αποφέρουν κέρδη. Οι εκπρόσωποι του ΠΑΟΚ παρακολουθούν παιχνίδια και τσεκάρουν ονόματα, κυρίως εν όψει του καλοκαιριού και λιγότερο για τον Ιανουάριο.</p>
      <p>Σύμφωνα με τις πληροφορίες του «10», στη λίστα του ΠΑΟΚ έχει γραφτεί ο 20χρονος κεντρικός αμυντικός της Βιτόρια Γκιμαράες, Έντμοντ Ταπσόμπα. Ο Ταπσόμπα είναι ένας ποδοσφαιριστής ο οποίος παίζει για πρώτη φορά σε υψηλό επίπεδο, αλλά αφήνει εξαιρετικά δείγματα. Πέρυσι, ο γεννημένος στις 2 Φεβρουαρίου του 1999 στόπερ, κατέγραψε 30 συμμετοχές στη δεύτερη κατηγορία της Πορτογαλίας με τη Γκιμαράες Β’.</p>
      <p>Η απόδοση του ανάγκασε την τεχνική ηγεσία να τον προβιβάσει και ο Ταπσόμπα άδραξε την ευκαιρία! Ο Αφρικανός έχει καθιερωθεί στην ενδεκάδα και έχει παίξει σε 21 παιχνίδια σε πρωτάθλημα, Κύπελλο, Λιγκ Καπ και Europa League. O Ταπσόμπα διακρίνεται για τα σωματικά προσόντα του, αφού έχει ύψος 1,90μ. και είναι δυνατός και γρήγορος για το ύψος του. Το αξιοσημείωτο είναι ότι παρουσιάζει και έφεση στο σκοράρισμα, αφού έχει πετύχει 7 γκολ μέχρι τώρα και είναι ο πρώτος σκόρερ της Βιτόρια Γκιμαράες, ενώ παρά την ηλικία τους τον εμπιστεύονται για τις εκτελέσεις των πέναλτι…</p>
      <p>
        <b>Ένας ποδοσφαιριστής-επένδυση</b>
      </p>
      <p>Το «πακέτο» του Ταπσόμπα είναι εξαιρετικό και οι άνθρωποι του ΠΑΟΚ τον έχουν ξεχωρίσει. Βέβαια, η απόκτηση του δεν είναι εύκολη, αφού ήδη ο ποδοσφαιριστής παίζει στα ευρωπαϊκά παιχνίδια της Γκιμαράες και αυτό σημαίνει ότι τον σημειώνουν πολλοί στο μπλοκάκι τους. Το ίδιο συμβαίνει και με την Μπουρκίνα Φάσο, στην οποία ο Ταπσόμπα εσχάτως καλείται σταθερά. Στα δύο ματς του Νοεμβρίου με την Ουγκάντα και το Νότιο Σουδάν για τα προκριματικά του Κόπα Άφρικα, ο Ταπσόμα έπαιξε βασικός σε αμφότερα.</p>
      <p>Τη δεδομένη χρονική στιγμή, η χρηματιστηριακή αξία του Ταπσόμπα προσεγγίζει τα 5 εκατομμύρια ευρώ. Ποσό που ίσως κρίνεται υψηλό, αλλά εάν ο ποδοσφαιριστής συνεχίσει με ανάλογους ρυθμούς, σύντομα θα είναι μικρό. Οι άνθρωποι του ΠΑΟΚ τσεκάρουν συνεχώς τον Ταπσόμπα και θα συζητήσουν εάν θα κινηθούν για την απόκτηση του, αφού στο πρόσωπο του βλέπουν μία επικερδή επένδυση, που σε βάθος τριετίας θα αποδώσει έσοδα εκατομμυρίων ευρώ.</p>
      <figure>
        <iframe src="https://www.youtube.com/embed/Mx3HmWI_IDQ" width="640" height="360" data-service="Youtube" scrolling="no"/>
      </figure>
      <p>
        <b>
          <a href="https://www2.to10.gr/podosfero/superleague/777748/paok-report-gia-tapsoba-ke-nea-stratigiki-vid/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>