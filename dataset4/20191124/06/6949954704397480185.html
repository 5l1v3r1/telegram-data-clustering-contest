<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/2019/11/24/a_trabi-gyarbol_jonnek_a_vw_vilagmegvalto_villanyautoi_megneztuk/"/>
    <meta property="og:site_name" content="totalcar"/>
    <meta property="article:published_time" content="2019-11-24T06:55:00+00:00"/>
    <meta property="og:title" content="A Trabi-gyárból jönnek a VW világmegváltó villanyautói, megnéztük"/>
    <meta property="og:description" content="Húsz év alatt viszonylag sok modellbemutatóra és gyáravatóra voltunk hivatalosak. A legtöbbükben az a közös, hogy a vállalaton kívüli nagyvilágnak nem különösebben fontos események, ezért jellemzően nem a világ egyik legerősebb gazdaságának kancellárja tart rajtuk beszédet, hanem csak amolyan vicinális potentátok. Angela Merkelnek jó oka volt a megjelenésre: az ő személye és az ő elkötelezett mondatai jelentik a végső garanciát arra, hogy a villanyautózás nem az egyik a versengő utópiák közül, hanem mindannyiunk közös holnapja. Pláne, ha fontos, hogy ne mandarinul kelljen tartani az autógyári közgyűléseket Németország-szerte 2030-ban."/>
  </head>
  <body>
    <article>
      <h1>A Trabi-gyárból jönnek a VW világmegváltó villanyautói, megnéztük</h1>
      <address><time datetime="2019-11-24T06:55:00+00:00">24 Nov 2019, 06:55</time> by <a rel="author">Nínó Karotta</a></address>
      <p>
        <b>Húsz év alatt viszonylag sok modellbemutatóra és gyáravatóra voltunk hivatalosak. A legtöbbükben az a közös, hogy a vállalaton kívüli nagyvilágnak nem különösebben fontos események, ezért jellemzően nem a világ egyik legerősebb gazdaságának kancellárja tart rajtuk beszédet, hanem csak amolyan vicinális potentátok. Angela Merkelnek jó oka volt a megjelenésre: az ő személye és az ő elkötelezett mondatai jelentik a végső garanciát arra, hogy a villanyautózás nem az egyik a versengő utópiák közül, hanem mindannyiunk közös holnapja. Pláne, ha fontos, hogy ne mandarinul kelljen tartani az autógyári közgyűléseket Németország-szerte 2030-ban.</b>
      </p>
      <p>Az ID.3-ról nem kevesebbet állít a hivatalos meghívó, minthogy korszakos termék, egészen konkrétan a Bogár és a Golf utódaként hivatkoznak rá. Hosszú évek óta mosolygunk az autómultik villanyügyi felhorgadásain; ha minden 2025-re bejelentett “elektromosított portfolió” sajtóközleményének elolvasásáért kaptunk volna egy ceruzaelemet, mostanra összeraktuk volna a szerkesztőségben a Holdig menő villanyautót. De ez egy másik fajta állítás. Nem arról szól, hogy mit terveznek csinálni majd egyszer, hanem arról, hogy hányas számra tették fel az atyai örökséget a rulettasztalon.</p>
      <figure>
        <iframe src="https://www.youtube.com/embed/MLxFidijors" width="640" height="360" data-service="Youtube" scrolling="no"/>
      </figure>
      <p>Az ID.3 az utóbbi negyven év legfontosabb Golfja. Ennek ellenére ez a puccos hacacáré a zwickaui Trabi-gyár sokadik újjászületéséről szól inkább, nem az autóról. 1,2 milliárd euró ment abba, hogy 2021-től évi bő 330.000 elektromos VW készülhessen itt. Az vastagon kettő teljes Puskás Ferenc Stadion. Nemcsak robotra ment a pénz, hanem arra is, hogy a teljes gyártási folyamat karbonsemleges legyen - nem csak arról van szó, hogy zöld energiával mennek a présgépek, hanem az utolsó beszállítótól is megkövetelték, hogy CO2-kibocsátás nélkül (vagy azt ellensúlyozva) gyártsa az ID3-ba kerülő alkatrészeket, beleértve az egész akksit is.</p>
      <p>Hogy mindez hogy néz ki műkés közben, arról szól gyárlátogató videónk.</p>
      <p>Ha a gyártásnál is jobban érdekel maga az autó, arról itt találod korábbi <a href="https://youtu.be/mqnlISQVEcg">videónkat</a>.</p>
    </article>
  </body>
</html>