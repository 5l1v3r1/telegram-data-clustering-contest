<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1417982/super-league-eykairia-gia-paok-thelei-na-dosei-syneheia-o-panathinaikos"/>
    <meta property="og:site_name" content="gazzetta.gr"/>
    <meta property="article:published_time" content="2019-11-24T06:39:44+00:00"/>
    <meta property="og:title" content="Super League: Ευκαιρία για ΠΑΟΚ, θέλει να δώσει συνέχεια ο Παναθηναϊκός"/>
    <meta property="og:description" content="Μετά την ισοπαλία του Ολυμπιακού με τον Πανιώνιο, ο ΠΑΟΚ έχει την ευκαιρία απέναντι στην ΑΕΛ να πάρει το αποτέλεσμα που θα προκαλέσει... συγκατοίκηση στο ρετιρέ. Στο Αγρίνιο ο Παναθηναϊκός για τη συνέχεια μετά την επική ανατροπή επί της ΑΕΚ, τον Άρη υποδέχεται η «Ένωση»."/>
  </head>
  <body>
    <article>
      <h1>Super League: Ευκαιρία για ΠΑΟΚ, θέλει να δώσει συνέχεια ο Παναθηναϊκός</h1>
      <h2>Μετά την ισοπαλία του Ολυμπιακού με τον Πανιώνιο, ο ΠΑΟΚ έχει την ευκαιρία απέναντι στην ΑΕΛ να πάρει το αποτέλεσμα που θα προκαλέσει... συγκατοίκηση στο ρετιρέ. Στο Αγρίνιο ο Παναθηναϊκός για τη συνέχεια μετά την επική ανατροπή επί της ΑΕΚ, τον Άρη υποδέχεται η «Ένωση».</h2>
      <address><time datetime="2019-11-24T06:39:44+00:00">24 Nov 2019, 06:39</time> by <a rel="author" href="http://www.gazzetta.gr/dimosiografos/kostas-zaliaris" target="_blank">Κώστας Ζάλιαρης</a></address>
      <p>Η 11η αγωνιστική της Super League στην επανέναρξη του πρωταθλήματος μετά τη διακοπή για τις υποχρεώσεις των εθνικών ομάδων στα προκριματικά του Euro 2020 έκανε ένα μεγάλο δώρο στον ΠΑΟΚ, αρκεί αυτός να το εκμεταλλευτεί.</p>
      <p>Η ισοπαλία (1-1) του Ολυμπιακού στη Νέα Σμύρνη δίνει την ευκαιρία στον «δικέφαλο του βορρά» να πιάσει τους «ερυθρόλευκους» και να συγκατοικήσουν στο ρετιρέ, εφόσον φυσικά οι Πρωταθλητές πάρουν αυτό που θέλουν απέναντι στην ΑΕΛ.</p>
      <p>Ο Παναθηναϊκός φιλοξενείται από τον ουραγό Παναιτωλικό στο Αγρίνιο στο πρώτο παιχνίδι μετά την απίστευτη ανατροπή που έκανε στο δεύτερο ημίχρονο του ντέρμπι με την ΑΕΚ. Μεσολάβησε η διακοπή, όμως στο «τριφύλλι» θέλουν να δείξουν πως πήραν την απαραίτητη φόρα για να συνεχίσουν έπειτα από το εξαιρετικό αποτέλεσμα στο ντέρμπι της Αθήνας.</p>
      <p>Από την πλευρά της, η «Ένωση» υποδέχεται στο ΟΑΚΑ τον Άρη που μετράει τρεις νίκες και μια ισοπαλία στα τελευταία τέσσερα ματς, έχοντας καταφέρει να εξασφαλίσει με μόχθο το 2-1 επί του Αστέρα Τρίπολης στο αμέσως προηγούμενο ματς.</p>
      <p>Οι Αρκάδες σήμερα υποδέχονται τον Βόλο με τις δύο ομάδες να έχουν πάρει απόσταση από την τελευταία δυάδα, ενώ, ο Ατρόμητος που ηττήθηκε στα... καπάκια από ΑΕΚ και Ολυμπιακό, αντιμετωπίζει στο Περιστέρι τον ΟΦΗ που έχει... αποπροσανατολιστεί και μετράει μια νίκη και τέσσερις ήττες στα τελευταία πέντε ματς σε όλες τις διοργανώσεις.</p>
      <p>
        <u>
          <b>Αναλυτικά το πρόγραμμα της 11ης αγωνιστικής:</b>
        </u>
      </p>
      <p>
        <b>Σάββατο 23/11</b>
      </p>
      <p>Πανιώνιος – Ολυμπιακός 1-1</p>
      <p>Λαμία – Ξάνθη 1-0</p>
      <p>
        <b>Κυριακή 24/11</b>
      </p>
      <p>Ατρόμητος – ΟΦΗ (17:00, ΕΡΤ)</p>
      <p>Αστέρας Τρίπολης – Βόλος (17:15, Novasports2)</p>
      <p>ΠΑΟΚ – ΑΕΛ (18:00, PAOK TV)</p>
      <p>ΑΕΚ – Άρης (19:30, Novasports1)</p>
      <p>Παναιτωλικός – Παναθηναϊκός (19:30, ΕΡΤ)</p>
    </article>
  </body>
</html>