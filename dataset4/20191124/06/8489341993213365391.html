<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806963/%D8%AA%D9%88%D8%B6%DB%8C%D8%AD-%D8%AF%D9%81%D8%AA%D8%B1-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D8%B9%D8%B1%D8%A7%D9%82-%D8%AF%D8%B1%D8%A8%D8%A7%D8%B1%D9%87-%D8%B3%D9%81%D8%B1-%D8%AC%D9%86%D8%AC%D8%A7%D9%84%DB%8C-%D9%85%D8%A7%DB%8C%DA%A9-%D9%BE%D9%86%D8%B3"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T06:55:00+00:00"/>
    <meta property="og:title" content="توضیح دفتر نخست‌وزیر عراق درباره سفر جنجالی «مایک پنس»"/>
    <meta property="og:description" content="دفتر نخست‌وزیری عراق با انتشار بیانیه‌ای به توضیح درباره سفر پرحاشیه معاون رئیس‌جمهور آمریکا به استان الانبار و سپس اربیل پرداخت."/>
  </head>
  <body>
    <article>
      <h1>توضیح دفتر نخست‌وزیر عراق درباره سفر جنجالی «مایک پنس»</h1>
      <h2>دفتر نخست‌وزیری عراق با انتشار بیانیه‌ای به توضیح درباره سفر پرحاشیه معاون رئیس‌جمهور آمریکا به استان الانبار و سپس اربیل پرداخت.</h2>
      <address>
        <time datetime="2019-11-24T06:55:00+00:00">24 Nov 2019, 06:55</time>
      </address>
      <p>به گزارش گروه بین‌الملل خبرگزاری دانشجو، در حالی که سفر روز گذشته «مایک پنس» معاون دونالد ترامپ رئیس‌جمهور آمریکا به عراق جنجال‌های زیادی را به راه انداخت و بسیاری از مقامات سیاسی عراق از جمله «حیدر العبادی» نخست‌وزیر سابق این کشور و رئیس ائتلاف النصر از اینکه وی ابتدا به بغداد سفر نکرده، اعتراض کردند، دفتر «عادل عبدالمهدی» نخست‌وزیر عراق طی بیانیه‌ای به شرح ماجرا پرداخت.<br/><br/>پنس دیروز شنبه (۲۳ نوامبر) در سفری از پیش‌اعلام‌نشده، وارد عراق شد، اما در اقدامی خلاف عرف، ابتدا به دیدار نظامیان آمریکایی در پایگاه «عین الأسد» رفت و بعد هم بدون سفر به پایتخت عراق، بغداد، به اربیل، مرکز منطقه کردستان عراق رفت. هرچند که این اولین بار نیست که یک مقام ارشد آمریکایی به جای پایتخت عراق و دیدار با مقامات دولت این کشور، راهی عین‌الاسد می‌شود. در مراسم کریسمس پیش نیز، رئیس‌جمهور آمریکا چنین اقدامی کرده بود.<br/><br/>به نوشته پایگاه خبری شبکه «السومریه» دفتر نخست‌وزیر عراق طی بیانیه‌ای درباره جزئیات سفر معاون ترامپ به عراق اعلام کرد که این سفر با هماهنگی کاملا دولت عراق صورت گرفته و هدف از آن بازدید این مقام آمریکایی از نیرو‌های کشورش در پایگاه عین‌الاسد در چارچوب ائتلاف بین‌المللی ضد داعش بود و از پیش توافق شده بود که وی پس از این بازدید عازم اربیل در منطقه کردستان عراق شود.<br/><br/>بر اساس این بیانیه، حدود ساعت ۱۲:۳۰ ظهر روز شنبه، عادل عبدالمهدی و پنس با یکدیگر تلفنی صحبت کردند و طی این مکالمه معاون رئیس‌جمهور آمریکا بر ضرورت تقویت روباط دوجانبه و افق‌های همکاری‌های مشترک تاکید کرد و دو طرف درباره تحولات جاری در عراق و تلاش‌های دولت برای اصلاح امور و پاسخگویی به مطالبات تظاهرات‌کنندگان رایزنی کردند.<br/><br/>در این بیانیه هیچ اشاره‌ای به خواسته پنس از نخست‌وزیر عراق برای دیدار دوجانبه در پایگاه عین‌الاسد نشده است، اما عصر دیروز، «جین ارف» خبرنگار رادیو ملی آمریکا به نقل از یک مقام ارشد آمریکایی از خواسته توهین‌آمیز معاون ترامپ از عبدالمهدی خبر داده و گفت که معاون رئیس‌جمهور آمریکا از عبدالمهدی خواسته به پایگاه نظامیان آمریکایی برود و با او دیدار کند. اما نخست‌وزیر عراق این خواسته را رد کرده است.<br/><br/>این مقام آمریکایی دلیل خودداری عبدالمهدی از سفر به پایگاه عین‌الاسد را اینگونه توصیف کرد که عراقی‌ها مردمی عزتمند هستند.<br/><br/>وی همچنین در توجیه عدم سفر پنس به پایتخت عراق گفته است که سفر معاون رئیس جمهور آمریکا به بغداد «بسیار خطرناک» بود.</p>
    </article>
  </body>
</html>