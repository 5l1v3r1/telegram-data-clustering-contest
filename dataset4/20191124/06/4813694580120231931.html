<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348092.html"/>
    <meta property="og:site_name" content="עוד ניצחון ללייקרס, הצגה נדירה לזאק לאבין"/>
    <meta property="article:published_time" content="2019-11-24T06:16:00+00:00"/>
    <meta property="og:title" content="עוד ניצחון ללייקרס, הצגה נדירה לזאק לאבין"/>
    <meta property="og:description" content="לברון קלע 30 נקודות ב-108:109 של LA על ממפיס, 49 נקודות כולל 13 שלשות לכוכב שיקגו, ב-115:116 דרמטי על שארלוט, גם מילווקי ופילדלפיה ניצחו"/>
  </head>
  <body>
    <article>
      <h1>עוד ניצחון ללייקרס, הצגה נדירה לזאק לאבין</h1>
      <h2>לברון קלע 30 נקודות ב-108:109 של LA על ממפיס, 49 נקודות כולל 13 שלשות לכוכב שיקגו, ב-115:116 דרמטי על שארלוט, גם מילווקי ופילדלפיה ניצחו </h2>
      <address><time datetime="2019-11-24T06:16:00+00:00">24 Nov 2019, 06:16</time> by <a rel="author">מאת מערכת ONE</a></address>
      <figure>
        <img src="https://images.one.co.il/images/d/dmain/ms/gg1439689.jpg"/>
        <figcaption>לברון ג'יימס (רויטרס)</figcaption>
      </figure>
      <h3>שארלוט (11:6) – שיקגו (11:6) 116:115</h3>
      <p>וואו, איזה משחק קיבלנו הלילה, דווקא משתיים מהקבוצות החלשות במזרח. זאק לאבין החליט להתחפש למייקל ג’ורדן, וסיפק את אחת ההופעות הגדולות של שחקן בתולדות הבולס, בוודאי מאז עידן MJ, עם 49 נקודות, מתוכן שימו לב, 13 שלשות מ-17 ניסיונות. פשוט מדהים, אבל גולת הכותרת הגיעה בדקה האחרונה, יותר נכון ב-10 השניות האחרונות של ההתמודדות.</p>
      <p>כשהיא בפיגור 115:110, שיקגו יצאה להתקפה במה שנראה משחק אבוד. תומאס סטארונסקי קלע שלשה כשנשארו 7 שניות לסיום, שארלוט איבדה את הראש בהוצאת החוץ, הסתבכה, והכדור נפל לידיו של לאבין, שרץ לקשת השלוש, ובחצי סיבוב תפר שלשת ניצחון פשוט מדהימה. ללא ספק אחת הדרמות הגדולות שקיבלנו בשנים האחרונות בליגה, בטח במהלך העונה הסדירה. קובי ווייט היה נהדר גם הוא עם 28 נקודות, טרי רוזייר הוביל את ההורנטס עם כמות דומה מנגד.</p>
      <h3>ממפיס (10:5) – לוס אנג’לס לייקרס (2:14) 109:108</h3>
      <p>הגריזליס נתנו פייט אדיר ללייקרס והצליחו להישאר צמודים כמעט לאורך כל המשחק, אבל האיכות של LA הכריעה בסיום. לברון ג’יימס רשם עוד משחק אופייני של 30 נקודות, 6 ריבאונדים ו-4 אסיסטים, ואנתוני דייויס הסתפק ב-22, אבל קלע חמש נקודות מכריעות ב-2 הדקות האחרונות שהעניקו ללייקרס את הניצחון השביעי ברציפות שלה. ג’ה מוראנט, הרוקי הנהדר של ממפיס, הוביל את המפסידה עם 26 נקודות.</p>
      <h3>מילווקי (3:13) – דטרויט (11:5) 90:104</h3>
      <p>ניצחון שביעי ברציפות לבאקס, שלא היו זקוקים למאמץ מיוחד כדי לנצח את הפיסטונס המאכזבים. יאניס אנטטוקומפו לא ממש נבהל מהפיזיות של היריבה, ונזקק ל-27 דקות בלבד על הפרקט בשביל לקלוע 28 נקודות ולהוריד 10 ריבאונדים. אנדרה דראמונד מנגד, הסתפק ב-12 נקודות ו-17 ריבאונדים, ודריק רוז תרם 20 נקודות לפיסטונס, שלרגע לא נראו כמאיימים על מוליכת המזרח.</p>
      <h3>פילדלפיה (5:11) – מיאמי (4:11) 86:113</h3>
      <p>הקרב בין שתיים מהקבוצות החזקות במזרח, במה שהיה גם מפגש בין ג’ימי באטלר לקבוצתו בעונה שעברה, הסתיים בניצחון מוחץ לסיקסרס, אחרי רבע ראשון אדיר שלהם שהסתיים ב-13:28, ולמעשה הכריע את ההתמודדות. באטלר סיים ערב קליעות נוראי עם 11 נקודות בלבד, כשמנגד, ג’וש ריצ’רדסון הוביל את פילי עם 32 נקודות ו-6 מ-7 מחוץ לקשת, ג’ואל אמביד הוסיף 23 עם 11 ריבאונדים.</p>
      <h3>אטלנטה (12:4) – טורונטו (4:11) 119:116</h3>
      <p>ניצחון שלישי ברציפות לאלופה, הפעם אחרי קרב קשוח נגד ההוקס, שקיבלו טריפל דאבל נפלא מטריי יאנג (30 נקודות, 10 ריבאונדים ו-10 אסיסטים), אבל רשמו הפסד שיש ברציפות ונמצאים עמוק בתחתית החוף המזרחי. פסקל סיאקם הוביל את הראפטורס עם 34 נקודות, כולל 4 שלשות, ופרד ואן וליט הוסיף 25 נקודות משלו.</p>
      <h3>קליבלנד (11:5) - פורטלנד (12:5) 104:110</h3>
      <p>הפסד רביעי ברציפות לבלייזרס, שרושמים פתיחת עונה פשוט נוראית, ולא מזכירים בשום דבר את הקבוצה שהגיעה לגמר המערב בעונה שעברה, כשגם ההצטרפות של כרמלו אנתוני לא הצליחה לשנות עד כה שום דבר, והלילה פורטלנד ספגה הפסד מביך במיוחד לקליבלנד החלשה, שקיבלה 28 נקודות מג’ורדן קלרקסון ו-25 ו-9 ריבאונדים מטריסטן תומפסון. דמיאן לילארד שחזר מפציעה קלע 23 למפסידה, 11 לאנתוני.</p>
      <p>משחקים נוספים:<br/>מינסוטה (8:8) - פיניקס (7:8) 100:98<br/>אינדיאנה (6:9) - אורלנדו (9:6) 106:111<br/>ניו יורק (12:4) - סן אנטוניו (11:6) 111:104<br/>יוטה (5:11) - ניו אורלינס (10:6) 120:128</p>
    </article>
  </body>
</html>