<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-piloti/bottas-ora-la-red-bull-e-piu-veloce-di-mercedes-in-rettilineo-468902.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T06:00:15+00:00"/>
    <meta property="og:title" content="Bottas: “Ora la Red Bull è più veloce di noi in rettilineo”"/>
    <meta property="og:description" content="Il finlandese ha commentato i progressi della scuderia austriaca e della power unit Honda mostrati nel corso dell'anno e concretizzatosi soprattutto nell'ultima gara a Interlagos"/>
  </head>
  <body>
    <article>
      <h1>Bottas: “Ora la Red Bull è più veloce di noi in rettilineo”</h1>
      <h2>Il finlandese ha commentato i progressi della scuderia austriaca e della power unit Honda mostrati nel corso dell'anno e concretizzatosi soprattutto nell'ultima gara a Interlagos</h2>
      <address><time datetime="2019-11-24T06:00:15+00:00">24 Nov 2019, 06:00</time> by <a rel="author">Simone Peluso</a></address>
      <p>Tra le sorprese un po’ inaspettate emerse dalla pazza gara di Interlagos è la <b>velocità di punta in rettilineo dimostrata da Red Bull e Toro Rosso</b>, da quest’anno entrambe spinte da una power unit <b>Honda</b>. Chi ha potuto constatare direttamente l’upgrade delle monoposto legate all’azienda di bibite energetiche è Lewis Hamilton, che nella prima parte di gara è stato sverniciato da Verstappen dopo avergli rubato la leadership grazie alla strategia della Mercedes e nell’ultimo giro non è riuscito a sopravanzare Pierre Gasly nella volata per il secondo posto.</p>
      <blockquote>
        <a href="https://www.formulapassion.it/motorsport/formula-1/letho-il-complottista-sorprendente-toro-rosso-piu-veloce-di-mercedes-f1-468279.html">JJ Letho: “Sorprendente Toro Rosso più veloce di Mercedes”</a>
      </blockquote>
      <p>Uno degli storici punti di forza delle Frecce d’Argento sembra così essere venuto meno a Interlagos, come confermato anche da <b>Valtteri Bottas</b>: <i>“</i><i>Sapevamo che in Brasile sarebbero stati forti, ma penso che lo sono stati più di quanto ci aspettassimo, soprattutto in rettilineo</i> – ha dichiarato il finlandese a <i>RaceFans</i> – <i>Ora hanno non solo una buona macchina in curva, <b>ma anche sul dritto sono più veloci di noi</b>“.</i></p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1039569-Custom.jpg"/>
      </figure>
      <p><i>“Se guardiamo tutto l’arco della stagione, è evidente che la Red Bull abbia fatto dei solidi progressi. Quindi mi aspetto che continuino in questa direzione anche nel 2020 e, di conseguenza, <b>potremo avere una battaglia molto più tirata</b></i> – ha continuato Bottas – <i>Non dobbiamo però dimenticare che si ripartirà di nuovo da zero con macchine completamente nuove. Sono sicuro che tutte le squadre faranno dei progressi, compresi noi, già a partire dai primi test invernali, quindi è impossibile prevedere con certezza quello che succederà anche se cambieranno poche cose a livello regolamentare”.</i></p>
      <footer>RIPRODUZIONE RISERVATA</footer>
    </article>
  </body>
</html>