<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/rajonas/trakai/startuoja-edukacinis-uzsiemimas-neregiams-ir-silpnaregiams-regiu-traku-pili/"/>
    <meta property="og:site_name" content="Made in vilnius"/>
    <meta property="article:published_time" content="2019-11-24T06:15:00+00:00"/>
    <meta property="og:title" content="Startuoja edukacinis užsiėmimas neregiams ir silpnaregiams „Regiu Trakų pilį“"/>
    <meta property="og:description" content="Trakų istorijos muziejuje Lietuvos kultūros tarybos lėšomis finansuoto projekto dėka sukurtas edukacinis užsiėmimas  „Regiu Trakų pilį“, kurio tikslas – perteikti  reikšmingą kultūrinį paveldą žmonėms su regos negalia. Neregiai ir silpnaregiai – svarbi visuomenės dalis. Europos Parlamento pranešime spaudai apie aklųjų ir silpnaregių prieigą prie knygų (2017-07-06) nurodoma, kad  Europoje yra..."/>
  </head>
  <body>
    <article>
      <h1>Startuoja edukacinis užsiėmimas neregiams ir silpnaregiams „Regiu Trakų pilį“</h1>
      <address><time datetime="2019-11-24T06:15:00+00:00">24 Nov 2019, 06:15</time> by <a rel="author">Made in Vilnius</a></address>
      <p>Trakų istorijos muziejuje Lietuvos kultūros tarybos lėšomis finansuoto projekto dėka sukurtas edukacinis užsiėmimas „Regiu Trakų pilį“, kurio tikslas – perteikti reikšmingą kultūrinį paveldą žmonėms su regos negalia.</p>
      <p>Neregiai ir silpnaregiai – svarbi visuomenės dalis. Europos Parlamento pranešime spaudai apie aklųjų ir silpnaregių prieigą prie knygų (2017-07-06) nurodoma, kad Europoje yra apie 30 mln. aklųjų ir silpnaregių, o pasaulyje – 285 mln. Teigiama, kad vien Lietuvoje apie 15 000 žmonių turi regos neįgalumą. Lietuvos aklųjų ir silpnaregių sąjunga (LASS) 2018 m. sausio 1 dieną jungė 5909 narius.</p>
      <p>Dažną sykį žmonės su regos negalia yra iš prigimties arba netekę regėjimo ankstyvoje vaikystėje. Jiems niekada gyvenime neteko regėti Trakų pilies ar panašaus pobūdžio statinių. Šie lankytojai nesuvokia kokioje erdvėje jie yra. Liečia sienas, galerijų turėklus, lipa sraigtiniais laiptais, bet neįsivaizduoja statinio visumos. Viduramžių gyvenseną, karybą iliustruojantys muziejaus eksponatai saugomi, kaip priklauso saugoti vertybes, vitrinose. Buvo susidurta su problema, kad šiems lankytojams nebuvo galimybės parodyti nei pilies, nei istorinį, kultūrinį paveldą atspindinčių eksponatų.</p>
      <p>Projekto metu pagamintas Trakų Salos pilies maketas, kuris stovi pilies kieme, ir jį gali „apžiūrėti“ ne tik edukacinio užsiėmimo dalyviai, bet ir muziejuje apsilankę pavieniai aklieji bei silpnaregiai, kiti muziejaus lankytojai. Profesionalūs amatininkai rekonstruotojai sukūrė archeologinių radinių, muziejaus eksponatų analogų rinkinį, kurį sudaro lietuviški ilgieji, juvelyrikos ir keramikos dirbiniai, unikalių, pilyje rastų viduramžių šachmatų figūrėlių kopijos. Edukacinio užsiėmimo dalyviai galės „apžiūrėti“ 41 eksponato analogą bei viduramžių ginklus (kelių tipų kalavijus, strėles, arbaletą ir kt.) ir šarvus (šalmus, kirasą, rankų ir kojų apsaugas, žiedmarškę.). Šarvus ir papuošalus galės matuotis. Užsiėmimo turinys aptartas su LASS (projekto socialinis partneris) specialistais, kurie pritarė edukacinio užsiėmimo kūrimui ir konsultavo.</p>
      <p>Nuoširdžiai dėkojame visiems prisidėjusiems prie projekto įgyvendinimo.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/rajonas/trakai/trys-zvilgsniai-i-uzutrakio-istorija-tiskeviciu-aukso-amzius-mgb-ir-kgb-valdzia-skulpturu-atkurimas-laisvoje-lietuvoje/"/>
        <a href="https://madeinvilnius.lt/naujienos/rajonas/trakai/trakuose-plaukioja-pirmieji-saules-energija-varomi-laivai-lietuvoje/"/>
        <a href="https://madeinvilnius.lt/naujienos/rajonas/trakai/2021-aisiais-trakuose-vyks-pasaulio-taures-varzybu-antrasis-etapas/"/>
        <a href="https://madeinvilnius.lt/naujienos/rajonas/trakai/siuloma-iamzinti-trakuose-gyvenusiu-zydu-atminima/"/>
        <a href="https://madeinvilnius.lt/naujienos/rajonas/trakai/traku-pilyje-visa-savaitgali-vyks-senuju-amatu-dienos-renginiu-programa/"/>
        <a href="https://madeinvilnius.lt/naujienos/rajonas/trakai/trakuose-prasideda-tradicinis-kopustines-kermosius/"/>
      </related>
    </article>
  </body>
</html>