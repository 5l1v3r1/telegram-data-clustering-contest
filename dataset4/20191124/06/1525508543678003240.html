<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779301/%D8%B1%D8%AF-%D9%BE%D8%A7%DB%8C-%D8%A7%D9%86%D9%82%D9%84%D8%A7%D8%A8-%D9%87%D8%A7%DB%8C-%D8%B1%D9%86%DA%AF%DB%8C-%D8%B3%DB%8C%D8%A7-%D8%AF%D8%B1-%D8%AD%D9%88%D8%A7%D8%AB-%D8%A7%DB%8C%D8%B1%D8%A7%D9%86-%D9%85%D8%B4%D9%87%D9%88%D8%AF-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T06:59:18+00:00"/>
    <meta property="og:title" content="نظریه پرداز آمریکایی در گفتگو با مهر: رد پای انقلاب‌های رنگی «سیا» در حواث ایران مشهود است"/>
    <meta property="og:description" content="نویسنده و تحلیلگر آمریکایی می‌گوید هدف نهایی واشنگتن براندازی نظام ایران است و آنچه این روزها شاهد هستیم طرح از پیش تعیین شده سیا برای رسیدن به این هدف است و نباید آن را خیزش مردمی تلقی کرد."/>
  </head>
  <body>
    <article>
      <h1>نظریه پرداز آمریکایی در گفتگو با مهر: رد پای انقلاب‌های رنگی «سیا» در حواث ایران مشهود است</h1>
      <address>
        <time datetime="2019-11-24T06:59:18+00:00">24 Nov 2019, 06:59</time>
      </address>
      <p><b><a href="https://www.mehrnews.com/">خبرگزاری مهر</a>- گروه بین‌الملل:</b> ایران این روزها صحنه ناآرامی‌هایی است که جرقه آن با افزایش بهای بنزین زده شد حال آنکه اصل ماجرا سوء استفاده برخی عناصر سرسپرده از اعتراضات مسالمت  آمیز مردمی است که از همان ابتدا راه خود را از اغتشاشگران جدا کردند. تحولات اخیر و شباهت آن به حوادثی که در اغلب کشورهای مخالف آمریکا رخ می‌دهد، بهانه‌ای شد برای گفتگوی <a href="https://www.mehrnews.com/">خبرنگار مهر</a> با «استفان لندمن» نویسنده و تحلیل‌گر آمریکایی.</p>
      <p>لندمن دارای درجه لیسانس از دانشگاه هاروارد آمریکا است. وی همچنین در رشته MBA در مدرسه وارتون دانشگاه پنسیلوانیا تحصیل کرده است.</p>
      <p>وی از سال ۲۰۰۵، به نوشتن در مسائل بین‌المللی پرداخت. «باتلاق عراق»، «چگونه وال استریت آمریکا را سرکیسه کرد» و «تسخیر بانکداران» از جمله کتاب‌های او به شمار می‌روند. وی همچنین مجری رادیو «پروگرسیو» شیکاگو است.</p>
      <p>لندمن در رابطه با پیشنیه دخالت بیگانگان به ویژه آمریکا در حوادثی که رنگ و بوی انقلاب‌های رنگی را دارد، به <a href="https://www.mehrnews.com/">خبرنگار مهر</a> گفت: همه کشورهای مستقلی که در جهت برآورده کردن منافع آمریکا عمل نمی‌کنند، در لیست «تغییر رژیم» این کشور جای می‌گیرند که این امر می‌تواند محصول جنگ‌های پیشگیرانه، انقلاب‌های رنگی، کودتاهای از مد افتاده، قتل‌های هدفمند، تروریسم اقتصادی و دیگر اقدامات خصمانه باشد.</p>
      <p>وی افزود: در این میان، انقلاب‌های رنگی ابزار ویژه آمریکا تلقی می‌شوند. این به اصطلاح خیزش‌های فی‌البداهه پیشاپیش از سوی سازمان اطلاعات مرکزی آمریکا (سیا)، بنیاد ملی دموکراسی و دیگر نهادهای آمریکایی تدارک دیده می‌شوند.</p>
      <p>وی تأکید کرد: انقلاب رنگی نخستین بار در سال ۲۰۰۰ و برای براندازی اسلوبودان میلوشویچ رئیس‌جمهوری اسبق صربستان مورد استفاده قرار گرفت که طی آن عناصر اپوزیسیون از سوی آمریکا استخدام شده و برای آنچه به اجرا درآمد مورد آموزش قرار گرفتند. آنچه در صربستان رخ داد الگویی شد برای حوادث مشابه در گرجستان، اوکراین و دیگر دولت‌های هدف در دیگر نقاط جهان به ویژه ایران.</p>
      <p>لندمن افزود: در ایران، اعتراضات خیابانی از سال ۲۰۰۹ میلادی و در واکنش به انتخاب مجدد محمود احمدی‌نژاد رخ داد حال آنکه ردِ دست‌های کثیف سیا در همه جای این ماجرا دیده می‌شد. اما آنچه جنبش سبز خوانده می‌شد و تلاشی برای باز تبدیل ایران به یکی از دولت‌های اقماری آمریکا بود، ناکام ماند.</p>
      <p>وی یادآور شد: از سال ۱۹۷۹ میلادی همزمان با پیروزی انقلاب اسلامی، ایران همواره یکی از اهداف اصلی آمریکا برای پیاده کردن پروژه تغییر نظام بوده است. این بار نیز ایران رسانه‌های غربی ازجمله آمریکایی و انگلیسی را مسبب ایجاد ناآرامی‌ها معرفی کرد.</p>
      <p>لندمن افزود: ناآرامی‌های سال ۲۰۱۸ (اعتراضات ۹۶) در شهرهای مختلف ایران نیز از الگوی مشابهی پیروی کرد. این ناآرامی‌ها کاملا از پیش طراحی‌شده  بودند و هیچ چیز فی‌البداهه‌ای درباره آنها وجود نداشت.</p>
      <p>وی تصریح کرد: آنچه در این سال در ایران رخ داد؛ مشابه حوادثی بود که اوکراین اواخر ۲۰۱۳ و اوایل ۲۰۱۴ تجربه کرد به گونه‌ای که تک تیراندازان اجیر شده از سوی عوامل واشنگتن صدها شهروند عادی و نیروی پلیس را هدف قرار دادند.</p>
      <p>لندمن در ادامه یادآور شد: نباید فراموش کرد که انقلاب‌های رنگی سیا شامل عناصر شبه نظامی، ضد دولتی و حتی شورشیان اجیر شده از دیگر کشورها نیز می‌شود و از مظاهر آن می‌توان به اعتراض‌های فراگیر سازماندهی‌شده، تیراندازی، بمب‌های دست‌ساز نظیر کوکتل مولوتف و تخریب اموال دولتی و عمومی اشاره کرد.</p>
      <p>لندمن در پاسخ به این سوال که برآورد وی از حوادث یک هفته اخیر ایران چیست، افزود: در خصوص حوادث اخیر ایران که جرقه آن را اعلام تصمیم دولت مبنی بر افزایش قیمت بنزین زد، وضع به همین منوال است. هدف از اجرای این طرح، تامین کمک مالی برای ۱۸ میلیون خانوار نیازمند ایرانی عنوان شد.</p>
      <p>وی افزود: آنچه این روزها در ایران در جریان است، همه نشانه‌های انقلاب‌های رنگی سیا که هدف از آن بی ثباتی و تضعیف ایران است را دارد. از دیرباز هدف آمریکا جایگزینی دولت مستقل ایران با دولتی دست‌نشانده و طرفدار غرب بوده است.</p>
      <p>لندمن در پایان تأکید کرد: این در حالی است که در ۴۰ سال گذشته، مقامات ایرانی با برخوداری از حمایت ۸۱ میلیونی مردم، مانع از دست اندازی آمریکا به حق حاکمیت این کشور شده‌اند.</p>
    </article>
  </body>
</html>