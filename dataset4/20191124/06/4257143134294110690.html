<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/24/hatalmas-kart-okoznak-a-vadak-zalaban"/>
    <meta property="og:site_name" content="infostart"/>
    <meta property="article:published_time" content="2019-11-24T06:29:00+00:00"/>
    <meta property="og:title" content="Hatalmas kárt okoznak a vadak Zalában"/>
    <meta property="og:description" content="A gazdálkodók többsége panaszkodik, mert úgy látják, hogy a vadállomány többszörösen felülmúlja azt a szintet, amit természetesen el lehetne tartani."/>
  </head>
  <body>
    <article>
      <h1>Hatalmas kárt okoznak a vadak Zalában</h1>
      <address><time datetime="2019-11-24T06:29:00+00:00">24 Nov 2019, 06:29</time> by <a rel="author">Infostart</a></address>
      <h3>A gazdálkodók többsége panaszkodik, mert úgy látják, hogy a vadállomány többszörösen felülmúlja azt a szintet, amit természetesen el lehetne tartani.</h3>
      <p>A mezőgazdasági szaktárca minapi közleménye szerint a szántóföldi növények őszi betakarítása már november első felében sikeresen befejeződött, Zala megye azonban kivételnek számít. Ott még javában folyik a munka, többfelé is járták a még lábon álló növény közt a táblákat a gépekkel. A közelmúltban lehullott sok eső hátráltatta a betakarítást - <a href="https://www.zaol.hu/gazdasag/helyi-gazdasag/az-eso-hatraltatta-az-aratast-a-vadkar-pedig-allando-ok-a-panaszra-zalaban-3446115/">írja a zaol.hu</a>.</p>
      <p>Egy zalaszentgróti integrátor cég vezetője a portálnak elmondta, hogy idén a szezon elején viszonylag szárazak voltak a kukoricák, hosszú eső nélküli időszak volt, de akkor még a napraforgóval és szójával voltak elfoglalva a gazdálkodók. Mire annak vége lett, megjött az eső, ami nagyon megnehezítette a kukorica aratását.</p>
      <p>Szabó Balázs elmondta, hogy az idei termés jó, a 7-8 tonnástól a hektáronkénti 14 tonnáig szóródnak a termésátlagok. Zalában a 8 tonnás átlagtermés már jónak mondható. Azért nem lehet kukoricából többet termelni, mert a vadkárok igen nagyok.</p>
      <blockquote>Az aszályt még túl lehet élni, de ezt a méretű vadkárt, ami idén van, már nehéz.</blockquote>
      <p>A vadállomány többszörösen felülmúlja azt a szintet, amit természetesen el lehetne tartani, és ez már állandósult gond – mondta el a terméssel kapcsolatos tapasztalatait a szakember.</p>
      <p>
        <i>Nyitókép: pixabay</i>
      </p>
    </article>
  </body>
</html>