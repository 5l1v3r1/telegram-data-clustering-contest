<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/pasaule/33306-audi-iepazistinajis-ar-jaunako-elektrisko-suv-audi-e-tron-sportback-foto"/>
    <meta property="og:site_name" content="iAuto"/>
    <meta property="article:published_time" content="2019-11-24T06:35:00+00:00"/>
    <meta property="og:title" content="Audi iepazīstinājis ar jaunāko elektrisko SUV Audi e-tron Sportback (+ FOTO)"/>
    <meta property="og:description" content="Audi turpina uzsākto elektrifikāciju, prezentējot otru modeli no e-tron saimes. Audi e-tron Sportback ir dinamiska SUV kupeja, kas piedāvā līdz pat 300 kW jaudas un nobraukšanas distanci ar vienu akumulatoru uzlādi līdz 446 kilometriem."/>
  </head>
  <body>
    <article>
      <h1>Audi iepazīstinājis ar jaunāko elektrisko SUV Audi e-tron Sportback (+ FOTO)</h1>
      <address><time datetime="2019-11-24T06:35:00+00:00">24 Nov 2019, 06:35</time> by <a rel="author">Audi</a></address>
      <p>Audi turpina uzsākto elektrifikāciju, prezentējot otru modeli no e-tron saimes. Audi e-tron Sportback ir dinamiska SUV kupeja, kas piedāvā līdz pat 300 kW jaudas un nobraukšanas distanci ar vienu akumulatoru uzlādi līdz 446 kilometriem.</p>
      <p>Automobiļa digitālie matrix LED priekšējie lukturi ir jauns elements, kas tagad pirmo reizi pieejams sērijveida ražošanas modelim. Šo lukturu gaisma tiek sadalīta nelielos pikseļos un to iespējams kontrolēt ar pirmšķirīgu precizitāti. Tādējādi šauros ceļa posmos tiek uzlabota noturēšanās savā braukšanas joslā, norādot automobiļa pozīciju joslā. Audi e-tron Sportback Latvijā būs pieejams 2020. gada pavasarī.</p>
      <p>Elegants, efektīvs, izteiksmīgs – eksterjers</p>
      <p>Audi e-tron Sportback apvieno ietilpīga SUV jaudu ar četrdurvju kupejas eleganci un elektriskā automobiļa progresīvo raksturu. Tas ir 4,9 metrus garš, 1,9 metrus plats un 1,6 metrus augsts. Ar astoņstūru Singleframe radiatora resti, izteiksmīgām kontūrām virs riteņiem un eleganto aizmuguri Audi e-tron Sportback izcili saskan ar zīmola kopējo dizainu – automobiļa āriene norāda uz to, ka šī SUV kupeja ir pilnībā elektriska. Jaunajam Audi e-tron Sportback pieejamas 13 krāsu izvēles iespējas, tostarp jauna metāliskā plazmas zilā krāsa, kas ir ekskluzīva šim modelim. S line modelis jo sevišķi izceļ Audi e-tron Sportback dinamisko dabu. Tas standarta komplektācijā aprīkots ar 20 collu riteņiem un sporta pneimatisko balstiekārtu. Bamperim sānos ir izteiksmīgākas gaisa atveres, kas uzlabo gaisa plūsmu.</p>
      <p>Uzlabota aerodinamika tālākai nobraukšanas distancei</p>
      <p>Audi e-tron Sportback apvienojumā ar S line eksterjeru un virtuālajiem ārējiem atpakaļskata spoguļiem sasniedz pirmšķirīgu – 0,25 – pretestības koeficientu, kas ir vēl labāks nekā Audi e-tron modelim. Tas galvenokārt panākts ar kupejas virsbūves formu un samazinātu aerodinamisko pretestību. WLTP ciklā SUV kupeja ar vienu akumulatoru uzlādes reizi spēj nobraukt 446 kilometrus. Aptuveni desmit kilometri no šīs palielinātās distances salīdzinājumā ar e-tron iegūti, pateicoties aerodinamikai krietni labvēlīgākai virsbūvei.</p>
      <p>Digitālie matrix LED priekšējie lukturi</p>
      <p>Audi pirmo reizi sērijveida ražotā automobilī piedāvā digitālos matrix LED priekšējos lukturus kā augstākā līmeņa aprīkojumu. Šo lukturu gaisma, kas tiek sadalīta sīkos pikseļos, spēj ceļu izgaismot augstā izšķirtspējā. Šie lukturi ir balstīti uz DMD (digitālas mikrospoguļa ierīces) tehnoloģiju, tā tiek izmantota arī lielā daļā video projektoru. Tās pamatā ir neliela mikroshēma, kas satur vienu miljonu mikrospoguļu, kura katra malas garums ir vien dažas milimetra simtdaļas. Ar elektrostatiskā lauka palīdzību katru mikrospoguli iespējams sagāzt līdz pat 5000 reižu sekundē. Atkarībā no uzstādījumiem LED gaisma caur lēcām tiek novadīta uz ceļu vai absorbēta, lai aptumšotu gaismas stara zonas.</p>
      <p>Audi e-tron Sportback digitālie matrix LED lukturi, kas papildu aprīkojumā būs pieejami 2020. gadā, veic vairākus uzdevumus. Digitālā apgaismes sistēma ne tikai nodrošina līkumu, pilsētas ielu un lielceļu izgaismošanu ar tuvo gaismu pirmšķirīgo precizitāti, bet tā arī nodrošina tālās gaismas, ar vēl lielāku precizitāti aptumšojot pretim braucošos transportlīdzekļus. Taču galvenokārt tā nodrošina inovatīvas funkcijas, tostarp joslu un orientēšanās gaismas. Lielceļos joslas gaisma rada gaismas paklāju, kas skaidri izgaismo autovadītāja joslu un dinamiski pielāgojas, kad autovadītājs maina joslas. Tādējādi tiek veicināta drošība uz ceļa. Turklāt orientēšanās gaisma izmanto aptumšotas vietas, lai parādītu automobiļa pozīciju joslā, tādējādi atbalstot drošu braukšanu joslā – jo sevišķi uz šauriem ceļiem vai lielceļu remontu zonās. Marķēšanas gaismas funkcija tiek izmantota apvienojumā ar papildu aprīkojumā pieejamo nakts redzamības asistentu. Gaisma automātiski pievērš uzmanību jebkuram uztvertajam gājējam, tādējādi samazinot riskus, ka autovadītājs nepamanīs gājēju braukšanas joslas tuvumā.</p>
      <p>Sportiska efektivitāte – elektrodzinēji, elektriskā visu riteņu piedziņa, balstiekārta</p>
      <p>Audi e-tron Sportback 55 quattro visu riteņu piedziņa ļauj autovadītājam izbaudīt efektivitātes, veiktspējas un maksimāla līdzsvara mijiedarbību. Katra ass aprīkota ar asinhronu elektromotoru. Ar 265 kW jaudu un 561 Nm griezes momentu divi standarta aprīkojumā esošie elektromotori nodrošina jaudīgu SUV kupejas uzrāvienu, kas nerada kaitīgos izmešus un ir praktiski nedzirdams. Audi e-tron Sportback 55 quattro 100 km/h liela ātruma sasniegšanai nepieciešamas vien 6,6 sekundes, un auto maksimālais ātrums ir elektroniski ierobežots līdz 200 km/h. Pārslēdzoties no braukšanas režīma D uz S un pilnībā nospiežot akseleratora pedāli, autovadītājs var aktivizēt Boost režīmu. Tajā piedziņa uz astoņām sekundēm rada 300 kW jaudu un 664 Nm griezes momentu, nodrošinot, ka SUV kupeja spēj no 0 līdz 100 km/h ieskrieties 5,7 sekundēs.</p>
      <p>Sportiskajam raksturam un pirmšķirīgai šķērseniskai dinamikai nozīmīga ir piedziņas komponenšu zemā uzstādīšanas pozīcija, tādējādi gravitācijas centrs ir krietni zemāks salīdzinājumā ar tradicionālu SUV. Visas smagākās komponentes ir koncentrētas automobiļa centrā. Ass noslodzes sadalījums ar gandrīz 50:50 attiecību ir izcili līdzsvarots.</p>
      <p>95 kWh jauda – augstsprieguma akumulatoru sistēma un rekuperācija</p>
      <p>Audi e-tron Sportback 55 quattro akumulatoru sistēma uzglabā 95 kWh bruto enerģijas (86,5 kWh tīrās enerģijas) un darbojas ar 396 voltu nominālo spriegumu. Akumulatoru sistēma ir izturīga un droša pret avārijām, pateicoties stingram aizsargrāmim un alumīnija laminātam, kurā atrodas 36 šūnu moduļi. Bremzējot pie ātruma 100 km/h, Audi e-tron Sportback spēj maksimāli atgūt 300 Nm un 220 kW. Kopumā SUV kupeja iegūst līdz pat 30% no nobraukšanas distances, pateicoties rekuperācijai. Elastīgā siltuma pārvalde, kas sastāv no četriem atsevišķiem cikliem, ar maksimālu efektivitāti regulē augstsprieguma komponenšu temperatūru.</p>
      <p>Uzlāde 30 minūšu laikā</p>
      <p>Garo distanču maršrutos Audi e-tron Sportback 55 quattro ātrās uzlādes stacijās ar līdzstrāvu (DC) iespējams uzlādēt līdz pat 150 kW. Nedaudz mazāk kā pusstundas laikā akumulators sasniedz 80% no savas ietilpības, kas ir pietiekami nākamajam tāla brauciena posmam. Uzlādi publiskajās AC uzlādes stacijās iespējams veikt ar standarta Mode-3 kabeli. Tajā pieejama līdz 11 kW jaudas, un to iespējams palielināt līdz 22 kW lielu jaudu ar papildu aprīkojumā nodrošināto otro uzlādes ierīci, kas būs pieejama no 2020. gada vasaras. Audi uzlādes pakalpojums e-tron Charging Service nodrošina vieglu piekļuvi teju 120 000 publisko uzlādes punktu 21 Eiropas valstī – un to skaits aizvien pieaug. Neatkarīgi no tā, vai tā ir maiņstrāva vai līdzstrāva, 11 vai 150 kW, procesa sākšanai nepieciešama tikai viena karte. Plug &amp; Charge funkcija, kas arī tiks piedāvāta no 2020. gada, uzlādēšanu padarīs vēl ērtāku, jo automobilis uzlādes stacijā pats sevi autorizēs un aktivizēs stacijas darbību.</p>
      <p>Interjers</p>
      <p>Ar 2,9 metru garenbāzi Audi e-tron Sportback nodrošina pietiekami daudz vietas pieciem braucējiem un viņu mantām. Jumta augstums aizmugurē ir vien par 20 milimetriem zemāks salīdzinājumā ar Audi e-tron. Kopā ar 60 litru lielu nodalījumu zem priekšējā pārsega, kurā atrodas arī automobiļa instrumentu komplekts un uzlādes kabelis, automobilis piedāvā 615 litrus lielu bagāžas ietilpību. Aizmugurējo sēdekļu atzveltņu noliekšana palielina bagāžas ietilpību līdz 1655 litriem.</p>
      <p>Viegli saprotams pārvaldes koncepts</p>
      <p>Tāpat kā Audi lielizmēra klases modeļos, Audi e-tron Sportback arī piedāvā MMI skārienjutīgo pārvaldes sistēmu ar diviem ekrāniem. Augšējā 12,1 collas skārienjutīgajā ekrānā autovadītājs kontrolē informācijas un izklaides sistēmu, telefoniju, navigāciju un īpašos e-tron uzstādījumus. Apakšējais 8,6 collu ekrāns tiek izmantots, lai ievadītu tekstu un pārvaldītu ērtību funkcijas un klimata kontroli. Audi e-tron Sportback standarta aprīkojumā iekļauta arī Audi virtuālā vadītāja informācijas sistēma ar 12,3 collu displeju.</p>
      <p>myAudi aplikācija</p>
      <p>Bezmaksas myAudi aplikācija ļauj savienot automobili ar viedtālruni, sniedzot iespēju Audi e-tron Sportback īpašniekam attālināti pārvaldīt visus uzlādes procesus. Tie ietver akumulatoru un pieejamās nobraukšanas distances statusa noteikšanu, taimeru programmēšanu un braukšanas statistikas aplūkošanu. Tālo distanču braucienos e-tron maršruta plānotājs attēlo nepieciešamās uzlādes pieturvietas gan aplikācijā, gan MMI. Tāpat arī myAudi aplikācija ļauj uzsildīt/atdzesēt automobili pirms izbraukšanas.</p>
      <p>Drošības uzlabošana pilsētā un tālos braucienos – autovadītāja asistentu sistēmas</p>
      <p>Autovadītāja asistentu sistēmas, ko Audi piedāvā e-tron Sportback modelī, atbalsta autovadītājus un atvieglo viņu darbu. Audi Pre Sense Basic un Audi Pre Sense Front drošības sistēmas pieejamas standarta aprīkojumā. Audi piedāvā asistentu sistēmas komplektu City, kas paredzēts īpaši pilsētas satiksmei. Tajā ietvertas Intersection Assist un Rear Cross Traffic Assist funkcijas, kā arī Lane Change un Exit Warning sistēmas. Modelī uzstādīta arī Audi Pre Sense 360° sistēma, kas ir Audi Pre Sense Front, Rear un Side sistēmu apvienojums. Tā uztver sadursmes draudus un īsteno īpašus aizsardzības pasākumus – sākot no pilnīgas bremzēšanas un beidzot ar drošības jostu nospriegošanu. Centrālā autovadītāja palīdzības kontrole e-tron Sportback modelī nepārtraukti kalkulē dažādus apkārtējās vides modeļus. Atkarībā no izraudzītajiem uzstādījumiem, dati tiek saņemti pat no pieciem radaru sensoriem, piecām kamerām un 12 ultraskaņas sensoriem.</p>
      <figure>
        <img src="https://iauto.lv/_mm/i/20191123/33306_0c3cb817ec0.jpg"/>
        <figcaption>Foto: Publicitātes attēls</figcaption>
      </figure>
      <figure>
        <img src="https://iauto.lv/_mm/i/20191123/33306_1376604e3e7.jpg"/>
      </figure>
      <figure>
        <img src="https://iauto.lv/_mm/i/20191123/33306_223d2a4afe2.jpg"/>
      </figure>
      <figure>
        <img src="https://iauto.lv/_mm/i/20191123/33306_3edaab0c823.jpg"/>
      </figure>
      <figure>
        <img src="https://iauto.lv/_mm/i/20191123/33306_4ca23602931.jpg"/>
      </figure>
      <figure>
        <img src="https://iauto.lv/_mm/i/20191123/33306_621ae6b5a90.jpg"/>
      </figure>
      <figure>
        <img src="https://iauto.lv/_mm/i/20191123/33306_77f76db3be8.jpg"/>
      </figure>
    </article>
  </body>
</html>