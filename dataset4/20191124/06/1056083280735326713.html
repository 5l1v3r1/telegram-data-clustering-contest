<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301233/%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D8%A7%D9%88%D9%84-%D9%87%D8%B1-%D9%85%D8%A7%D9%87-%D8%B4%D8%A7%D8%B1%DA%98-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:40:27+00:00"/>
    <meta property="og:title" content="سهمیه بنزین اول هر ماه شارژ می‌شود"/>
    <meta property="og:description" content="به گفته سخنگوی شرکت ملی پخش فرآورده‌های نفتی، مقرر شده تا از این پس، سهمیه بنزین اول هر ماه در کارت سوخت شخصی افراد شارژ شود و در ماه‌های آینده نیز مانند آذرماه، در اول ماه کارت‌ها شارژ خواهد شد."/>
  </head>
  <body>
    <article>
      <h1>سهمیه بنزین اول هر ماه شارژ می‌شود</h1>
      <address><time datetime="2019-11-24T06:40:27+00:00">24 Nov 2019, 06:40</time> by <a rel="author">سحر بابایی</a></address>
      <p>به گفته سخنگوی شرکت ملی پخش فرآورده‌های نفتی، مقرر شده تا از این پس، سهمیه بنزین اول هر ماه در کارت سوخت شخصی افراد شارژ شود و در ماه‌های آینده نیز مانند آذرماه، در اول ماه کارت‌ها شارژ خواهد شد.</p>
      <p>فاطمه کاهی در گفت‌وگو با ایسنا، با بیان این‌که مردم نگران ذخیره شارژ هر ماه خود نباشند، اظهار کرد: برای خودروهای شخصی سواری، سهمیه بنزین به شرط عبور نکردن از ۳۶۰ لیتر در کارت ذخیره می‌شود و قابل انتقال به ماه‌های بعد است.</p>
      <p>وی با تاکید بر این‌که سهمیه ۶۰ لیتری ماهانه بنزین افراد درصورت عدم استفاده به صورت خودکار به ماه بعد منتقل می‌شود، اظهار کرد: البته باید توجه داشت که پس از شش ماه، مازاد ۳۶۰ لیتر از کارت سوخت شخصی افراد حذف می‌شود؛ بدین معنا که پس از این زمان، هرچه بیش از ۳۶۰ لیتر در کارت سوخت افراد وجود داشته باشد، حذف خواهد شد. به عبارت دیگر اگر فردی در طول این شش ماه مثلا ۳۰ لیتر از سهمیه خود استفاده کند، در ماه هفتم، سهمیه ۶۰ لیتر به او تعلق نخواهد گرفت، بلکه این عدد به ۳۰ لیتر می‌رسد.</p>
      <p>او افزود: ممکن است فردی تا پایان ماه هفتم از سهمیه سوخت موجود در کارت سوخت شخصی خود استفاده نکند که در این شرایط ذخیره کارت وی همان ۳۶۰ لیتر باقی می‌ماند و <a href="https://www.isna.ir/news/98082818332/%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D9%82%D8%A7%D8%A8%D9%84-%D8%A7%D9%86%D8%AA%D9%82%D8%A7%D9%84-%D8%A8%D9%87-%D9%85%D8%A7%D9%87-%D9%87%D8%A7%DB%8C-%D8%A8%D8%B9%D8%AF-%D8%A7%D8%B3%D8%AA"><b>موجودی کارت او افزایش پیدا نمی‌کند</b></a>.</p>
      <p>همچنین شهرام رضایی - مدیر برنامه‌ریزی شرکت ملی پخش فرآورده‌های نفتی - ضمن تشریح تازه‌ترین جزئیات طرح مدیریت مصرف سوخت، از واریز اعتبار مالکان خودروهای تاکسی اینترنتی در یک تا دو روز آینده خبر داد و گفت: سازوکار پرداخت اعتبار رانندگان تاکسی‌های اینترنتی با همکاری وزارت کشور انجام شده است.</p>
      <p> وی با بیان این‌که ما در وزارت نفت کمتر از یک روز زمان نیاز داریم تا از طریق بانک عامل، اعتبار این رانندگان را به کارت‌های بانکی معرفی شده واریز کنیم، ابراز کرد: سهمیه سوخت خودروها از ساعت صفر یکم آذرماه در کارت سوخت مالکان اعمال شده است و سهمیه سوخت خودروها، مانند ماه آبان است با این تفاوت که در بحث تاکسی‌های درون‌شهری دوگانه‌سوز، سهمیه سوخت از ۲۰۰ لیتر به ۲۵۰ لیتر رسیده است.</p>
      <p>بنا بر اعلام وزارت نفت، مدیر برنامه‌ریزی شرکت ملی پخش فرآورده‌های نفتی افزود: سهمیه سوخت تاکسی‌های بین‌راهی و خطی بین‌شهری که برای تک‌سوز ۷۵۰ لیتر و برای دوگانه‌سوز ۴۵۰ لیتر در ماه در نظر گرفته شده بود، به کارت آنان واریز شد.</p>
      <p>رضایی با بیان این‌که طلب مالکان این خودروها از هفت روز ماه آبان نیز در سهمیه آذرماه لحاظ شده است، گفت: این ماه برای خودروهای بنزینی، ۸۶۵ لیتر و دوگانه‌سوز ۵۲۵ لیتر سهمیه سوخت اعمال شد تا طلب آن‌ها از ماه پیش نیز بدین ترتیب لحاظ شود.</p>
      <p>به گزارش ایسنا، از بامداد روز جمعه ۲۴ آبان، بنزین سهمیه‌بندی شد و بر این اساس قیمت بنزین معمولی سهمیه‌ای ( ماهانه ۶۰ لیتر برای خودروهای شخصی) از قرار هر لیتر ۱۵۰۰ تومان، قیمت بنزین معمولی غیرسهمیه‌ای از قرار هر لیتر ۳۰۰۰ تومان و قیمت بنزین سوپر نیز از قرار هر لیتر ۳۵۰۰ تومان تعیین شد.</p>
      <p>انتهای پیام</p>
    </article>
  </body>
</html>