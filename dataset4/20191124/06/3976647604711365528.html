<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/unik-bildsamling-pa-volvoarbetare-nu-vill-vi-ha-hjalp-att-identifiera-motiven/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-24T06:03:00+00:00"/>
    <meta property="og:title" content="Unik bildsamling på Volvoarbetare: ”Nu vill vi ha hjälp att identifiera motiven”"/>
    <meta property="og:description" content="Känner du igen någon av personerna på bilderna? De är tagna av fotografen Jean Hermanson på Volvos gjuteri i slutet av 1960-talet. Tillsammans utgör de ett unikt dokument om hur det var att arbeta på en industri vid den här tiden. – Jag har själv jobbat med Hermanson, som under en längre period reste runt i Sverige och fotograferade den här typen av miljöer. Själv tycker jag Volvobilderna är de bästa i hans samling, förklarar filmare och fotograf Nils Petter Löfstedt."/>
  </head>
  <body>
    <article>
      <h1>Unik bildsamling på Volvoarbetare: ”Nu vill vi ha hjälp att identifiera motiven”</h1>
      <address><time datetime="2019-11-24T06:03:00+00:00">24 Nov 2019, 06:03</time> by <a rel="author">Leif Claesson</a></address>
      <slideshow>
        <figure>
          <img src="https://imengine.hall.infomaker.io/imengine/image.php?uuid=974f5235-7da3-5535-ae6f-398f7d8ce59b&amp;type=preview&amp;source=false&amp;function=hardcrop&amp;width=880&amp;height=587&amp;q=80"/>
          <figcaption>Se de unika bilderna<cite>Jean Hermanson, Landskrona Fotos samlingar</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=a8589a29-d16a-5b5e-b4b0-c5b60bf6adc1&amp;type=preview&amp;source=false&amp;function=hardcrop&amp;width=880&amp;height=587&amp;q=80"/>
          <figcaption>En Volvoarbetare tar igen sig och sover på en slipmaskin. Bilden är tagen av Jean Hermanson i sluylutet av 1960-talet. Känner du igen några av personerna på bilderna?<cite>Jean Hermanson, Landskrona Fotos samlingar</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=ff677933-f0a2-53bf-80fd-3d922fc03e45&amp;type=preview&amp;source=false&amp;function=hardcrop&amp;width=880&amp;height=587&amp;q=80"/>
          <figcaption>Se de unika bilderna<cite>Jean Hermanson, Landskrona Fotos samlingar</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=8198d4f1-fbc6-5816-92b4-a7030533bb1d&amp;type=preview&amp;source=false&amp;function=hardcrop&amp;width=881&amp;height=1322&amp;q=80"/>
          <figcaption>Se de unika bilderna<cite>Jean Hermanson, Landskrona Fotos samlingar</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=5a8f34ae-6d5c-59a8-a2cd-ae54b8b9b40d&amp;type=preview&amp;source=false&amp;function=hardcrop&amp;width=881&amp;height=1322&amp;q=80"/>
          <figcaption>Se de unika bilderna<cite>Jean Hermanson</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=da430164-3558-53cb-a9e8-59f4d7c19a3a&amp;type=preview&amp;source=false&amp;function=hardcrop&amp;width=881&amp;height=1322&amp;q=80"/>
          <figcaption>Se de unika bilderna<cite>Jean Hermanson, Landskrona Fotos samlingar</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=71921306-4e12-5b23-b0b5-fb08af86770c&amp;type=preview&amp;source=false&amp;function=hardcrop&amp;width=880&amp;height=587&amp;q=80"/>
          <figcaption>Se de unika bilderna<cite>Jean Hermanson, Landskrona Fotos samlingar</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=1a771ebe-e987-53da-aa00-cf7cc04dbeec&amp;type=preview&amp;source=false&amp;function=hardcrop&amp;width=881&amp;height=1322&amp;q=80"/>
          <figcaption>Se de unika bilderna<cite>Jean Hermanson, Landskrona Fotos samlingar</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=2e7dfab6-8a01-571f-9f9a-3fc2cb78f982&amp;type=preview&amp;source=false&amp;function=hardcrop&amp;width=881&amp;height=1322&amp;q=80"/>
          <figcaption>Se de unika bilderna<cite>Jean Hermanson, Landskrona Fotos samlingar</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=924d6298-7371-58c1-b80f-7ee9566bbc9d&amp;type=preview&amp;source=false&amp;function=hardcrop&amp;width=881&amp;height=1322&amp;q=80"/>
          <figcaption>Se de unika bilderna<cite>Jean Hermanson, Landskrona Fotos samlingar</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=383c029f-2f72-5127-8cdf-c61e92783427&amp;type=preview&amp;source=false&amp;function=hardcrop&amp;width=880&amp;height=587&amp;q=80"/>
          <figcaption>Se de unika bilderna<cite>Jean Hermanson, Landskrona Fotos samlingar</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=64421a3e-29b6-5389-a720-848e0218c96a&amp;type=preview&amp;source=false&amp;function=hardcrop&amp;width=880&amp;height=587&amp;q=80"/>
          <figcaption>Se de unika bilderna<cite>Jean Hermanson, Landskrona Fotos samlingar</cite></figcaption>
        </figure>
      </slideshow>
      <p>
        <i>Känner du igen någon av personerna på bilderna?<br/>De är tagna av fotografen Jean Hermanson på Volvos gjuteri i slutet av 1960-talet. Tillsammans utgör de ett unikt dokument om hur det var att arbeta på en industri vid den här tiden.<br/>– Jag har själv jobbat med Hermanson, som under en längre period reste runt i Sverige och fotograferade den här typen av miljöer. Själv tycker jag Volvobilderna är de bästa i hans samling, förklarar filmare och fotograf Nils Petter Löfstedt.</i>
      </p>
      <p>När Jean dör 2012 lämnar han efter sig flera oavslutade projekt, ett arkiv som sträcker sig från 60-talet fram tills i dag och hundratusentals negativ och papperskopior från 40 års mörkrumsarbete. Ett arkiv där det mesta varit helt dolt för omvärlden.</p>
      <p>Nils Petter, som var väl insatt i vad Jean ville göra, beslutade sig för att försöka slutföra de oavslutade projekten. Resan i Jeans fotspår ledde till många spännande möten mellan nuet och det förflutna, en resa genom ett Sverige som är märkligt lik det som Jean Hermanson en gång fotograferade.</p>
      <p>Nils Petter har nu kunnat presentera både en bok och film som har namnet ”Himlens mörkrum”.</p>
      <p>– Jean sa själv att han gjorde ett stort misstag när han inte tog namnen på de personer han fotograferade, men nu vill vi ha Skövdebornas hjälp att identifiera motiven, berättar Nils Petter Löfstedt.</p>
      <h3>Stor respons</h3>
      <p>Han har redan lagt ut en del bilder på Facebooksidan ”Vi som kom ihåg hur Skövde såg ut förr i tiden”.</p>
      <p>– Responsen har varit väldigt stor och många tror inte ens att en del av fotografierna är tagna i Sverige. Det som är unikt med samlingen är att Jean koncentrerade sig på människorna, fortsätter Nils Petter.</p>
      <h3>Komma tillbaka</h3>
      <p>De har aldrig visats i Skövde tidigare och målet är att komma tillbaka till orten.</p>
      <p>– Min tanke är givetvis att ställa ut dem, men också försöka komma in på Volvo för att se hur miljön ser ut i dag. Arbetsmiljön var betydligt annorlunda på 1960-talet och många blev sjuka. Bullerskador och så kallad dammlunga var inte ovanligt.</p>
      <p>Personerna på en del foton är redan identifierade och när han kommer till Skövde ska han träffa många av dem. Tanken är att skapa en uppföljare till den första filmen.</p>
      <p>– ”Himlens mörkrum” blev till och med guldbaggenominerad i kategorin bästa dokumentärfilm. När man tar del av Skövdefotografierna ser man också något som verkar vara bostadsbaracker, men det kan vi säkert få svar på, konstaterar fotografen och filmaren.</p>
      <h3>Människorna i fokus</h3>
      <p>När företaget själv har tagit bilder handlar det ofta om en ny maskin eller liknande – här är människorna i fokus.</p>
      <p>– Jeans morbröder arbetade på ett gjuteri och därför var han hemtam med själva miljön.</p>
      <p>
        <b>Hur kom det sig att du började arbeta med honom?</b>
      </p>
      <p>– För mig var han en levande legend och jag fick anställning som hans fotoassistent. I materialet från Skövde finns bland annat en bild på en man som sover på en slip, det är lite av min favorit.</p>
      <p>Men samlingen dokumenterar också hur många satt och fikade på golvet.</p>
      <p>– När människor ser bilderna tänker de instinktivt att det här är industrimiljöer som fanns förr, men få tänker på att industrin till stora delar finns kvar. Volvo tillverkar fortfarande motorer i Skövde.</p>
      <p>Målet är nu att försöka få till en permanent utställning av bildskatten någonstans i landet.</p>
      <p>SE: <a href="https://vimeo.com/236549940">Trailern till ”Himlen mörkrum”</a></p>
    </article>
  </body>
</html>