<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/volodimir-borodyanskiy-pro-regulyuvannya-info-prostoru-interv-yu-novini-ukrajini-50054839.html"/>
    <meta property="og:site_name" content="НВ"/>
    <meta property="article:published_time" content="2019-11-24T06:50:00+00:00"/>
    <meta property="og:title" content="Україна — це країна, яка веде війну. Країна, на яку напали. Інтерв'ю НВ з Володимиром Бородянським — повна версія"/>
    <meta property="og:description" content="Володимир Бородянський, міністр культури, молоді та спорту, розповідає НВ, навіщо пішов на держслужбу, і пояснює свою ініціативу про регулювання інформаційного простору, яка викликала суспільний вибух."/>
  </head>
  <body>
    <article>
      <h1>Україна — це країна, яка веде війну. Країна, на яку напали. Інтерв'ю НВ з Володимиром Бородянським — повна версія</h1>
      <h2>Володимир Бородянський, міністр культури, молоді та спорту, розповідає НВ, навіщо пішов на держслужбу, і пояснює свою ініціативу про регулювання інформаційного простору, яка викликала суспільний вибух.</h2>
      <address><time datetime="2019-11-24T06:50:00+00:00">24 Nov 2019, 06:50</time> by <a rel="author">Іван Верстюк</a></address>
      <p>
        <i>
          <b>Сайт НВ публікує повну версію інтерв'ю з міністром культури. У журналі НВ опублікована скорочена версія.</b>
        </i>
      </p>
      <p>Над кріслом Володимира Бородянського, міністра культури, молоді та спорту України, висить картина із зображеннями Будди, яка дісталася йому від попереднього міністра — Євгена Нищука. Втім, робота Бородянського — далека від буддистського спокою.</p>
      <p>До форс-мажорів на роботі йому не звикати: більшу частину життя Бородянський працював у медіа. З 2004-го він керував телеканалом СТБ, а з 2012 року очолив всю медіагрупу StarLightMedia, яка належить мільярдерові Віктору Пінчуку. Крім СТБ, до неї входять ICTV, Новий, M1, M2 і ОЦЕ.</p>
      <p>За Бородянського справи СТБ, як і всього холдингу, йшли успішно, глядацька аудиторія зростала, проте у 2018 він подав у відставку.</p>
      <p>Тепер аудиторія Бородянського — не лише глядачі СТБ, а вся країна. А ще — керівництво цієї країни. На столі міністра стоять апарати спецзв’язку для прямого спілкування з лідерами держави, а на інтерв'ю з НВ він приїжджає із зустрічі в Міністерстві закордонних справ.</p>
      <p>Посередині інтерв'ю дзвонить смартфон міністра. «Будемо битися», — говорить Бородянський своєму співрозмовнику.</p>
      <p>Отримавши повноваження, міністр відразу ж «вплутався в бійку» — почав ініціювати нововведення. Серед них, наприклад, кримінальна відповідальність для журналістів за поширення фейків. Це викликало бурхливу реакцію в медіасередовищі. І саме з цього почалася розмова Бородянського з НВ.</p>
      <p><b>— Пане Володимире, хочеться зрозуміти вашу кар'єрну логіку. Чому ви пішли з досить успішного телеканалу СТБ, з медіахолдингу</b> <b>StarLightMedia на посаду міністра культури? У минулих Кабмінах це була не особливо помітна посада яка не обіцяла ані особливих повноважень, ані хорошої зарплати.</b></p>
      <p>— Дуже низька, я б сказав, зарплата у міністра культури. Я пішов зі StarLight ще у грудні, а рішення про те, що я піду, було прийняте ще до того. Я не планував займатися політикою, в мене були інші плани. Влітку мене запросили на розмову з Олександром Ткаченком з приводу гуманітарної політики. Я також поговорив з Володимиром Зеленським і став його радником. Потім мені запропонували стати міністром культури. Все.</p>
      <p>
        <b>— А які аргументи вас переконали? Напевне, для такого рішення щось всередині вас повинно було зрезонувати у відповідь на пропозицію Ткаченка і Зеленського.</b>
      </p>
      <p>— Зрезонувало щире бажання президента змінити ситуацію у країні. Зрезонувало те, що це, на мій погляд, третій історичний шанс [після Майдану 2004 і 2014] в новітній історії України на реальну зміну та на істотну перебудову суспільства. Коли я про все це думав, то не відразу погодився. У мене був якийсь внутрішній діалог із собою. В рамках цього внутрішнього діалогу я собі сказав, що обійняти посаду міністра — це як ось піти служити в армію. Ти не чекаєш нічого, ніяких переваг від цього. Ти чекаєш від цього служби. Це такий борг, який ти повинен віддати.</p>
      <p>
        <b>— Ви багато років працювали в медіабізнесі. Український медіабізнес — це хоча часто неприбутковий, але все-таки бізнес. І він про заробіток грошей. А робота в міністерстві - це регулювання і задоволення інтересів усього суспільства. Як ви перебудувалися з чисто комерційного менеджера в людину, яка регулює культурну галузь і задає їй стандарти?</b>
      </p>
      <p>— Напевне, все-таки людина більш багатогранна. Не обов’язково бізнесменові думати лише про гроші. Навіть якщо ти просто займаєшся бізнесом, все одно у тебе є якась ідея всередині. І коли ти робиш медіабізнес, у тебе повинна бути якась ідея.</p>
      <p>
        <b>— Тепер гаряча тема. До ваших повноважень міністра увійшла інформаційна політика держави. Ви почали розмову про регулювання ринку медіа, регулювання журналістики. Свобода слова — це, напевне, мало не головне досягнення двох Майданів 2004 і 2014 років, коли журналісти отримали право називати речі своїми іменами, критикувати політиків і писати все, що вони вважають за потрібне. Що і як ви хочете регулювати, і навіщо взагалі ці розмови про регулювання?</b>
      </p>
      <p>— Давайте почнемо з того, що Україна сьогодні є країною, яка веде війну. Країною, на яку напали. Країною, в якій відбувається те, що називається гібридна війна. Ми бачимо, як втручаються в наш інформаційний простір, як у нашому інформаційному просторі розвиваються потоки дезінформації, потоки маніпуляції, і фейків. Тому наше завдання — наше, не лише моє - встановити нові правила існування інформаційного ринку. Це правила, для початку, захистять журналістів. Захистять не лише фізично, а захистять журналістів від тиску власників, від тиску грошей. Ми повинні зробити так, щоб журналіст міг працювати чесно і порядно. Ми повинні захистити громадян від вживання дезінформаційного продукту.</p>
      <p>Ми все це будемо обговорювати. Наше завдання — ввести в законодавче поле України поняття «дезінформації», «небезпечної інформації». Передбачити, якими способами ми робимо превенції, тобто як ми зменшуємо можливість поширення такої історії. Коли я вперше про це сказав, то всі чомусь почули лише про кримінальну відповідальність і всіх це так збудило. Так, це крайній випадок. Що ми зараз визначили як критерій дезінформації? Це, наприклад, інформація, розміщена на замовлення. Це інформація, яка загрожує державним і громадським інтересам. Це неперевірена інформація.</p>
      <p>Далі є певні умови, коли журналіст звільняється від відповідальності за дезінформацію. Це складна історія. Ми розуміємо, що є люди, які усвідомлено беруть інформацію, створюють з неї продукт, який є дезінформацією, і маніпулюють громадською свідомістю. Ці маніпуляції загрожують національним інтересам України. Це зараз складний конструкт. Потрібно описати всі елементи цього конструкту, збалансувати його, але це явище, яке є.</p>
      <p>Ми не можемо закривати очі на це явище. Воно є, воно існує кожного дня. Його багато, і його кількість буде збільшуватися, тому що ми перебуваємо на передовій цієї інформаційної гібридної війни. Ми тут виробляємо ті смисли і ті рішення, які потім буде застосовувати світ. Коли нам кажуть, що якихось норм немає у світі - так у світі немає таких викликів, як у нас. Тому ми тут як демократичне вільне суспільство повинні знайти механізми, що захищають свободу з одного боку і захищають наш інформаційний простір з іншого боку.</p>
      <p>
        <b>— Які гарантії, що стаття законопроекту про кримінальну відповідальність для журналістів не буде використана проти журналістики розслідувань — проти програми <i>Схеми</i>, проти Дениса Бігуса та інших людей, які говорять про корупцію?</b>
      </p>
      <p>— Так ми ж поки що не написали цю статтю. Треба її написати так, щоб не було можливості нею зловживати. Розумієте, це ж не про <i>Схеми</i> йдеться. Не про Бігуса та інші незалежні розслідування, які чесно виконують свою роботу. Йдеться про тих журналістів, які беруть гроші і дезінформують суспільство. Якщо Бігус колись раптом почне дезінформувати, він теж потрапить під регулювання.</p>
      <p>Це не історія проти, а історія за — за безпеку інформаційного простору. За захист державності. За захист громадян від маніпулювання їхньою свідомістю. Світ змінився. У нас світ змінився за п’ять років, які ми прожили у війні і далі проживаємо. Сьогодні люди використовують маніпулятивні технології, прикриваючись свободою слова. Я вважаю, це обурливо. І суспільство, і держава, яка розуміє, що це є руйнівним для її існування, повинні шукати механізми захисту. Коли-небудь до цього моменту з суспільством відкрито обговорювалися такого роду законодавчі ініціативи? Такі складні речі, як захист свободи слова, захист інформації, — на перший погляд, неоднозначні</p>
      <p>
        <b>— Я як журналіст боюся того, як суспільство відреагує. Я боюся, як українські правоохоронні органи і суди будуть на практиці використовувати норми про кримінальну відповідальність для журналістів.</b>
      </p>
      <p>— Я скажу вам так. Більша частина нашої концепції спрямована на саморегулювання. З’являється організація — об'єднання журналістів — яка, наприклад, буде видавати журналістські картки, що засвідчують статус журналіста. Або позбавляти цього статусу. Ця саморегулююча організація буде розвивати ті стандарти журналістики, які існують. Вона буде виносити рішення про маніпулятивність, про ступінь маніпулятивності. І тоді ці рішення будуть впливати на медіаринок, на медіаландшафт. Ступінь цього впливу буде визначатися в тому числі тим законодавством, яке ми разом будемо розробляти. У нас є якесь бачення, але його доповнить професійне співтовариство. Ми не можемо дозволити собі зберегти нинішній статус-кво в силу тих екстраординарних обставин, в яких ми перебуваємо.</p>
      <p><b>— Я вашу логіку про інформаційну війну зрозумів. Тоді питання про фейкові новини. Якийсь час назад українська медіаспільнота сприймала фейкові новини як щось з американської реальності. Що це десь там, в американському сегменті Facebook. Але мій особистий досвід показує, що найбільше фейкових новин я бачу в </b>Telegram<b>. Усі ці канали з десятками тисяч передплатників — там дуже багато фейків. Що робити з цими </b>Telegram<b>-каналами, адже там величезна аудиторія, яку годують жахливими фейками?</b></p>
      <p>— Дивіться, та ж сама історія. Ми повинні це відрегулювати. Щойно якийсь інформаційний ресурс стає масовим — він повинен потрапляти під національне регулювання. В цьому немає нічого військового. Будь-яка свобода в демократичному суспільстві обмежена свободою іншої людини. Тобто свобода без обмеження — це анархія. Ми не можемо допустити анархію в інформаційному просторі.</p>
      <p>Якщо є фейк — у цього фейку є замовник, у цього фейку є мета. Якщо це оцінне судження — там теж багато категорій. Є фейки, які створюють сайти без назв. Ми їх не знаємо. Вони масово вкидають дезінформацію. Ми навіть не розуміємо, звідки вона з’являється. Чи повинні ми розуміти? Так повинні. Чи повинні ми розуміти, як це розвивається? Так, повинні розуміти, безумовно.</p>
      <p>Зараз постійно відбувається усвідомлене розділення суспільства і влади. Влада погана, вважає суспільство. Наше завдання як влади — вибудувати цю довіру. Що ми для цього робимо? Ми говоримо: дивіться, хлопці, є проблема, є концепт, ми його вам презентуємо, ми з вами будемо його обговорювати, але давайте обговорювати його професійно. А не відразу говорити, що не можна вводити ніякі додаткові регулювання, тому що це посягання на свободу слова. Це не посягання на свободу слова. Достовірна інформація потребує захисту. От я б так сформулював.</p>
      <p>
        <b>— А що таке інформаційна маніпуляція? От як би ви сформулювали?</b>
      </p>
      <p>— Це дуже складне поняття</p>
      <p>
        <b>— Ви — досвідчений медійник і, напевне, просто інтуїтивно відчуваєте, де інформаційна маніпуляція, а де об'єктивна журналістика. Але в українських прокурорів і суддів немає вашої медійної інтуїції.</b>
      </p>
      <p>— Які можуть бути інструменти захисту від маніпуляції? У нас є Stop Fake та інші організації. Вони вже вміють робити фактчекінг. Ми вже знаємо рейтинги ресурсів, у яких рівень достовірності 98% і у яких 50%. Ця статистика є, але вона ніяк не включена в регуляторне поле.</p>
      <p>Припустимо, ми всі разом домовимося, що рівень достовірності, яка визначається фактчекінгом, потрібно тримати на рівні 97%. Ми домовимося як суспільство. Якщо він падає нижче, то засоби масової інформації, де рівень впав нижче 97%, повинні опублікувати у себе на ресурсі повідомлення, що цей рівень знизився. Наприклад: повідомляємо вам, шановні читачі, глядачі, слухачі, що ми, видання, яке ми представляємо, дає вам неперевірену інформацію. Це спосіб протидії? Так, спосіб.</p>
      <p>Тут може бути багато варіантів. Я ж кажу, це складна система. У неї немає однієї простої відповіді. Завдання країни — нас з вами — зробити так, щоб рівень достовірності засобів масової інформації був високий. Це ж добре?</p>
      <p>
        <b>— Я теж за достовірність. Володимир Зеленський у своєму другому інтерв'ю в Tesla, коли він заїжджав на МакДрайв, сказав, нібито ось влада хоче, щоб влада і журналісти були партнерами. Такий ось меседж. Добре, партнери. По-моєму, це трошки дивно, тому що одна справа — політики, а інша справа журналісти, які політиків контролюють. І в цьому контексті обговорюється кримінальна відповідальність для журналістів. У моїх очах це виглядає як запрошення: хто партнер влади — у того все буде окей. А хто не партнер — тому маячить кримінальна відповідальність.</b>
      </p>
      <p>— Я сформулюю вам таким чином. Маячить кримінальна відповідальність за що? Наприклад, за що може маячити кримінальна відповідальність? Коли я як третя особа прийшов до вас і сказав — ось вам $10 тис., напишіть, будь ласка, статтю про щось, що не є правдою, з метою якогось спеціального результату, який я хочу отримати у громадській думці. Більш того, я буду платити кожного разу $10 тис., і ви будете писати такі статті кожного дня у великому обсязі. Ось ці відносини можуть бути криміналізовані. Можуть бути? Можуть бути.</p>
      <p>
        <b>— Джинса, заказуха, чорний піар мені ніколи не подобалися, чесно вам скажу.</b>
      </p>
      <p>— Мені теж. Це може бути криміналізоване, на ваш погляд? Це зрозумілі відносини? Їх зрозуміло, як довести?</p>
      <p>
        <b>— Факт кримінальної відповідальності і можливості тюремного ув’язнення або виправних робіт для журналістів мені як представнику журналістського цеху не дуже подобаються.</b>
      </p>
      <p>— Мені теж не подобаються. Але я ставлю вам питання. Припустимо, ви журналіст, у вас дуже авторитетне, респектабельне видання, якому довіряє велика кількість людей. І ви дуже авторитетний журналіст. Вам заплатили гроші, щоб ви почали змінювати точку зору своїх прихильників на іншу точку зору. Штучно змінювати. Вам за це постійно платять гроші. Причому, ця зміна є такою, що суспільно шкодить національним інтересам країни. І навіть тоді ви вважає, що це не може бути кримінальним злочином?</p>
      <p>
        <b>— Дивіться, навіщо саджати в тюрму журналіста, якщо у видання або телеканалу можна забрати ліцензію на діяльність? Це інший інструмент, але досягається та ж мета.</b>
      </p>
      <p>— Дивіться, я ж не вперся рогом у кримінальну відповідальність? Чому взагалі виникла думка про кримінальну відповідальність в інформаційній війні? Тому що я глибоко переконаний, що дезінформація і ось такі відносини між журналістом і, наприклад, замовником фейків є загрозою національній безпеці країни. Я вважаю цей злочин, порівнянним із державною зрадою, умовно кажучи. Або близько до цього.</p>
      <p>
        <b>— Дійсно, ми перебуваємо на передовій інформаційної війни. У тому, що ви говорите, відчувається логіка. Але при цьому комітет зі свободи слова у Верховній Раді відходить чомусь до Нестора Шуфрича, який не вилазить зі 112 каналу, чий контент не витримує моніторингу об'єктивності.</b>
      </p>
      <p>— У мене питання. Це партія [ОПЗЖ], яку підтримало населення на виборах? Вибори були демократичними?</p>
      <p>
        <b>— Так.</b>
      </p>
      <p>— За прийнятою практикою в нашому парламенті, комітет свободи слова кому має відходити? Опозиції. Це ж практика.</p>
      <p>
        <b>— Там дуже тонка межа між опозицією і роботою на протилежну сторону кордону.</b>
      </p>
      <p>— Є доказ, що він працює на протилежну сторону?</p>
      <p>
        <b>— Володимир Зеленський в інтерв'ю Станіславу Боклану говорив, що нібито є якісь докази, що ОПЗЖ фінансується з Росії.</b>
      </p>
      <p>— Якщо це є, то цим повинні займатися слідчі органи, а я відповідаю за іншу частину. Я відповідаю за те, що відбувається фізично в інформаційному просторі. Якщо засіб масової інформації дезінформує суспільство, маніпулює суспільством або поширює недостовірну інформацію — за кожен із видів цих порушень ми повинні передбачати відповідальність.</p>
      <p>Десь ця відповідальність настільки сувора, що вона кримінальна. Десь вона лише адміністративна — різні штрафи, позбавлення ліцензії і так далі. Десь вона просто — позначення, що така інформація є маніпулятивною, недостовірною або ще якоюсь.</p>
      <p>Якщо хтось хоче дезінформувати наше суспільство і в нього багато грошей — його будуть турбувати питання, пов’язані зі штрафами, з відбором ліцензій та іншими історіями? На якомусь етапі так. А далі вони навчаться діяти по-іншому. Ми ж теж це розуміємо. Тому і є така крайня точка, що позначені межі, куди взагалі заходити не можна. Там, за цією межею, тебе посадять. Нормально. Якщо ви розумієте, що коли ви берете гроші від замовника, за це є кримінальна відповідальність, — хіба це не чесно?</p>
      <p>
        <b>— Це дуже складне питання. Журналісти, які займаються джинсою, дійсно заслуговують на якусь відповідальність. Я не думаю, що вона повинна бути кримінальна, але на якусь відповідальність вони заслуговують. Як я вже сказав — я боюся, що стаття буде використана проти журналістських розслідувань, свободи слова, опозиційних журналістів.</b>
      </p>
      <p>— А ви знаєте що, наприклад, ми також іншу частину хочемо запропонувати? Ми хочемо захистити журналістів, щоб вони захищалися, так само як захищаються адвокати. Тобто щойно до журналіста приходять з обшуком, за день повинна бути попереджена саморегулююча організація і представник цієї організації повинен бути присутнім під час обшуку. Так, запобіжники повинні бути.</p>
      <p>Чи може у нас бути модель — між журналістом і державою або суспільством — в якій журналіст звільняється від кримінальної відповідальності за інформаційний злочин? Може бути. Ви взяли гроші, але написали заяву уповноваженому, що був такий-то випадок. Все, ви звільняєтесь від відповідальності.</p>
      <p>Якщо ні за яких обставин не повинно бути кримінальної відповідальності для журналістів, тоді це не інформаційна війна. Тоді ми повинні визнати, що ми не ведемо інформаційну війну. Тоді у нас звичайна історія, у нас немає країни-агресора, у нас тимчасово не окуповували території, у нас немає військовополонених, росіяни не втручаються в наші внутрішні справи. Якщо так, тоді ми просто зариваємо голову в пісок. Я проти цього.</p>
      <p>Ви турбуєтеся про журналістику розслідувань. Бігус не дезінформує суспільство, вибачте. Там немає дезінформації. Максимум, що там може бути, — це недостовірна інформація. Це інший вид відповідальності.</p>
      <p>
        <b>— Ще одне питання про регулювання медіаринку. Олександр Ткаченко, ваш колишній колега по медіацеху і людина, яка вас запросила у сферу гуманітарної і культурної політики, говорив про можливість санкцій проти збиткових медіа. Що це взагалі таке.</b>
      </p>
      <p>— Ви у Ткаченка запитайте, що він мав на увазі.</p>
      <p>
        <b>— Як ви до цього ставитеся? Що це за інструмент?</b>
      </p>
      <p>— В Олександра є своя точка зору, він може її вам аргументувати. Я б не хотів аргументувати за нього. Я вважаю, що треба боротися і попереджати небезпеки в контенті. Продукує цей контент збиткове медіа чи прибуткове медіа — це друге питання вже. Тобто ми повинні інформаційне споживання цього контенту регулювати. З іншого боку, російські гроші не повинні брати участь у створенні такого контенту тут. Не важливо — прямо російські чи опосередковано російські.</p>
      <p>
        <b>— З приводу інформаційного мовлення на окупованій території. Яке там буде фінансування, контент, що з термінами?</b>
      </p>
      <p>— <a href="https://nv.ua/ukr/ukraine/politics/ukrajinskiy-kanal-na-okupovanomu-donbasi-novini-ukrajini-50052297.html">Через три місяці</a> запустимо. У нас фінансування є. Це буде на базі каналу UATV. Плюс ми ведемо переговори про наявність на цьому каналі контенту українських телевізійних груп.</p>
      <p>
        <b>— Тобто, іншими словами, 1+1, СТБ, і телеканал Україна будуть віддавати вам безкоштовно контент.</b>
      </p>
      <p>— Йдуть переговори. Ми закінчимо, і тоді я можу сказати, як це буде виглядати.</p>
      <p>
        <b>— Знову ж таки, яким ви бачите приблизний обсяг бюджету для необхідної діяльності такого телеканалу? І чи закладений він у держбюджет?</b>
      </p>
      <p>— Він закладений у бюджеті. У нас є на UATV приблизно 440 млн грн [ця сума також передбачає фінансування інформаційного агентства Укрінформ]. На наш погляд, на сьогоднішній день цього достатньо. Далі будемо дивитися.</p>
      <p>
        <b>— Якого ви результату хочете досягти? Щоб соціологія в ОРДЛО почала показувати проукраїнські настрої? Чи забезпечити інформаційну підтримку ініціативам у Нормандському форматі?</b>
      </p>
      <p>— Ми хочемо, щоб люди на тій території знали правду. Ми хочемо, щоб люди на тій території не керуватися маніпулятивною думкою Володимира Соловйова, Ольги Скабєєвої або когось еще. Щоб вони розуміли, що є інша точка зору, правдива точка зору. Ми хочемо залучити їх в діалог і в рамках цього діалогу шукати спільне рішення. От і все.</p>
      <p><b>— Яким ви бачите майбутнє державних ЗМІ? Є інформаційне агентство Укрінформ, є Голос України, Урядовий кур'єр</b> <b>і, напевне, навіть є видання, про які я не знаю, але вони числяться на балансі держави.</b></p>
      <p>— Якщо я правильно пам’ятаю, у країні прийнятий закон про те, що державні ЗМІ пройшли через процес роздержавлення. Голос України виконує спеціальну функцію, і я вважаю, що вони повинні залишитися у вигляді не видання, а платформи, після опублікування на якій закон вважається «оприлюдненим».</p>
      <p>Що стосується агентства Укрінформ, то сьогодні воно за рівнем достовірності - агентство номер один. У ньому працюють, я вважаю, професіонали високого калібру. Те, що робить Укрінформ, — це величезна робота. Є інформаційні агентства в інших країнах, які є державними, і це там теж працює. Нам треба знайти форму роботи в цих нових умовах такого потужного механізму, як Укрінформ. Це діамант в інформаційному полі України.</p>
      <p><b>— Мені просто здається, що Укрінформ — це улюблене дітище держави, з корпунктами у Вашингтоні та Брюсселі, а ось</b> <b><b>UA: </b></b><b>Суспільне</b> <b>не надто зігріте любов’ю держави.</b></p>
      <p>— UA: Суспільне — це не дітище держави</p>
      <p><b>-</b> <b>Але воно ж працює</b> <b>на державних фінансах.</b></p>
      <p>— Мільярд гривень воно отримує, так. У цьому році отримає більше.</p>
      <p><b>— Там постійні скарги на низькі зарплати, дефіцит фінансування, щось десь урізається, вони не можуть найняти якісні кадри з ринку. Що чекає</b> <b><b>UA: </b><b>Суспільне?</b></b></p>
      <p>— UA: Суспільне чекає розвиток і продовження їх реформи, яку їм треба закінчити. Розумієте, те, що відбувалося весь цей час з UA: Суспільне, — це складні процеси. UA: Суспільне змогло скоротити кількість персоналу. UA: Суспільне змогло стати реально громадським мовником незалежної держави. Там виходять програми — наприклад, <i>Схеми</i>, що неможливо було уявити, скажімо, сім років тому. З історичної точки зору, вони зробили величезний крок. Проблема в тому, що аудиторія низька. І ми повинні визнати зараз собі, що суспільне мовлення в тому вигляді, в якому воно є, має перетвориться на тих, хто створює суспільно важливий продукт, який розміщується і в них в ефірі, і на комерційних каналах, і для інтернет-аудиторії. Тобто завдання наступне: створювати суспільно важливий продукт з максимальним глядацьким покриттям.</p>
      <p>
        <b>— Щоб заробляти на цьому?</b>
      </p>
      <p>— Ні, абсолютно. У них немає завдання заробляти. Їхнє завдання — створювати суспільно важливий продукт. Задавати стандарт у журналістиці, давати можливість реалізовуватися журналістам за всіма цими стандартами. Вони і зараз насправді працюють за стандартами, але їх мало дивляться. Це означає, що ми повинні поміняти підхід. Треба робити нове, а не перетворюватися на старе. Ось цим ми і займаємося. У нас є діалог з UA: Суспільне щодо Олімпіади 2020 року в Токіо, щоб її побачило втричі більше людей, ніж зазвичай.</p>
      <p><b>— За Петра Порошенка у</b> <b><b>UA:</b> Суспільне</b> <b>постійно виникали проблеми з виходом в ефір журналістських розслідувань. Починався тиск з боку наглядової ради, що ось журналісти маніпулюють, це все не треба. Це підриває довіру до державної влади. Ви вважаєте, що журналістським розслідуванням місце на</b> <b><b>UA:</b> <b>Суспільне?</b></b></p>
      <p>— Звісно. Це їхній обов’язок. А інакше навіщо вони суспільству, якщо у них немає журналістських розслідувань? Взагалі, навіщо потрібні журналісти, якщо немає розслідувань? Тільки хочеться, щоб ці журналістські розслідування були якісними і не маніпулятивними. Але це вже оціночне судження. У будь-якому випадку, розслідування повинні бути. Давайте на цьому зупинимося.</p>
      <p>
        <b>— Тепер — питання з інших сфер. Поясніть, якою ви бачите державну підтримку кіноіндустрії? Справа в тому, що Володимир Зеленський ініціював введення інструменту рібейтів [компенсація витрат на кіновиробництво за рахунок держбюджету]. Тепер є окремо підтримка через Держкіно, а окремо — через рібейти для суто приватних кінопроектів, в тому числі іноземних.</b>
      </p>
      <p>— Давайте розділимо. Значить, завдання рібейтів — привести на ринок нові гроші, тобто зробити Україну привабливою для іноземних компаній. Завдання державної підтримки Держкіно — це розвивати національну індустрію. Це два різні завдання.</p>
      <p>У політиці рібейтів є додаткова компенсація витрат на створення кінопродукту, якщо в кінопродукту є культурний код. Це популяризація нашої країни за кордоном. Відповідно, якщо якась західна компанія приїжджає сюди і використовує, наприклад, у своєму сюжеті український літературний твір, вона отримує 30% рібейтів. Якщо вона приїжджає сюди і знімає без елементів культурного коду, то отримує 25%.</p>
      <p>Крім популяризації України у світі, політика рібейтів — це залучення додаткових грошей у країну і просування того, щоб Україна ставала творчої платформою для реалізації амбіцій іноземних режисерів з українськими командами. І українських режисерів теж.</p>
      <p>Що стосується державної підтримки національного ринку, то Україна виділяє під мільярд гривень щороку на створення ринку. Тут теж у держави повинна бути чітка позиція, що конкретно і навіщо вона підтримує. Якщо, наприклад, ми підтримуємо просто комерційне кіно, то повинен бути показник того, наскільки ця підтримка успішна і наскільки ця підтримка відповідає тим завданням, які ми поставили в розвитку індустрії. Це означає, що за тієї ж кількості фільмів, які ми виробляємо, обсяг цієї підтримки повинен скорочуватися, а обсяг зборів повинен зростати. Тоді у нас підтримка ефективна.</p>
      <p>Але тут є й інший показник. Якщо ми говоримо про те, що ми підтримуємо створення українського культурного контенту і збільшення споживання нашими громадянами цього контенту, то тут важливий показник того, скільки часу контактував українець з таким контентом і скільки цих українців. І що це був за контент.</p>
      <p>Інша історія — це про те, що ми будемо кіноринку відкрито говорити, що ми як суспільство вважаємо важливим на цьому історичному етапі. У яких областях ми б хотіли бачити фільми. Наприклад, в області переосмислення нашої історії, в області переосмислення подій, які відбуваються з нами сьогодні. Які герої нам цікаві - Леонід Каденюк, Валерій Лобановський, Леся Українка, Богдан Ханенко, Михайло Терещенко.</p>
      <p>
        <b>— Я за останні два роки переглянув багато чого, знятого за підтримки Держкіно. Мені найбільше сподобався фільм <i>Герой мого часу</i> Тоні Ноябрьової і ось чому. Я особисто трошки втомився від вічних трагедій української історії. Мені хочеться проблем сучасності. Мені хочеться, щоб показали, як там на Борщагівці в ЖЕКах бабусі воюють. хоча <i>Кіборги</i> — теж гарне кіно. Хоча там в <i>Кіборгів</i> є проблема — знаєте, в чому? Там за весь фільм жодного разу не називається ім'я Володимир Путін. Назвіть же ім'я Путін, назвіть ворога.</b>
      </p>
      <p>— Насправді, чому я не хочу це обговорювати — тому що ми зараз з вами скотимося у смаківщину. Якби я не був міністром — я б із задоволенням поміркував на тему, що мені подобається, а що не подобається. У мене зараз система координат наступна. Люди брали на щось гроші. Ставили якісь цілі. Експерти під ці цілі виставили бали. Далі щось вийшло. Треба оцінити, чи вийшло те, на що розраховували, чи виконали ті зобов’язання, які ставили, чи виконали ті соціальні завдання, які ставилися. Все. Якісно, не якісно. Дивимося кількість аудиторії. Наприклад, був фільм Ікс. Творці сказали, що зберуть глядацьку аудиторію мільйон людей. Але зібрали 10 тис. Проблема? Так, проблема. Значить, зроблено недобре. Все, значить, цей продюсер не повинен отримувати грошей. Якщо я почну оцінювати фільми, то тоді я повинен, як ви говорите, стати тією людиною, яка редагує всі тексти у фільмах і ставить штамп «так, можна».</p>
      <p>
        <b>— Ви говорите про створення українського кіно, а не так далеко від будівлі вашого міністерства — Кіностудія Довженка. Незрозуміла її перспектива. Максим Нефьодов, будучи заступником міністра економіки, говорив про можливість її приватизації. На ваш погляд, які перспективи у Кіностудії Довженка?</b>
      </p>
      <p>— Давайте, я з іншого боку відповім. Сьогодні українське кіно вже створене. Воно вже завойовує призи, воно завойовує глядацьку аудиторію, і воно створене без використання державних студій. Тому державні студії не є умовою у створенні кіно. Але є, можливо, якимось елементом. Ми думаємо зараз над концепцією не лише Довженко, а й інших студій. Ми думаємо, що у Довженка є два концепти розвитку. Перший концепт — це її приватизація з цільовим призначенням саме як кіностудії. З огляду на, що є рібейти, ліквідність такого об'єкту піднімається. Він розташований в місті, у нього хороша локація і туди легко привозити закордонних акторів. Коротше, у нього є свої плюси. Друга історія — це використання Кіностудії Довженка як певного громадського простору, як певного, скажімо, арт-хабу, де будуть студії, де будуть якісь музеї. Але цей концепт треба додумати.</p>
      <p>Ми зараз будемо оцінювати кожну з ідей на їхні плюси і мінуси, і потім ми вийдемо вже на ринок і запропонуємо ринку почати брати участь у тій чи іншій розробці тієї чи іншої концепції. У Києві велика нестача громадських просторів для створення культурного контенту. І Довженко може стати одним з таких майданчиків.</p>
      <p>
        <b>— Питання про Інститут книги і його плани. Ось є, наприклад, місто Київ, і якщо зайти в квартиру до киянина старшого покоління — у нього там бібліотека, купа книжок. Молодь — люди віком до 30−35 років — це 5−10 книг у квартирі, в найкращому випадку — дві полиці. Як мотивувати молодих людей більше читати?</b>
      </p>
      <p>— Змусити читати людей неможливо. Взагалі, змусити людину щось робити можна лише в армії. Ну, або в якихось екстремальних ситуаціях або ж в якихось тоталітарних суспільствах. Людина робить, щось виходячи з того, що вона в це вірить, поділяє, підкоряється закону і так далі. Тому звичку читання треба формувати. Це така ж звичка, як заняття фізкультурою. Цей навик розвивається з дитинства: коли читають батьки, читають діти. Він розвивається зі школи, коли читають в школі. Навіщо це потрібно? Тому що, коли людина читає, її мозок працює, в ньому працює творче начало. Коли ти читаєш, ти все знаєш в голові по-своєму. І це сильно розвиває людину, сильно розвиває мозок, сильно розвиває критичне мислення.</p>
      <p>Завдань в українського Інституту книги кілька. Ми будемо працювати зі школами, щоб разом з Міністерством освіти створювати програми з розвитку читання. Ми будемо працювати над тим, щоб був контент. Ми повинні розвивати український контент, щоб з’являлися українські автори. Крім того, ми повинні побачити кількість перекладів на українську мову. І останнє, ми повинні забезпечити доступність. Книги повинні бути доступні - в паперовому або електронному вигляді.</p>
      <p>
        <b>— Україна — країна з досить складним культурним середовищем. Одна з цих складностей — це мовне питання. Те ж місто Київ двомовне. Тут популярні і російська, і українська мова. Таких міст і регіонів дуже багато. Ось ви як міністр культури вважаєте, що Україну треба українізувати з точки зору мови?</b>
      </p>
      <p>— Українізувати Україну? У самому вислові «українізувати Україну» є щось неправильне. Щось таке, що суперечить. Щось… Так, ми, українці, зобов’язані володіти своєю мовою. Це як одна з основ, одна з частин того, що ми є загальним цілим. Я так вважаю. Я — двомовна людина. Я розмовляю українською, російською. Зараз взагалі багато розмовляю українською. Мені подобається говорити українською. Українська мова інша — вона інакше формує думку і іноді значно точніше, ніж російська. Фантастична в нас мова, і це трохи дивно говорити, що ми повинні українізувати Україну.</p>
      <p>
        <b>— А ось є сенс, скажімо, вибивати у Мінфіну програму на 1 млрд грн для популяризації української мови? Чи це саме собою має відбуватися?</b>
      </p>
      <p>— Треба розвивати українську мову. Треба розмовляти українською мовою. Треба виконувати закон про українську мову. Треба більше перекладати українською мовою. Робити якісні телевізійний і художній продукт. Це нормальний процес, який повинен відбуватися.</p>
      <p>
        <b>— Ще одна складність українського культурного простору — це релігійна ситуація. Є Українська православна церква Московського патріархату. Якими ви бачите відносини української держави з УПЦ МП? Чи розглядаєте ви цю церкву проросійської орієнтації як ризик для стабільності українського суспільства?</b>
      </p>
      <p>— Дивіться, у нас є закон, яким ми керуємося. І в законі чітко написано, що держава не втручається у справи церкви. Ось є зобов’язання держави, так. У церкви є свої зобов’язання за цим законом. Тому ми як держава будемо однаково віддалені від усіх церков.</p>
      <p>Є закон, який передбачає перейменування цієї церкви [з УПЦ в УПЦ МП). Треба виконувати закон. У когось є сумніви, що треба виконувати закон? Невиконання закону — кримінальний злочин в Україні.</p>
      <p>
        <b>— В УПЦ МП на балансі є два дуже великі культурні об'єкти. Це Києво-Печерська Лавра і Почаївська Лавра. Виникає питання, наскільки ця церква з її проросійською орієнтацією може розвивати настільки значущі культурні об'єкти? Та ж Почаївська Лавра, по-моєму, — розсадник «русского мира». А обидва об'єкти мають істотний туристичний потенціал.</b>
      </p>
      <p>— Ось ви ж уже презумпуєте, що це розсадники «русского мира». У мене немає інформації, що це розсадники «русского мира». На сьогоднішній день у мене немає фактів порушення закону УПЦ МП в Печерській Лаврі та в Почаєві. Печерська Лавра, як ми знаємо, це і заповідник, і церква. Є правила використання Лаври, які повинні бути закріплені в договорі між державою і церквою. І завдання держави стежити, щоб ці зобов’язання виконувалися церквою. Ми цим будемо займатися. Будемо моніторити ситуацію. Печерська Лавра є частиною спадщини ЮНЕСКО. Є правила, в тому числі і міжнародні, які говорять, як ці об'єкти повинні бути використані.</p>
      <p>
        <b>— І ще парочка культурологічних питань. Чи будете ви педалювати продовження політики декомунізації? Наприклад, я сам живу біля бульвару Кольцова. Михайло Кольцов — це радянський пропагандист 1930-х років. Бульвар як був, так і є. На це ж теж потрібні гроші - грубо кажучи, таблички перевісити, щоб комісія знайшла, як перейменувати, і так далі.</b>
      </p>
      <p>— Колишній закон про декомунізацію ми будемо виконувати. Це перше. Але я вважаю, що життя складніше, ніж декомунізація. І наше завдання не змінити таблички, а поміняти спосіб мислення. Тому те, чим ми будемо займатися, буде показувати різнобічність і неоднозначність нашої історії. Ми будемо розвивати в людях навички критичного мислення, щоб усі розуміли контекст, в якому історичні персони щось робили. Що були різні обставини, які складно описати у строгих біло-чорних тонах. Ми розширимо рамку, яка була в принципі, я вважаю, штучно створена. Це рамка першої половини 20 століття і якогось там пантеону людей з цієї рамки. Наша історія значно багатша, різноманітніша і складніша за такі прості прочитання. І цікавіша. Ми повинні використовувати нашу силу. Скажімо в загальному: країна — різна, різноманітна. Давайте це використовувати, давайте це визнаємо і почнемо про це говорити, пояснювати, розуміти, якось виробляти до цього ставлення.</p>
      <p>
        <b>— А кінотеатр Жовтень ви б перейменували? Жовтень, лютий — це ж усе культурна семіотика радянської історіографії.</b>
      </p>
      <p>— Я взагалі про це не думаю. Чесно. А це комусь цікаво? Ну Жовтень і Жовтень. Це жовтень місяць. Я не знаю, у мене немає ніякого ставлення до цього. А навіщо перейменовувати можете мені пояснити?</p>
      <p>
        <b>— Декомунізація, інформаційна війна, побудова проукраїнського інформаційного простору.</b>
      </p>
      <p>— А якщо серйозно?</p>
      <p>
        <b>— Ви ж самі говорили про інформаційну боротьбу. Декомунізація — це ж теж фронт інформаційної боротьби.</b>
      </p>
      <p>— Добре, питання. Це частина нашої культури. Чи є комунізм частиною нашої культури?</p>
      <p>
        <b>— Частиною нашої історії.</b>
      </p>
      <p>— І культури. Якщо він є частиною історії, він є частиною і культури. Є? Є. Чи повинні ми, розуміючи це, якісь елементи тієї культури залишити? Їм місце в музеях, наприклад. Жовтень — це взагалі нейтральна історія. Він нікому не заважає, ні до чого не має відношення.</p>
      <p>
        <i>
          <b>Більше читайте у свіжому номері <a href="https://nv.ua/magazine/all.html">журналу НВ</a> — № 43 від 21 листопада 2019 року</b>
        </i>
      </p>
    </article>
  </body>
</html>