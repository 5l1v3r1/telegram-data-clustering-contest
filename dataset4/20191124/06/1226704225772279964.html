<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/v-hongkongu-sa-konaju-sa-komunalne-vo/431911-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T06:49:00+00:00"/>
    <meta property="og:title" content="V Hongkongu sa konajú komunálne voľby"/>
    <meta property="og:description" content="Sú tiež považované za referendum o protestoch."/>
  </head>
  <body>
    <article>
      <h1>V Hongkongu sa konajú komunálne voľby</h1>
      <h2>Sú tiež považované za referendum o protestoch.</h2>
      <address><time datetime="2019-11-24T06:49:00+00:00">24 Nov 2019, 06:49</time> by <a rel="author">TASR</a></address>
      <p>Hongkong 24. novembra (TASR) - Na pozadí pokračujúcich protivládnych protestov sa konajú v nedeľu v Hongkongu komunálne voľby, ktorých výsledky majú podľa očakávaní ukázať, do akej miery sú protestujúci podporovaní širokou verejnosťou. Hlasovanie o novom obsadení 452 kresiel v 18 obvodných radách sa začalo v skorých ranných hodinách miestneho času, informovali tlačové agentúry AP a DPA.</p>
      <p>Volebné právo môže využiť vyše 4,1 milióna Hongkončanov, o ktorých priazeň sa uchádza viac než 1000 kandidátov. Hoci obvodné rady plnia len prevažne poradnú funkciu, výsledkom volieb bude pripisovaný značný symbolický význam.</p>
      <p>Výrazné posilnenie opozície by znamenalo, že verejnosť stále podporuje prodemokratické hnutie i napriek tomu, že protesty v uliciach bývajú čoraz násilnejšie. Vládnuci tábor v Hongkongu a ústredná vláda v Pekingu však dúfajú, že nepokoje narúšajúce bežný život Hongkončanov uberú tomuto hnutiu na preferenciách.</p>
      <p>Vládnuce propekinské sily mali doposiaľ v obvodných radách Hongkongu približne trojštvrtinové zastúpenie.</p>
      <p>Sčítanie hlasov sa začne bezprostredne po uzavretí volebných miestností o 22.30 h miestneho času (16.30 h SEČ) a prvé výsledky majú byť zverejnené počas noci na pondelok.</p>
      <p>Masové protesty v Hongkongu sa začali 9. júna. Demonštranti pôvodne žiadali, aby vláda stiahla sporný návrh zákona, ktorý by umožnil osoby podozrivé zo spáchania trestného činu vydávať do pevninskej Číny. Teraz sa protesty týkajú najmä zasahovania Číny do osobitného autonómneho štatútu Hongkongu, ktorý je založený na hesle <i>"jedna krajina, dva systémy".</i></p>
    </article>
  </body>
</html>