<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301243/%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%DB%8C%D8%A7%D8%B1%DB%8C%DA%AF%D8%B1%D8%A7%D9%86-%D8%B2%D9%86%D8%AF%DA%AF%DB%8C-%D8%AF%D8%B1-%DB%B2%DB%B0-%D8%AF%D8%B1%D8%B5%D8%AF-%D9%85%D8%AF%D8%A7%D8%B1%D8%B3-%DA%A9%D8%B1%D8%AF%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:43:49+00:00"/>
    <meta property="og:title" content="اجرای طرح «یاریگران زندگی» در ۲۰ درصد مدارس کردستان"/>
    <meta property="og:description" content="ایسنا/کردستان مدیرکل آموزش‌وپرورش کردستان، گفت: در سالجاری «کانون یاریگران زندگی» در ۲۰ درصد از مدارس دوره اول و دوم متوسطه و ابتدایی استان تشکیل می‌شود."/>
  </head>
  <body>
    <article>
      <h1>اجرای طرح «یاریگران زندگی» در ۲۰ درصد مدارس کردستان</h1>
      <address><time datetime="2019-11-24T06:43:49+00:00">24 Nov 2019, 06:43</time> by <a rel="author">نشمین نوشادی</a></address>
      <p>ایسنا/کردستان مدیرکل آموزش‌وپرورش کردستان، گفت: در سالجاری «کانون یاریگران زندگی» در ۲۰ درصد از مدارس دوره اول و دوم متوسطه و ابتدایی استان تشکیل می‌شود.</p>
      <p> رشید قربانی امروز(۳آذر) در گفت‌وگو با خبرنگار ایسنا، اجرای طرح «یاریگران زندگی» در مدارس شهری و روستایی استان را از طرح‌های خوب و مؤثر در کاهش آسیب‌های اجتماعی دانست و اظهار کرد: پس از آسیب‌شناسی و اصلاح فرایندها و بازبینی در ساختار، این طرح در سال ۹۹ در ۶۰ درصد مدارس استان اجرا می‌شود.</p>
      <p>وی با اشاره به اینکه طرح «یاریگران زندگی» بر اساس تفاهم‌نامه همکاری میان وزارت آموزش‌وپرورش و ستاد مبارزه با مواد مخدر در سال تحصیلی ۹۸-۹۹ به استان‌ها ابلاغ‌شده، بیان کرد: در این طرح دانش آموزان و تشکل‌های دانش‌آموزی در محور اصلی قرار دارند.</p>
      <p>مدیرکل آموزش‌وپرورش کردستان، بابیان اینکه تأثیرپذیری دانش آموزان از هم‌سالان انکارناپذیر است؛ گفت: فعالیت‌های مبتنی بر مشارکت همسالان و نیز حمایت فعالانه والدین و کارکنان مدارس می‌تواند میزان اثربخشی و نفوذ برنامه‌ها و فعالیت‌های پیشگیرانه و توانمند ساز را افزایش دهد.</p>
      <p>قربانی ذکر کرد: هر یک از تشکل‌های دانش‌آموزی چون شوراهای دانش‌آموزی، سازمان دانش‌آموزی، کانون هلای احمر، انجمن اسلامی، بسیج دانش‌آموزی، همیاران مشاور و پیشگیری و سفیران سلامت این ظرفیت رادارند که بخشی از مأموریت‌ها برای ارتقای سلامت روانی اجتماعی و پیشگیری از اعتیاد و رفتارهای پرخطر را به عهده داشته باشند و «کانون یاریگران زندگی» می‌تواند برای این منظور از ظرفیت کلیه تشکل‌ها و همیاری‌های مدارس استفاده کرده و نهضتی فرهنگی برای ارتقای سلامت روانی و اجتماعی و مبارزه با اعتیاد و آسیب‌های اجتماعی، راه‌اندازی کنند.</p>
      <p>وی هدف از تشکیل «کانون یاریگران زندگی» را کاهش تمایل و خودداری از تجربه مصرف مواد و پیشگیری از آسیب‌پذیری و بروز اعتیاد در دانش آموزان مدارس دانست که این طرح در چهار سطح مدرسه، منطقه، استان و کشور اجرا می‌شود.</p>
      <p>مدیرکل آموزش‌وپرورش کردستان، آموزش و توانمندی، ترویج و فرهنگ‌سازی و درنهایت رصد و مداخله را از مهم‌ترین وظایف کانون یاریگران زندگی عنوان و خاطرنشان کرد: محل استقرار دبیرخانه آموزش و توانمندی، ترویج و فرهنگ‌سازی کانون فرهنگی تربیتی مناطق آموزش‌وپرورش و محل استقرار دبیرخانه رصد و مداخله مرکز مشاوره شهرستان‌ها و مناطق آموزش‌وپرورش است.</p>
      <p>انتهای پیام</p>
    </article>
  </body>
</html>