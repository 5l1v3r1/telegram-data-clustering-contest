<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625988/%E0%A6%AC%E0%A6%B0%E0%A6%BF%E0%A6%B6%E0%A6%BE%E0%A6%B2%E0%A7%87-%E0%A6%9F%E0%A7%8D%E0%A6%B0%E0%A6%BE%E0%A6%95%E0%A6%9A%E0%A6%BE%E0%A6%AA%E0%A6%BE%E0%A7%9F-%E0%A6%95%E0%A6%B2%E0%A7%87%E0%A6%9C%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%A8%E0%A6%BF%E0%A6%B9%E0%A6%A4"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T06:15:00+00:00"/>
    <meta property="og:title" content="বরিশালে ট্রাকচাপায় কলেজছাত্র নিহত"/>
    <meta property="og:description" content="বরিশাল নগরের নথুল্লাবাদ কেন্দ্রীয় বাস টার্মিনাল-সংলগ্ন সিঅ্যান্ডবি সড়কে গতকাল শনিবার রাতে ট্রাকচাপায় মোটরসাইকেলের আরোহী অভয় দাস (২০) নামের এক কলেজছাত্র নিহত হয়েছেন। এ সময় আরেক কলেজছাত্র মো. সাদ আহত হয়েছেন।"/>
  </head>
  <body>
    <article>
      <h1>বরিশালে ট্রাকচাপায় কলেজছাত্র নিহত</h1>
      <address><time datetime="2019-11-24T06:15:00+00:00">24 Nov 2019, 06:15</time> by <a rel="author">নিজস্ব প্রতিবেদক, বরিশাল</a></address>
      <p>বরিশাল নগরের নথুল্লাবাদ কেন্দ্রীয় বাস টার্মিনাল-সংলগ্ন সিঅ্যান্ডবি সড়কে গতকাল শনিবার রাতে ট্রাকচাপায় মোটরসাইকেলের আরোহী অভয় দাস (২০) নামের এক কলেজছাত্র নিহত হয়েছেন। এ সময় আরেক কলেজছাত্র মো. সাদ আহত হয়েছেন। দুজনই নগরের একটি বেসরকারি পলিটেকনিক ইনস্টিটিউটের শিক্ষার্থী।</p>
      <p>অভয় দাস গৌরনদী উপজেলার শরিকল গ্রামের সজল দাসের ছেলে। আহত সাদ বরিশালের শের-ই-বাংলা মেডিকেল কলেজ হাসপাতালে চিকিৎসাধীন।</p>
      <p>কয়েকজন প্রত্যক্ষদর্শী সূত্রে জানা গেছে, গতকাল রাত ১১টার দিকে বরিশাল নগরের কেন্দ্রীয় নথুল্লাবাদ বাস টার্মিনাল এলাকা থেকে একটি ট্রাক সিঅ্যান্ডবি রোডের দিকে যাচ্ছিল। একই সময় বিপরীত দিক থেকে আসা মোটরসাইকেলকে ট্রাকটি চাপা দিলে অভয় দাস ও সাদ গুরুতর আহত হন। পরে তাঁদের দুজনকে উদ্ধার করে শের-ই-বাংলা মেডিকেল কলেজ হাসপাতালে নিয়ে যাওয়ার পর কর্তব্যরত চিকিৎসক অভয় দাসকে মৃত ঘোষণা করেন।<br/><br/>জানতে চাইলে বরিশাল বিমানবন্দর থানার ভারপ্রাপ্ত কর্মকর্তা (ওসি) জাহিদ বিন আলম আজ রোববার সকালে প্রথম আলোকে বলেন, মোটরসাইকেলের ওই দুই আরোহীকে উদ্ধার করে হাসপাতালে নিয়ে গেলে কর্তব্যরত চিকিৎসক অভয় দাসকে মৃত ঘোষণা করেন। এই ঘটনায় ট্রাকটি আটক করা হলেও এর চালক পালিয়ে গেছেন। এ বিষয়ে মামলা দায়েরের প্রস্তুতি চলছে।</p>
    </article>
  </body>
</html>