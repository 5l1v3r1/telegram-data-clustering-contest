<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743330"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T06:45:00+00:00"/>
    <meta property="og:title" content="ใจหล่อ!หนุ่มสมุยคว้าเจ็ตสกีฝ่าคลื่นสูง ช่วยเด็กจมน้ำ"/>
    <meta property="og:description" content="หนุ่มใจหล่อ คว้าเจ็ตสกีคู่ใจฝ่าคลื่นสูงกว่า 2 เมตร ช่วยเหลือเด็กจมน้ำ พร้อมโพสต์เตือนให้ทุกคนระวังมากขึ้น ด้านชาวเน็ตแห่ชื่นชมสุดยอดมาก วอนขอจังหวัดช่วยหาอุปกรณ์เพื่อไว้ช่วยเหลือ"/>
  </head>
  <body>
    <article>
      <h1>ใจหล่อ!หนุ่มสมุยคว้าเจ็ตสกีฝ่าคลื่นสูง ช่วยเด็กจมน้ำ</h1>
      <address>
        <time datetime="2019-11-24T06:45:00+00:00">24 Nov 2019, 06:45</time>
      </address>
      <figure>
        <img src="https://www.dailynews.co.th/admin/upload/20191124/news_GntLuMFGUt131424_533.jpg?v=20191124178"/>
      </figure>
      <p>
        <b>หนุ่มใจหล่อ คว้าเจ็ตสกีคู่ใจฝ่าคลื่นสูงกว่า 2 เมตร ช่วยเหลือเด็กจมน้ำ พร้อมโพสต์เตือนให้ทุกคนระวังมากขึ้น ด้านชาวเน็ตแห่ชื่นชมสุดยอดมาก วอนขอจังหวัดช่วยหาอุปกรณ์เพื่อไว้ช่วยเหลือ</b>
      </p>
      <p>เมื่อวันที่ 24 พ.ย. ผู้สื่อข่าวรายว่า ในโลกโซเชี่ยล มีผู้ใช้บัญชีเฟซบุ๊กรายหนึ่งที่ใช้ชื่อว่า Boykk Jaipeamได้โพสต์คลิปเหตุการณ์สุดระทึกขณะทำการขี่เจ็ตสกีฝ่าคลื่นสูงกว่า 2 เมตร เพื่อช่วยเด็กคนหนึ่งที่กำลังจมน้ำทะเล ที่ชายหาดเฉวง อ.เกาะสมุย จ.สุราษฎร์ธานี ห่างจากชายฝั่งประมาณ 100 เมตร ก่อนพาเข้าฝั่งได้อย่างปลอดภัย พร้อมทั้งโพสต์ข้อความเตือนด้วยว่า “#หาดเฉวง เกาะสมุย ปีนี้เริ่มจมน้ำกันแล้วน่ะครับ นักท่องเทียวโปรดระมัดระวังกันด้วยน่ะครับ #ขอคนละแชร์ เผื่อทำสิ่งดีๆ ต่อๆไป #บางคนมองว่าพวกเราไม่ดี แต่สิ่งดีๆที่พวกเราทำก็มี ชีวิต1ชีวิตนั่นมีค่าเสมอ #พวกเราต้องการอุปกรณ์ ช่วยคนจมน้ำ ทางอำเภอ หรือทางจังหวัด ติดต่อมาได้น่ะครับ เพราะพวกเราทำโดยไม่หวังสิ่งตอบแทน” ทั้งนี้หลังเจ้าของเฟซบุ๊กได้โพสต์เรื่องราวดังกล่าว ได้มีชาวเน็ตจำนวนมากแห่เข้ามาชื่นชมเป็นจำนวนมาก อีกทั้งเจ้าของเฟซบุ๊กยังอยากให้ช่วยแชร์ เพื่อขอให้ทางจังหวัดหรือทางอำเภอช่วยจัดหาอุปกรณ์ไว้สำหรับช่วยเหลือคุณจมน้ำด้วย เนื่องจากหากต้องซื้อเกรงว่าจะไม่ไหว ด้วยราคาที่ค่อนข้างแพง</p>
      <figure>
        <img src="https://www.dailynews.co.th/admin/upload/20191124/news_mteyeeiBpB131424_533.jpg?v=20191124178?v=9610"/>
      </figure>
      <p>สำหรับบริเวณชายหาดเฉวงเป็นชายหาดที่มีชื่อเสียง มีความยาวตั้งแต่เหนือจรดใต้ประมาณ 7กม. ซึ่งจะมีนักท่องเที่ยวทั้งคนไทย และต่างชาติเข้ามท่องเที่ยวพักผ่อนเพราะความสวยงาม ในทุกปีเมื่อเดือน พ.ย. ถึงเดือน ม.ค. ทะเลอ่าวไทยจะมีลมมรสุมพัดผ่านส่งผลให้คลื่นลมในทะเลมีกำลังแรง ซึ่งผู้ประกอบการโรงแรมบริเวณชายหาดเฉวงจะนำธงแดงมาปักแสดงสัญลักษณ์ห้ามลงเล่นน้ำทะเล แต่ก็มีนักท่องเที่ยวไม่ทำตาม ฝ่าฝืนลงเล่นน้ำทะเลทำให้มีผู้เสียชีวิตบริเวณชายหาดเฉวงนี้ทุกปี</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F100005644039228%2Fvideos%2F1273894852808637%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <p>ขอบคุณภาพและข้อมูลจากเฟซบุ๊ก Boykk Jaipeam</p>
    </article>
  </body>
</html>