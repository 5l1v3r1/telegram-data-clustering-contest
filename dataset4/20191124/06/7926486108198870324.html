<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012899/%DA%86%D9%86%D8%AF-%D8%A7%D8%B3%D8%AA%D9%82%D9%84%D8%A7%D9%84%DB%8C-%D8%A8%D8%A7%DB%8C%D8%AF-%D8%AF%D8%B1-%D9%84%DB%8C%D8%B3%D8%AA-%D9%81%D8%B1%D9%88%D8%B4-%D9%82%D8%B1%D8%A7%D8%B1-%DA%AF%DB%8C%D8%B1%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T06:25:12+00:00"/>
    <meta property="og:title" content="چند استقلالی باید در لیست فروش قرار گیرند"/>
    <meta property="og:description" content="مهاجم اسبق استقلال گفت: بی‌شک با وجود تماشاگران پرشور قائمشهری بازی نساجی و استقلال قشنگ و دیدنی خواهد بود و باید گفت استقلال برای بردن نساجی کار سختی در پیش دارد."/>
  </head>
  <body>
    <article>
      <h1>چند استقلالی باید در لیست فروش قرار گیرند</h1>
      <h2>طهماسبی:</h2>
      <address>
        <time datetime="2019-11-24T06:25:12+00:00">24 Nov 2019, 06:25</time>
      </address>
      <p>
        <i>مهاجم اسبق استقلال گفت: بی‌شک با وجود تماشاگران پرشور قائمشهری بازی نساجی و استقلال قشنگ و دیدنی خواهد بود و باید گفت استقلال برای بردن نساجی کار سختی در پیش دارد.</i>
      </p>
      <p>به گزارش مشرق،‌<b> بهمن طهماسبی</b>، مهاجم آرام و کم‌حاشیه پیشین <b>استقلال </b>اگر چه همواره جزو گلزنان مطرح فوتبال ایران بوده، اما در استقلال به جایگاه واقعی خود دست نیافت و شاید یکی از دلایل آن آرام بودن بیش از حد او بود. به بهانه دیدار <b>نساجی مازندران </b>و استقلال با گلزن اسبق پسران آبی همکلام شدیم.</p>
      <p><b>بهمن‌جان! این روز‌ها مشغول چه کاری هستید؟</b><br/>همراه با احمد جمشیدیان با پاس همدان در لیگ دو مربیگری می‌کنم که در جدول در رتبه دوم هستیم، اما متأسفانه شرایط مالی خوبی در باشگاه حاکم نیست که امیدوارم در آینده مشکلات حل شود.</p>
      <p><b>در کنار کار مربیگری اخبار استقلال را پیگیری می‌کنید؟</b><br/>استقلال تیم خوبی شده و این مهم را با بازی‌های خوب خود در چند هفته گذشته به نمایش گذاشته است، اما بی‌شک تیم استراماچونی در نیم‌فصل نیاز به تقویت فنی دارد. البته امیدوارم روند رو به رشد استقلال ادامه داشته باشد، اما با این بازیکنان در آینده به مشکل می‌خورد. سرمربی ایتالیایی نشان داد به رغم تمام مشکلات، توانایی‌های فنی خوبی دارد و از این رو توانست استقلال را به هارمونی لازم برساند. در خط میانی نیز چنانچه یک بازی فرشید اسماعیلی در اختیار تیم نباشد قطعاً دچار مشکل خواهند شد و لازم است در پنجره زمستانی به فکر تقویت کمربند میانی استقلال بود. نکته دیگر آن که استقلال فارغ از بحث تقویت بازیکن باید چند تن از بازیکنانش که قدر پیراهن باارزش استقلال را نمی‌دانند نیز در لیست فروش قرار دهد و تازه وقتی این بازیکنان سر از باشگاه دیگر درآوردند می‌فهمند استقلال عجب جای ویژه‌ای بود.</p>
      <p><b>خط حمله استقلال در چند بازی گذشته حسابی آتشین شده است.</b><br/>بله، همین‌طور است، اما همین خط حمله زهردار هم باید در فصل نقل و انتقالات زمستانی تقویت شود. دیاباته هنوز به ثبات قابل اطمینان در گلزنی نرسیده و گاهی دچار بگیر و نگیر فوتبالی می‌شود.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012877/%DA%AF%D8%B2%D8%A7%D8%B1%D8%B4-%D8%B9%D8%AC%DB%8C%D8%A8-%D8%B1%D8%B3%D8%A7%D9%86%D9%87-%D8%A7%DB%8C%D8%AA%D8%A7%D9%84%DB%8C%D8%A7%DB%8C%DB%8C-%D8%A7%D8%B2-%D9%88%D8%B6%D8%B9%DB%8C%D8%AA-%D8%A7%D8%B3%D8%AA%D9%82%D9%84%D8%A7%D9%84">گزارش عجیب رسانه ایتالیایی از وضعیت <i>استقلال</i></a>
      </blockquote>
      <p><b>زوج دیاباته و قائدی تا چه میزان موفق می‌شود؟</b><br/>اگر نمایشی که در این چند هفته از آن‌ها دیده‌ایم را تداوم ببخشند جای امیدواری است، اما به نظرم این مقطعی خواهد بود و کار در آینده مقابل حریفان پیش رو سخت‌تر خواهد شد. باید دید وقتی تیم گل می‌خورد نیز مهاجمان به همین اندازه در امر گلزنی موفق هستند یا خیر.</p>
      <p><b>استقلال پس از چند هفته موفق به مصاف نساجی مازندران می‌رود. با توجه به حضور در این باشگاه‌ها شرایط بازی را چطور می‌بینید؟</b><br/>نساجی واقعاً تماشاگران استثنایی دارد. با این که در تیم‌های زیادی فوتبال بازی کردم، اما هیچ ورزشگاهی را مثل استادیوم وطنی قائمشهر ندیدم. مردم این شهر با فکر نساجی می‌خوابند و با عشق این تیم از خواب برمی‌خیزند، اما حیف که همواره دردسر‌های مالی اطراف این باشگاه محبوب مازنی است. بی‌شک با وجود تماشاگران پرشور قائمشهری بازی نساجی و استقلال قشنگ و دیدنی خواهد بود و باید گفت استقلال برای بردن نساجی کار سختی در پیش دارد.</p>
      <p><b>تعطیلی دو هفته‌ای لیگ در بازی‌های این هفته اثرگذار خواهد بود؟</b><br/>این مدل تعطیلی در کل به ضرر تیم‌هاست به خصوص برای تیمی، چون استقلال که در شرایط ایده‌آلش تن به این تعطیلی داده و این کار استراماچونی را سخت می‌کند، زیرا باید تیمش را در شرایط مطلوب چند هفته گذشته نگه دارد البته در این میان تیم‌هایی هم هستند که تعطیلات این‌چنینی باعث پیشرفت آن‌ها می‌شود.</p>
      <p><b>از شرایط تیم ملی هم برایمان بگویید.</b><br/>من شخصاً از موافقان حضور کی‌روش در تیم ملی بودم چرا که اعتقاد دارم او به فوتبال ما شخصیتی ویژه داده بود و تمامی بازیکنان تحت امرش به خوبی خود را در چارت مورد نظر سرمربی قرار می‌دادند البته ایراداتی هم به او وارد بود و آن فوتبال دفاعی بود. حالا که ویلموتس آمده و نگاهش به فوتبال تهاجمی است باید به او فرصت داد تا اندیشه‌های خود مبنی بر فوتبال رو به جلو را عملیاتی سازد که این امر بی‌شک نیاز به زمان دارد. امیدوارم با اعتماد به ویلموتس بار دیگر فضای فوتبال ملی به سمت و سوی نشاط همراه با موفقیت پیش برود.</p>
      <p>منبع: روزنامه خبر ورزشی</p>
    </article>
  </body>
</html>