<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tehnozvezdje.si/nedeljski-nasvet-ko-nadzorne-kamere-ni-pri-roki-naj-nadzor-prevzame-pametni-telefon/"/>
    <meta property="og:site_name" content="Tehnozvezdje"/>
    <meta property="article:published_time" content="2019-11-24T06:08:44+00:00"/>
    <meta property="og:title" content="NEDELJSKI NASVET: Ko nadzorne kamere ni pri roki, naj oprezanje prevzame pametni telefon"/>
    <meta property="og:description" content="Nisem zagovornik pretiranega nadzora in niso mi všeč hiše, okrancljane z nadzornimi kamerami, ki mimogrede opazujejo še javne površine ali sobo sosedove Micke. Včasih pa pride prav. Kaj ti je stori…"/>
  </head>
  <body>
    <article>
      <h1>NEDELJSKI NASVET: Ko nadzorne kamere ni pri roki, naj oprezanje prevzame pametni telefon</h1>
      <address><time datetime="2019-11-24T06:08:44+00:00">24 Nov 2019, 06:08</time> by <a rel="author">Marjan Kodelja</a></address>
      <p>
        <b>Nisem zagovornik pretiranega nadzora in niso mi všeč hiše, okrancljane z nadzornimi kamerami, ki mimogrede opazujejo še javne površine ali sobo sosedove Micke. Včasih pa pride prav. Kaj ti je storiti, ko nadzor potrebuješ krajši čas, pri roki pa kajpada nimaš namenske kamere?</b>
      </p>
      <p>Prejšnji mesec sem med pohajkovanjem po Dunaju opazil zanimivo napravico. Nikamor povezano majhno kamero, ki video snema na pomnilniško kartico. Ko jo zapolni, začne hraniti od začetka, zato imaš na kartici vedno zadnjih nekaj ur posnetka, odvisno od njene velikosti. Dostopa do nje od daleč nimaš, glede na ceno okoli 30 evrov, pa bi ga bilo tudi iluzorno pričakovati. Popolna vohunska pripravica, ki pa je pravzaprav ne potrebuješ. V odlično nadzorno kamero se namreč lahko prelevi tvoj stari pametni telefon, ki ga imaš že dlje za vsak primer spravljenega v predalu. Se motim?</p>
      <figure>
        <a href="https://si.hit.gemius.pl/lshitredir/id=ogg6uHMnJ1N7MWhE3_0b88TV3w31dXs6p2QFEgodDDf.g7/fastid=goadnjadehdskdnwqbyphqrnbijm/stparam=odmpospjpu/nc=0/gdpr=0/gdpr_consent=/url=https://www.telekom.si/zasebni-uporabniki/ponudba/ugodnosti/modri-fon?utm_source=tehnozvezdjesi&amp;utm_medium=banner&amp;utm_term=ros&amp;utm_content=320x50_ModriFonNovember&amp;utm_campaign=TS_Modri_fon_november_2019">
          <img src="https://tehnozvezdje.si/wp-content/uploads/TS_MF_SB-NOVEMBER-GalaxyS10-320x50px.jpg"/>
        </a>
      </figure>
      <slideshow>
        <figure>
          <img src="https://tehnozvezdje.si/wp-content/uploads/webcam2.png"/>
        </figure>
        <figure>
          <img src="https://tehnozvezdje.si/wp-content/uploads/webcam3.png"/>
        </figure>
        <figure>
          <img src="https://tehnozvezdje.si/wp-content/uploads/webcam4.png"/>
        </figure>
      </slideshow>
      <p>Nanj moraš namestiti aplikacijo, ki slikovni tok pošilja prek domačega omrežja ali pa mobilnega, če ti v predalu morda leži tudi kartica SIM z dovolj vključenimi podatki. Za aplikacijo IP Webcam, ki sem jo uporabili v tem primeru, velja, da je preprosta za uporabo. Deluje takoj, ko jo zaženeš oziroma ko greš na dno začetne strani in izbereš »start server«. Na zaslonu se pokaže »slika« kamere, na dnu pa je izpisana povezavo URL, preko katere sliko spremljaš na drugi napravi. Deluje pa le, ko sta obe v istem omrežju. Če nista, potem moraš prej nastaviti oblačno storitev Invideon in dovoliti, da star telefon video podatkovni tok pošilja na spletni strežnik, kjer ti je dosegljiv od povsod. Kajpada moraš tam odpreti račun in na naprave, na katerih boš spremljal video tok starega telefona, namestite aplikacijo Invideon. S stališča varnosti ne najbolj posrečeno, vendar ne pozabi, da si se odločil za začasno rešitev in verjetno ne boš po hiši razpostavil čisto vseh pametnih telefonov, ki jih ne potrebuješ, da ti bodo kazali lastništvo v vsem njegovem sijaju.</p>
      <blockquote>Telefon namesti na primerno mesto, pri tem pomagajo nosilci in stojala, tudi tisti za vgradnjo v avtomobil, če je le pri roki ustrezno gladka površina. Objektiv kamere telefona naj gleda v prostor, ki bi ga rad nadzoroval, odveč pa tudi ne bo, če bo priključen na električno omrežje, da ne boš odvisen od vzdržljivosti baterije.</blockquote>
      <p>Zadeva je zanimiva še z ene plati. Telefone nekateri menjate skoraj tako pogosto kot »gate« in posegate po najnovejših modelih takoj, ko ti pridejo na trg. Posledica razsipnosti je eksponentno povečevanje elektronskega odpada. Gromozanska težava za naš udobni razviti svet, ki jo rešujemo, da ga blagovoljno prepuščamo nerazvitemu svetu. Kaj pa se bo zgodilo, ko ta ne bo več hotel naših smeti? Preudarna raba bi morala biti že zdaj visoko na lestvici vrlin. Kupuj novo, če te premami, vendar prej najdi novo vlogo za staro. Podari staro napravo nekomu, ki si nove ne more privoščiti ali pa jo predelaj v nekaj še vedno uporabnega. Pametni telefon v vlogi nadzorne kamere je le ena možnosti. O drugih pa naslednjič …</p>
    </article>
  </body>
</html>