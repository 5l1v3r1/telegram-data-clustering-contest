<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1625989/%E0%A6%AF%E0%A7%87-%E0%A6%95%E0%A6%BE%E0%A6%B0%E0%A6%A3%E0%A7%87-%E0%A6%96%E0%A6%AC%E0%A6%B0%E0%A7%87-%E0%A6%A8%E0%A7%87%E0%A6%87-%E0%A6%AE%E0%A6%BE%E0%A6%B9%E0%A6%BF"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T06:17:00+00:00"/>
    <meta property="og:title" content="যে কারণে খবরে নেই মাহি"/>
    <meta property="og:description" content="ঢালিউডের জনপ্রিয় অভিনয়শিল্পী মাহিয়া মাহি আলোচনায় নেই বেশ কিছুদিন ধরে। সিনেমার এই মন্দা সময়েও তাঁর সমসাময়িক কয়েকজন নায়িকাকে কমবেশি সিনেমার শুটিং বা বিভিন্ন ধরনের অনুষ্ঠানে দেখা গেলেও মাহি কোনো খবরে নেই।"/>
  </head>
  <body>
    <article>
      <h1>যে কারণে খবরে নেই মাহি</h1>
      <address><time datetime="2019-11-24T06:17:00+00:00">24 Nov 2019, 06:17</time> by <a rel="author">বিনোদন প্রতিবেদক, ঢাকা</a></address>
      <p>ঢালিউডের জনপ্রিয় অভিনয়শিল্পী মাহিয়া মাহি আলোচনায় নেই বেশ কিছুদিন ধরে। সিনেমার এই মন্দা সময়েও তাঁর সমসাময়িক কয়েকজন নায়িকাকে কমবেশি সিনেমার শুটিং বা বিভিন্ন ধরনের অনুষ্ঠানে দেখা গেলেও মাহি কোনো খবরে নেই। সহশিল্পীরাও মাহির খবর জানেন না। এমনকি সামাজিক যোগাযোগমাধ্যমেও অগ্নি ছবিতে অভিনয় করা এই নায়িকাকে খুব একটা পাওয়া যায়নি।</p>
      <p>সবশেষ গত জুলাই মাসে আনন্দ অশ্রু ছবির শুটিংয়ে অংশ নিয়েছিলেন মাহি। এখনো ছবিটির কাজ শেষ হয়নি। ছবির নায়ক সাইমন সাদিকের কাছে মাহিকে নিয়ে তেমন কোনো খবর পাওয়া গেল না। সাইমন বলেন, ‘কিছুদিন আগে একটা অনুষ্ঠানে মাহির সঙ্গে দেখা হয়েছিল। এরপর আর দেখা হয়নি। বেশ কিছুদিন থেকে আনন্দ অশ্রু ছবির শুটিং ঝুলে আছে। এ মাসের শেষে ছবিটির শেষ ধাপের শুটিং হওয়ার কথা। আশা করছি তখন দেখা হবে।’</p>
      <p>মাহি অভিনীত সবশেষ মুক্তিপ্রাপ্ত ছবি অবতার। ছবিটির পরিচালক মাহমুদ হাসান শিকদার। গত অক্টোবরের মাঝামাঝিতে প্রেক্ষাগৃহে মুক্তি পায় ছবিটি। মাস দুয়েক আগে রায়হান রাফির স্বপ্নবাজী নামে একটি ছবিতেও চুক্তিবদ্ধ হন তিনি। সে সময়ে ছবিটির ফটোশুট করা হয়। সেই ফটোশুটে ছবির অন্য অভিনয়শিল্পী জান্নাতুল ফেরদৌস ঐশী ও জান্নাতুল পিয়ার সঙ্গে মাহিয়া মাহিকেও দেখা গিয়েছিল। এরপর থেকে লাপাত্তা তিনি। তাঁর কোনো খবর আর মেলেনি।</p>
      <p>ঢালিউডজুড়ে এখন গুঞ্জন শুরু হয়েছে। প্রশ্ন দেখা দিয়েছে, তাহলে কোথায় আছেন বাংলা সিনেমার এই অভিনয়শিল্পী? সিনেমার কোনো কাজ করছেন, নাকি অন্য কোনো কাজে ব্যস্ত তিনি? অবশেষে মাহির পারিবারিক একটি ঘনিষ্ঠ সূত্র থেকে তাঁর বর্তমান ব্যস্ততা নিয়ে জানা গেল। সূত্রটি জানিয়েছে, মাহি এখন ঢাকাতেই আছেন। তিনি ‘ভারা’ নামে একটি ফ্যাশন হাউস গড়ে তুলেছেন। এখন সেখানেই সময় দিচ্ছেন বেশি। যেহেতু ভালো ছবি খুব একটা হচ্ছে না, তাই দিনের বেশির ভাগ সময়েই তিনি সেখানে থাকেন।</p>
      <p>মাহির সঙ্গে সরাসরি কথা বলতে মুঠোফোনে যোগাযোগ করা হয়। কিন্তু তাঁকে পাওয়া যায়নি। খুদে বার্তার মাধ্যমে মাহির সঙ্গে যোগাযোগ করা হলে উত্তরে তিনি লেখেন, ‘এখন কিছু করছি না। আমার ফ্যাশন হাউস ভারা নিয়েই আছি। আপাতত সেখানেই সময় দিচ্ছি। ২৭ ও ২৮ নভেম্বর আনন্দ অশ্রু ছবির শেষ ধাপের শুটিং হওয়ার কথা আছে।’</p>
      <p>কেমন চলছে ভারা? উত্তরে মাহি লেখেন, ‘খুব ভালো চলছে। আমার নিজ হাতে ডিজাইন করা পোশাক তৈরি করা হয় এখানে। পোশাক তৈরির জন্য বেশ কয়েকজন মেয়ে এখানে কাজ করছেন। এত সাড়া পাব, ভাবতেও পারিনি।’</p>
      <p>সিনেমার কাজ কম কেন জানতে চাইলে মাহি বলেন, ‘ছবির প্রস্তাব প্রায়ই আসে। কিন্তু গল্প, পরিচালক পছন্দ না হওয়াতে কাজ করছি না।’</p>
    </article>
  </body>
</html>