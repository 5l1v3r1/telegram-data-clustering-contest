<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301244/%D8%B3%D8%A7%D8%B1%D9%82%D8%A7%D9%86-%D8%B2%D9%86%D8%AC%DB%8C%D8%B1%D9%87-%D8%A7%DB%8C-%D9%85%D9%86%D8%A7%D8%B2%D9%84-%D8%AF%D8%B1-%D8%A7%D8%B1%D8%AF%D8%A8%DB%8C%D9%84-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:44:54+00:00"/>
    <meta property="og:title" content="سارقان زنجیره‌ای منازل در اردبیل دستگیر شدند"/>
    <meta property="og:description" content="ایسنا/اردبیل رئیس پلیس استان اردبیل گفت: با تلاش مجموعه آگاهی استان اردبیل سارقان زنجیره‌ای منازل در اردبیل شناسایی و تمام اعضای این باند سرقت دستگیر شدند."/>
  </head>
  <body>
    <article>
      <h6 class="kicker">رئیس پلیس استان اردبیل:</h6>
      <h1>سارقان زنجیره‌ای منازل در اردبیل دستگیر شدند</h1>
      <address><time datetime="2019-11-24T06:44:54+00:00">24 Nov 2019, 06:44</time> by <a rel="author">سمیه درازی</a></address>
      <p>ایسنا/اردبیل رئیس پلیس استان اردبیل گفت: با تلاش مجموعه آگاهی استان اردبیل سارقان زنجیره‌ای منازل در اردبیل شناسایی و تمام اعضای این باند سرقت دستگیر شدند.</p>
      <p>سردار هوشنگ حسینی در جریان دستگیری اعضای حرفه‌ای این باند سرقت در اردبیل و در جمع خبرنگاران اظهار کرد: به دنبال افزایش ناامنی در برخی از محلات اردبیل و وقوع سرقت‌های متعدد و مکرر و تقاضای اهالی در رسیدگی به این موضوع این پرونده در دستور کار آگاهی قرار گرفت تا با تلاش مجموعه انتظامی شهرستان اردبیل اعضای این باند سرقت شناسایی و کشف شود.<br/>وی خاطرنشان کرد: در گام اول دو نفر از این سارقان شناسایی و در محل وقوع جرم دستگیر شدند که با دستگیری این دو نفر سایر اعضای باند سرقت منازل در محلات اردبیل نیز شناسایی و همه آنها به دام پلیس افتادند.<br/>فرمانده انتظامی استان اردبیل گفت: در این رابطه سه مالخر نیز که افراد شرور بودند، تحت تعقیب پلیس قرار گرفتند تا در نهایت با بازجوئی‌های انجام شده اموال به سرقت رفته کشف شود.<br/>حسینی ادامه داد: سارقان در مدت کمتر از یک هفته 19 خانه را با شگردهای مختلف شناسایی و از آنها سرقت کرده بودند که به دنبال پیدا شدن این اموال به مالباختگان تحویل داده شد.<br/>وی عمده سرقت‌های استان را مربوط به خانه‌های ویلایی و آپارتمان‌های طبقه اول اعلام کرد و افزود: در بررسی‌های انجام شده به این نتیجه رسیدیم که اکثر منازل به سرقت رفته فاقد حفاظ و دزدگیر بودند و سارقان به راحتی با شناسایی محل ورودی سرقت خود را انجام دادند.<br/>فرمانده انتظامی استان اردبیل از خانواده‌ها خواست؛ تا منازل خود را به تجهیزات ضد سرقت مجهز کرده و در صورت حضور افراد ناشناس در محلات آن را به پلیس گزارش دهند.<br/>انتهای پیام</p>
    </article>
  </body>
</html>