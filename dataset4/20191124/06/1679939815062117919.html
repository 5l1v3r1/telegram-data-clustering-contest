<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/forfota-mare-in-livezile-din-tara-pomicultorii-pregatesc-arborii-fructiferi-pentru-sezonul-rece_3059919.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-24T06:53:39+00:00"/>
    <meta property="og:title" content="Forfotă mare în livezile din țară. Pomicultorii pregătesc arborii fructiferi pentru sezonul rece"/>
    <meta property="og:description" content="În această perioadă, e forfotă mare în livezile din țară. Pomicultorii sunt preocupați de pregătirea pentru iarnă, pentru ca arborii fructiferi să treacă cu bine de sezonul rece, dar și să aibă o roadă bogată în anul următor.Constantin Furculiță deține pe"/>
  </head>
  <body>
    <article>
      <h1>Forfotă mare în livezile din țară. Pomicultorii pregătesc arborii fructiferi pentru sezonul rece</h1>
      <address><time datetime="2019-11-24T06:53:39+00:00">24 Nov 2019, 06:53</time> by <a rel="author">PUBLIKA.MD</a></address>
      <p><b>În această perioadă, e forfotă mare în livezile din țară. Pomicultorii sunt preocupați de pregătirea pentru iarnă, pentru ca arborii fructiferi să treacă cu bine de sezonul rece, dar și să aibă o roadă bogată în anul următor.</b><br/><br/>Constantin Furculiță deține peste 50 de hectare de livezi de mere și pere. Anual, el ridică o roadă de aproape 75 de tone la hectar. Agricultorul afirmă că pregătirea livezilor pentru iarnă trebuie să înceapă imediat după culegerea roadei și anume cu tratarea pomilor. <br/><br/>”Tratări cu calciu, tratări cuprice, tratări de menținerea mugurului și de pregătirea lui pentru iernat. Noi știm că avem ierni și mai vulnerabile. De aia, noi trebuie să pregătim plantele de cu toamnă”, a spus proprietarul livezii, Constantin Furculiță. <br/><br/><b>Încă o etapă importantă, în pregătirea pomilor pentru iarnă, este tăierea ramurilor uscate sau bolnave, pentru a direcționa energia în ramurile roditoare.</b> <br/><br/>”Acum mulți încep deja tăiatul, fiindcă cu forța de muncă este complicat și oamenii încep tăiatul mai devreme. Să începi tăiatul asta înseamnă curățitul la plante, se începe fărmatul la crengile care rămân”, a menționat Constantin Furculiță. <br/><br/><b>Bărbatul spune că o recoltă bogată este rezultatul muncii pe parcursul întregului an.</b> <br/><br/>”Mai avem lucrări mecanice. Dacă să vorbim despre livezi de tipul ăsta cu plasă antigrindină, atunci este necesar de a strânge plasa antigrindină pe iarnă, pentru că în caz că vine lapovița poate să ne dea jos toată structura”, a adăugat acesta. <br/><br/><b>Potrivit specialiștilor, și curățenia de toamnă este importantă în livadă. Astfel, toate frunzele sau fructele putrezite trebuiesc înlăturate, pentru a nu favoriza apariția dăunătorilor.</b> <br/><br/>”Avem uneori o problemă cu șoarecii, care se adăpostesc la rădăcină și pe timp de iarnă mănâncă vasele, fluidul care alimentează copacul cu nutrienți și apă”, a comunicat șeful departamentului tehnic, Dan Corcinschi. <br/><br/><b>Pentru a simplifica procedura de curățare, în livada lui Constantin Furculiță există mai multe utilaje, printre care și un tractor cu mături, care mărunțește frunzele uscate.</b> <br/><br/>”Permite de a strânge masa vegetală care a fost tăiată și frunzele care au căzut la rădăcina copacilor de a le aduna pe mijloc, pentru a fi tocată toată masa vegetală, care ulterior rămâne un fertilizant pentru pământ”, a spus Dan Corcinschi. <br/><br/>În ţară, suprafaţa livezilor de mere constituie aproape 50 de mii de hectare.</p>
    </article>
  </body>
</html>