<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/usa-vyzvali-socialne-siete-na-zablokova/431912-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T06:56:00+00:00"/>
    <meta property="og:title" content="USA vyzvali sociálne siete na zablokovanie účtov predstaviteľov Iránu"/>
    <meta property="og:description" content="Protesty v Iráne vypukli po oznámení zvýšenia cien benzínu až o 200 percent a rozšírili sa do najmenej 40 miest."/>
  </head>
  <body>
    <article>
      <h1>USA vyzvali sociálne siete na zablokovanie účtov predstaviteľov Iránu</h1>
      <h2>Protesty v Iráne vypukli po oznámení zvýšenia cien benzínu až o 200 percent a rozšírili sa do najmenej 40 miest.</h2>
      <address><time datetime="2019-11-24T06:56:00+00:00">24 Nov 2019, 06:56</time> by <a rel="author">TASR</a></address>
      <p>Washington 24. novembra (TASR) - Ministerstvo zahraničných vecí Spojených štátov vyzvalo v sobotu sociálne siete Facebook, Instagram a Twitter, aby predstaviteľom iránskej vlády pozastavili prístup k svojim účtom dovtedy, kým nebude v celom Iráne obnovená dostupnosť internetu po nedávnej blokáde s cieľom potlačiť nepokoje vyvolané zvýšením cien pohonných hmôt. Informovala o tom tlačová agentúra AFP.</p>
      <p>Iránska vláda minulý víkend drasticky obmedzila prístup občanov k internetu, čo bolo vysvetľované snahou zastaviť šírenie videozáznamov z násilných protestov. Tie vypukli 15. novembra a podľa oficiálnych údajov si vyžiadali päť mŕtvych, hoci mimovládna organizácia Amnesty International informovala o zabití vyše 100 demonštrantov.</p>
      <p><i>"Je to hlboko pokrytecký režim. Vypína internet, zatiaľ čo vláda naďalej využíva všetky tieto účty v sociálnych médiách," </i>povedal osobitný predstaviteľ Spojených štátov pre Irán, Brian Hook, v rozhovore pre agentúru Bloomberg, zverejnenom na oficiálnom twitterovom účte amerického rezortu diplomacie.</p>
      <p>Spomínané siete by mali podľa neho <i>"odstaviť účty"</i> iránskym predstaviteľom, ako sú najvyšší duchovný vodca Alí Chameneí, minister zahraničných vecí Mohammad Džavád Zaríf alebo prezident Hasan Rúhání, kým <i>"neobnovia internet pre vlastných ľudí"</i>. Facebook a Instagram sa k tejto výzve pre AFP bezprostredne nevyjadrili, zatiaľ čo Twitter oznámil, že sa vyjadrovať nebude.</p>
      <p>Protesty v Iráne vypukli po oznámení zvýšenia cien benzínu až o 200 percent a rozšírili sa do najmenej 40 miest.</p>
      <p>Spojené štáty uplynulý piatok uvalili sankcie na iránskeho ministra informácií a komunikačných technológií Mohammada Azararího Džahromího v súvislosti s úlohou, ktorú zohral pri zavádzaní cenzúry internetu v Iráne. Sankcie spočívajú v zablokovaní jeho majetku a majetkových podielov na území Spojených štátov.</p>
    </article>
  </body>
</html>