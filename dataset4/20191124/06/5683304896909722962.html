<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/23/maharashtra-political-twist-key-players.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T06:40:00+00:00"/>
    <meta property="og:title" content="ഷാ, യാദവ്, ഫഡ്നാവിസ്, അജിത് പവാർ; അട്ടിമറിക്ക് കരുനീക്കിയത് ഇവർ"/>
    <meta property="og:description" content="അമിത് ഷാഅഭിനവ ചാണക്യനെന്നു വീണ്ടും തെളിയിച്ചു. രാഷ്ട്രപതിഭരണം പിൻവലിച്ച് പുതിയ സർക്കാരിന് അധികാരമേൽക്കാനുള്ള നടപടിക്രമങ്ങൾ പൂർത്തിയാക്കിയതും കേന്ദ്ര.maharashtra government formation. Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>ഷാ, യാദവ്, ഫഡ്നാവിസ്, അജിത് പവാർ; അട്ടിമറിക്ക് കരുനീക്കിയത് ഇവർ</h1>
      <address><time datetime="2019-11-24T06:40:00+00:00">24 Nov 2019, 06:40</time> by <a rel="author">മനോരമ ലേഖകൻ</a></address>
      <p>
        <b>അമിത് ഷാ</b>
      </p>
      <p>അഭിനവ ചാണക്യനെന്നു വീണ്ടും തെളിയിച്ചു. രാഷ്ട്രപതിഭരണം പിൻവലിച്ച് പുതിയ സർക്കാരിന് അധികാരമേൽക്കാനുള്ള നടപടിക്രമങ്ങൾ പൂർത്തിയാക്കിയതും കേന്ദ്ര ആഭ്യന്തരമന്ത്രാലയം. </p>
      <p>
        <b>ഭുപീന്ദർ യാദവ്</b>
      </p>
      <p>മഹാരാഷ്ട്രയിൽ തിരഞ്ഞെടുപ്പു ചുമതലയുണ്ടായിരുന്ന ബിജെപി ദേശീയ ജനറൽ സെക്രട്ടറി അണിയറയിലിരുന്ന് അമിത് ഷായുടെ ഗെയിം പ്ലാൻ നടപ്പാക്കി. രാജസ്ഥാൻ സ്വദേശി, രാജ്യസഭാ എംപി, വയസ്സ് 50.</p>
      <p>
        <b>ദേവേന്ദ്ര ഫഡ്‌നാവിസ്</b>
      </p>
      <p>‘മുഖ്യമന്ത്രിയാകുന്നുവെങ്കിൽ അതു ഞാൻ തന്നെ’ എന്ന അവകാശവാദം നടപ്പാക്കി. ഭൂരിപക്ഷം തെളിയിക്കുകയെന്ന വെല്ലുവിളി ബാക്കി. അജിത് പവാറിനെ ഒപ്പം നിർത്താൻ അഴിമതിവിരുദ്ധ നിലപാട് വിഴുങ്ങേണ്ടി വന്നതു ക്ഷീണം.</p>
      <p>
        <b>അജിത് പവാർ</b>
      </p>
      <p>95,000 കോടി രൂപയുടെ അഴിമതിക്കേസുകളിൽനിന്നു തലയൂരാം. കേസുകൾ ഇനി തലവേദനയാകണമെങ്കിൽ ഈ സർക്കാർ വീഴുകയും മറുപക്ഷം അധികാരത്തിലെത്തുകയും വേണം. എൻസിപിയെ പിളർത്താനാകുമോ എന്ന സംശയം നിലനിൽക്കുന്നു. </p>
      <p>
        <b>പിഴച്ച കരുനീക്കങ്ങൾ ഉദ്ധവ് താക്കറെ</b>
      </p>
      <p>ഫഡ്നാവിസ്– അജിത് പവാർ കൂട്ടുകെട്ട് നിലനിന്നാൽ ശിവസേനയിൽ പിളർപ്പിനുള്ള സാധ്യതയേറെ. കോൺഗ്രസിനും എൻസിപിക്കുമൊപ്പം ചേർന്ന് സ്വന്തം നയങ്ങളിൽ വെള്ളം ചേർത്തെന്ന പ്രതീതി വന്നുകഴിഞ്ഞ സ്ഥിതിക്കു ഭരണമില്ലാതെ അണികളെ പിടിച്ചുനിർത്തുകയും എളുപ്പമല്ല. </p>
      <p>
        <b>ശരദ് പവാർ</b>
      </p>
      <p>ബിജെപി– ശിവസേനാ ഭിന്നതയിൽനിന്നു നേട്ടം കൊയ്തു കിങ് മേക്കർ ആകുകയായിരുന്നു ലക്ഷ്യം. എന്നാൽ അപ്രതീക്ഷിതമായി ബിജെപി തന്റെ പാർട്ടിയെയും കുടുംബത്തെയും ഭിന്നിപ്പിക്കുന്നതാണ് കാണേണ്ടി വന്നത്. കോൺഗ്രസ് സംശയിക്കുന്നുവെന്നതും പ്രതിസന്ധി.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/23/con-shiv-ncp.jpg"/>
        <figcaption>ഉദ്ധവ് താക്കറെ, ശരദ് പവാർ, പൃഥ്വിരാജ് ചവാൻ, സുപ്രിയ സുളെ, സഞ്ജയ് റാവുത്ത്</figcaption>
      </figure>
      <p>
        <b>പൃഥ്വിരാജ് ചവാൻ</b>
      </p>
      <p>മുൻ മുഖ്യമന്ത്രി. ശിവസേനയുമായി കൈകോർ‍ക്കുന്ന സാധ്യത കോൺഗ്രസിൽനിന്ന് ആദ്യം സംസാരിച്ചതും അതിന് അരങ്ങൊരുക്കിയതും ഇദ്ദേഹം. പൊതുമിനിമം പരിപാടിയുടെ കരടു തയാറാക്കി. </p>
      <p>
        <b>സുപ്രിയ സുളെ</b>
      </p>
      <p>ശരദ് പവാറിന്റെ മകൾ. പവാറിന്റെ തട്ടകമായ ബാരാമതിയിൽനിന്നുള്ള ലോക്സഭാംഗം. പവാറിന്റെ പിൻഗാമി സുപ്രിയയോ അജിത് പവാറോ എന്ന ചോദ്യം ഇപ്പോഴത്തെ സംഭവങ്ങൾക്കു വഴിമരുന്നിട്ടെന്നു നിഗമനം. </p>
      <p>
        <b>സഞ്ജയ് റാവുത്ത് </b>
      </p>
      <p>ശിവസേന രാജ്യസഭാംഗം. ചർച്ചകൾക്ക് ചുക്കാൻ പിടിച്ചു. സാമ്ന എക്സിക്യൂട്ടീവ് എഡിറ്റർ</p>
    </article>
  </body>
</html>