<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191124_04732835"/>
    <meta property="og:site_name" content="De Standaard"/>
    <meta property="article:published_time" content="2019-11-24T06:39:00+00:00"/>
    <meta property="og:title" content="Paus roept op tot wereld zonder kernwapens"/>
    <meta property="og:description" content="Paus Franciscus, die zondag aankomt in de Japanse stad Nagasaki waar tijdens de Tweede Wereldoorlog een zware nucleaire aanval plaatsvond, heeft opgeroepen..."/>
  </head>
  <body>
    <article>
      <h1>Paus roept op tot wereld zonder kernwapens</h1>
      <address>
        <time datetime="2019-11-24T06:39:00+00:00">24 Nov 2019, 06:39</time>
      </address>
      <p>
        <b>Paus Franciscus, die zondag aankomt in de Japanse stad Nagasaki waar tijdens de Tweede Wereldoorlog een zware nucleaire aanval plaatsvond, heeft opgeroepen om een einde te maken aan kernwapens.</b>
      </p>
      <p>De 82-jarige paus, die zaterdag een vierdaagse tour in Japan aftrapte, zal in het Atomic Bomb Hypocenter Park in Nagasaki een speech over kernwapens geven. In een sportstadion in de stad zal hij een mis vieren en vervolgens vliegt hij naar Hiroshima.</p>
      <p>Bij een Amerikaanse aanval kwamen in 1945 74.000 mensen om in Nagasaki. De aanval gebeurde drie dagen nadat het eerste atoomwapen was gedropt op de stad Hiroshima. Bij die aanval wamen 140.000 mensen om.</p>
      <p>‘Ik bid voor de overlevenden van atoombommen die nog steeds lijden door de wonden van de tragedie die in de geschiedenis van de mensheid is achtergelaten’, verklaarde de paus zaterdag tijdens vergadering met de bisschoppen in de ambassade van het Vaticaan in Tokio.</p>
      <p>Maandag zal Franciscus een onderhoud hebben met keizer Naruhito en eerste minister Shinzo Abe in Tokio. Nog op de agenda staat een ontmoeting met slachtoffers van de aardbeving, tsunami en nucleaire ramp van 2011 in het noordoosten van Japan.</p>
    </article>
  </body>
</html>