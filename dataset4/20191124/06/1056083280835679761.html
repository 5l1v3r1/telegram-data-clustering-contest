<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301229/%D8%B3%D8%AF%D9%87%D8%A7-%D8%A2%D9%85%D8%A7%D8%AF%D9%87-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%B3%DB%8C%D9%84%D8%A7%D8%A8"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:36:58+00:00"/>
    <meta property="og:title" content="سدها آماده مقابله با سیلاب"/>
    <meta property="og:description" content="میزان خروجی آب از سدهای کشور طی دو ماه اخیر با افزایش ۱۰۰ درصدی نسبت به سال گذشته از مرز هفت میلیارد مترمکعب گذشته و ظرفیت مناسبی از مخزن سدهای کشور به کنترل و تسکین سیلاب‌های احتمالی اختصاص یافته است. به طوری‌که طبق آخرین آمار ، از میان ۱۹۳ سد بزرگ، حدود ۶۷ سد مهم کمتر از ۴۰ درصد پراند و تنها یک درصد سدهای بزرگ کشور بیش از ۹۰ درصد آب دارند."/>
  </head>
  <body>
    <article>
      <h1>سدها آماده مقابله با سیلاب</h1>
      <address>
        <time datetime="2019-11-24T06:36:58+00:00">24 Nov 2019, 06:36</time>
      </address>
      <p>میزان خروجی آب از سدهای کشور طی دو ماه اخیر با افزایش ۱۰۰ درصدی نسبت به سال گذشته از مرز هفت میلیارد مترمکعب گذشته و ظرفیت مناسبی از مخزن سدهای کشور به کنترل و تسکین سیلاب‌های احتمالی اختصاص یافته است. به طوری‌که طبق آخرین آمار ، از میان ۱۹۳ سد بزرگ، حدود ۶۷ سد مهم کمتر از ۴۰ درصد پراند و تنها یک درصد سدهای بزرگ کشور بیش از ۹۰ درصد آب دارند.</p>
      <p>به گزارش ایسنا، طی دو ماه اخیر میزان خروجی از سدهای کشور حدود هفت میلیارد مترمکعب بوده که این رقم در مقایسه با مدت مشابه سال گذشته بیش از ۱۰۹ درصد افزایش یافته است. در حال حاضر از میان ۱۹۳ سد بزرگ کشور تنها یک درصد سدها بیش از ۹۰ درصد آب دارند، از این رو ظرفیت مناسبی از مخزن سدهای کشور به منظور کنترل و تسکین سیلاب‌های احتمالی در سال آبی ۹۹-۹۸ اختصاص پیدا کرده است. بر این اساس از ابتدای مهرماه تاکنون سدهای کشور همچنان روند تخلیه آب موجود در مخازن خود را در دستور کار قرار داده‌اند تا برای تسکین سیلاب‌های احتمالی آماده باشند.</p>
      <p>حجم مخازن سدهای پنجگانه تهران نیز ۲۱۰ میلیون مترمکعب نسبت به مدت مشابه سال قبل بیش‌تر است. میزان بارندگی در پاییز تقریبا با سال گذشته برابر بوده اما نسبت به ۵۰ سال گذشته صد درصد <b><a href="https://www.isna.ir/news/98082818567/%D8%B3%D8%AF%D9%87%D8%A7-%DA%86%D9%82%D8%AF%D8%B1-%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%B3%DB%8C%D9%84%D8%A7%D8%A8-%D8%A2%D9%85%D8%A7%D8%AF%D9%87-%D8%A7%D9%86%D8%AF">افزایش داشته است.</a></b></p>
      <p> میزان بارندگی‌های کشور از ابتدای سال آبی جاری (ابتدای مهرماه ۹۸) تا یکم آذرماه به بیش از ۴۲ میلی‌متر رسیده است که این رقم در مقایسه با بارندگی میانگین ۵۱ ساله حدود ۲۳ درصد افزایش یافته است. این میزان بارندگی توانسته است در میان بارش‌های نیم قرن اخیر در همین بازه زمانی رتبه سیزدهم را نیز به خود اختصاص دهد.</p>
      <p>بارندگی‌های مناسب سال آبی جدید موجب شده است تا آب ورودی به سدها نیز در شرایط مناسبی قرار گیرد، به‌طوری‌که روان‌آب ورودی به مخازن سدهای کشور تا پایان آبان‌ماه به بیش از سه میلیارد و ۶۸۰ میلیون مترمکعب رسیده که در مقایسه با ورودی مدت مشابه سال گذشته سه درصد افزایش پیدا کرده است.</p>
      <p>بارندگی‌های بسیار مناسب سال آبی گذشته باعث شده است تا آب موجود در مخزن سدهای کشور نیز در وضعیت مناسب‎‌تری قرار گیرد. در حال حاضر موجودی مخزن سدهای کشور به حدود ۲۵.۴ میلیارد مترمکعب رسیده که این رقم در مقایسه با مدت مشابه سال گذشته رشد ۲۶ درصدی را ثبت کرده است. هم‌اکنون ۵۰ درصد از حجم مخزن سدهای کشور پر بوده، درحالی‌که این رقم سال گذشته در همین بازه زمانی حدود ۴۱ درصد بوده است.</p>
      <p>انتهای پیام</p>
    </article>
  </body>
</html>