<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301132/%D8%B5%D9%81-%D8%A7%D9%81%D8%B1%D8%A7%D8%AF-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%A8%D8%B1%D8%A7%DB%8C-%D9%BE%DB%8C%D9%88%D9%86%D8%AF-%DA%A9%D9%84%DB%8C%D9%87-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:15:04+00:00"/>
    <meta property="og:title" content="صف افراد در انتظار برای پیوند کلیه در خراسان شمالی افزایش یافته است"/>
    <meta property="og:description" content="ایسنا/خراسان شمالی رئیس انجمن حمایت از بیماران کلیوی و دیالیزی خراسان شمالی گفت: صف افراد در انتظار برای پیوند کلیه در خراسان شمالی افزایش یافته است."/>
  </head>
  <body>
    <article>
      <h6 class="kicker">یک مسئول خبر داد:</h6>
      <h1>صف افراد در انتظار برای پیوند کلیه در خراسان شمالی افزایش یافته است</h1>
      <address><time datetime="2019-11-24T05:15:04+00:00">24 Nov 2019, 05:15</time> by <a rel="author">اعظم قهرمانی</a></address>
      <p>ایسنا/خراسان شمالی رئیس انجمن حمایت از بیماران کلیوی و دیالیزی خراسان شمالی گفت: صف افراد در انتظار برای پیوند کلیه در خراسان شمالی افزایش یافته است.</p>
      <p>دکتر محسن شهریاری در گفت و گو با ایسنا، با اشاره به اینکه در گذشته افراد نیازمند پیوند کلیه می توانستند از افراد غریبه نیز کلیه دریافت کنند، افزود: اما بعد از مصوب شدن این موضوع که پیوند کلیه باید از طریق اقوام و یا افراد دچار مرگ مغزی شده انجام شود، صف های افراد در انتظار پیوند نیز افزایش یافته است.</p>
      <p>وی ادامه داد: در حال حاضر در این استان 70 نفر در انتظار پیوند کلیه هستند و تعدادی از آن ها یکی دو سال است که در لیست انتظار قرار دارند.</p>
      <p>شهریاری در ارتباط با بیماران دیالیزی نیز اظهارکرد: تعداد بیماران دیالیزی نیز افزایش یافته است و مهمترین علت آن ابتلا به بیماری های زمینه ای از قبل فشار خون و دیابت است.</p>
      <p>وی تغذیه نادرست، چاقی، نداشتن تحرک، استرس و ... را از عوامل بروز بیماری های فشار خون و دیابت در افراد بیان کرد.</p>
      <p>این مسئول تصریح کرد: در حال حاضر 750 تا 800 بیمار دیالیزی تحت پوشش این انجمن هستند که یک درصد جمعیت خراسان شمالی را شامل می شود.</p>
      <p>پیش از آن فرزانه اکبریانی مدیر گروه بیماری های غیرواگیردانشگاه علوم پزشکی خراسان شمالی نیز در گفت و گو با ایسنا، اظهار کرده بود: 25 هزار نفر از مردم بالای 30 سال این استان به بیماری دیابت مبتلا هستند.</p>
      <p>وی افزود: این تعداد هفت درصد جمعیت این استان را شامل می شود.</p>
      <p>وی ادامه داد: این تعداد از جمعیت زیر پوشش دانشگاه علوم پزشکی خراسان شمالی هستند و از آن ها مراقبت های لازم انجام می شود.</p>
      <p>اکبریانی اظهار کرد: اما تعدادی از بیماران مبتلا به دیابت نیز به پزشکان بخش خصوصی مراجعه کرده و یا اینکه هنوز از بیماری خود بی اطلاع هستند.</p>
      <p>وی تصریح کرد: از آنجاییکه این بیماری بدون علائم بوده و فقط نشانه های پرخوری و پرنوشی را دارد اغلب افراد در ابتدا از بیماری خود آگاه نیستند.</p>
      <p>این مقام مسئول تاکید کرد: مهمترین عامل ابتلا به بیماری دیابت چاقی است.</p>
      <p>وی استرس، کم تحرکی، ژنتیک و تغذیه ناسالم را از دیگر علائم این بیماری اعلام کرد.</p>
      <p>انتهای پیام</p>
    </article>
  </body>
</html>