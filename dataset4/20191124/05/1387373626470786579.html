<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nuovaperiferia.it/cronaca/atti-vandalici-al-parco-i-bimbi-sono-senza-giochi/"/>
    <meta property="og:site_name" content="La Nuova Periferia"/>
    <meta property="article:published_time" content="2019-11-24T05:00:43+00:00"/>
    <meta property="og:title" content="Atti vandalici al parco: i bimbi sono senza giochi"/>
    <meta property="og:description" content="Atti vandalici al parco: i bimbi per ora restano senza giochi a Foglizzo. Il sindaco Gallenca è pronto a ripararlo: «In primavera faremo partire i lavori»."/>
  </head>
  <body>
    <article>
      <h1>Atti vandalici al parco: i bimbi sono senza giochi</h1>
      <h2>Il sindaco Fulvio Gallenca è pronto a ripararlo: «In primavera faremo partire i lavori, che saranno in parte finanziati dalla Regione».</h2>
      <address>
        <time datetime="2019-11-24T05:00:43+00:00">24 Nov 2019, 05:00</time>
      </address>
      <p>Atti vandalici al parco: i bimbi per ora restano senza giochi a Foglizzo. Il sindaco Fulvio Gallenca è pronto a ripararlo: «In primavera faremo partire i lavori, che saranno in parte finanziati dalla Regione».</p>
      <h3>Atti vandalici al parco</h3>
      <p>FAtti vandalici al parco giochi «Giocondo»: questa volta, i giochi per l’infanzia sono stati talmente danneggiati che il Comune ha preso la decisione più che giusta di  chiudere temporaneamente e transennare l’area per ragioni di sicurezza. E’ questa la sorte toccata a questo incantevole angolo verde ricco di graziose giostrine, situato a fianco delle scuole primaria e dell’infanzia di via Olivero, un parco utilizzato dagli scolari ma anche dagli altri ragazzi del paese. I fatti non sono nuovi, da tempo questo parco giochi era preso di mira dai vandali senza però mai arrivare a questo triste epilogo. Tanta l’amarezza di chi si prende cura di questa area ludica e cioè l’Unione Sportiva Dilettantistica foglizzese, l’USD, presieduta da Paolo Vecchia che l’ha inaugurato nel 2009 e prosegue quotidianamente ad occuparsene, a tenerlo in ordine e a tagliare l’erba.</p>
      <h3>Gallenca farà partire i lavori</h3>
      <p>Tuttavia, si pensa già a porre rimedio al problema, a dirlo è il Sindaco Fulvio Gallenca: «Per la primavera, contiamo di eseguire i lavori di completo rifacimento che erano già previsti e di adeguamento dell’area ai diversamente abili, finanziati a metà dalla Regione Piemonte. Purtroppo, siamo stati costretti a chiudere questo parco perchè era inagibile a causa dei ripetuti atti vandalici che lo hanno reso pericoloso, considerati i pezzi rotti nelle giostre». Sulle transenne all’ingresso del parco, compare un avviso del Comune di Foglizzo e dell’Unione Sportiva che ricordano ai cittadini che chi avesse intenzione di aiutare a ripristinare il parco giochi, grazie al suo lavoro o ad un contributo economico, può contattare il direttivo dell’Usd foglizzese. Il parco è infatti un bene pubblico che appartiene a tutti e già in passato ci sono state famiglie che hanno dato una mano in modo del tutto volontario per tenerlo in ordine e supportare l’impegno più che lodevole dei volontari dell’Unione Sportiva Dilettantistica foglizzese. Ma, tante volte non basta, e intervengono questi vandali, giovani per lo più che si ritrovano allo sbando e rompono scivoli o altalene e persino spostano le panchine davanti alle uscite di emergenza della scuola. Tristi e frequenti episodi che vanno a danneggiare il decoro ma soprattutto la funzionalità degli stessi. Fortunatamente, i bambini per giocare in questo periodo possono contare su un altro bellissimo parco giochi, quello di San Rocco, che è stato recentemente ristrutturato dal Comune e già usufruito dalle famiglie di Foglizzo.</p>
      <p>
        <a href="https://nuovaperiferia.it/">
          <b>
            <i>LEGGI ANCHE LE ALTRE NOTIZIE DE LA NUOVA PERIFERIA</i>
          </b>
        </a>
      </p>
      <p>
        <b>RESTA AGGIORNATO SU TUTTE LE NOSTRE NOTIZIE! COME?</b>
      </p>
      <p>Iscriviti al nostro gruppo Facebook <a href="https://www.facebook.com/groups/31786643220/?ref=br_rs"><b>La Nuova Periferia</b></a></p>
      <p>E segui la nostra pagina Facebook ufficiale <b><a href="https://www.facebook.com/lanuovaperiferia/">La Nuova Periferia</a></b>: clicca “Mi piace” o “Segui” e gestisci impostazioni e notifiche in modo da non perderti più nemmeno una notizia!</p>
    </article>
  </body>
</html>