<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/roumania-favori-gia-ton-deftero-giro-ton-eklogon-o-filoevropeos-klaous-gioxanis"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T05:37:18+00:00"/>
    <meta property="og:title" content="Εκλογές στη Ρουμανία: Φαβορί ο φιλοευρωπαίος Κλάους Γιοχάνις"/>
    <meta property="og:description" content="Ο φιλοευρωπαίος απερχόμενος πρόεδρος της Ρουμανίας Κλάους Γιοχάνις είναι φαβορί να κερδίσει μία δεύτερη θητεία στον δεύτερο γύρο των εκλογών που διεξάγονται σήμερα με αντίπαλο την αριστερή πρώην πρωθυπουργό Βιορίτσα Νταντσίλα."/>
  </head>
  <body>
    <article>
      <h1>Εκλογές στη Ρουμανία: Φαβορί ο φιλοευρωπαίος Κλάους Γιοχάνις</h1>
      <address>
        <time datetime="2019-11-24T05:37:18+00:00">24 Nov 2019, 05:37</time>
      </address>
      <p>Ο φιλοευρωπαίος απερχόμενος πρόεδρος της Ρουμανίας Κλάους Γιοχάνις είναι φαβορί να κερδίσει μία δεύτερη θητεία στον δεύτερο γύρο των εκλογών που διεξάγονται σήμερα με αντίπαλο την αριστερή πρώην πρωθυπουργό Βιορίτσα Νταντσίλα.</p>
      <p>Αν και η νίκη του στις προεδρικές εκλογές του 2014 είχε προκαλέσει έκπληξη, ο 60χρονος Γιοχάνις σε αυτή την εκλογική αναμέτρηση εμφανίζεται φαβορί για τον δεύτερο γύρο, αφού ήρθε πρώτος και στον πρώτο γύρο που διεξήχθη στις 10 Νοεμβρίου όταν συγκέντρωσε το 38% των ψήφων.</p>
      <p>Οι εκλογές αυτές αναμένεται να επιβεβαιώσουν τη φιλοευρωπαϊκή τάση της Ρουμανίας, σε αντίθεση με άλλες χώρες του πρώην ανατολικού μπλοκ, όπως η Ουγγαρία και η Πολωνία, όπου κυριαρχούν λαϊκιστές και εθνικιστές πολιτικοί.</p>
      <p>Ο Γιοχάνις έχει αντίπαλό του την 55χρονη Νταντσίλα, η οποία ήρθε στο πολιτικό προσκήνιο τον Ιανουάριο του 2018 όταν ανέλαβε τα ηνία της κυβέρνησης έπειτα από αίτημα του πρώην επικεφαλής στο Σοσιαλδημοκρατικού Κόμματος, ο οποίος πλέον εκτίει ποινή φυλάκισης για διαφθορά.</p>
      <p>Έπειτα από 21 δύσκολους μήνες η κυβέρνηση Νταντσίλα ανατράπηκε τον Οκτώβριο από το κοινοβούλιο και αντικαταστάθηκε από ένα κεντροδεξιό υπουργικό συμβούλιο υπό την ηγεσία του Εθνικού Φιλελεύθερου Κόμματος (PNL), στο οποίο ανήκει και ο Γιοχάνις.</p>
      <p>Η έβδομη πιο πολυπληθής χώρα της ΕΕ με 19,4 εκατομμύρια κατοίκους, στη Ρουμανία υπάρχουν τεράστιες κοινωνικές ανισότητες μεταξύ των κατοίκων των πόλεων, το επίπεδο ζωής των οποίων πλησιάζει στα ευρωπαϊκά πρότυπα, και των κατοίκων της υπαίθρου που είναι μεταξύ των πιο φτωχών στην Ευρώπη. Σχεδόν ένας στους δύο Ρουμάνους ζει στην ύπαιθρο.</p>
      <p>Τα εκλογικά κέντρα ανοίγουν στις 07:00 τοπική ώρα και ώρα Ελλάδας και κλείνουν στις 19:00. Οι πρώτες εκτιμήσεις για το αποτέλεσμα θα γίνουν γνωστές αμέσως, ενώ τα μερικά αποτελέσματα θα ανακοινωθούν το βράδυ.</p>
      <p>Πηγή: ΑΠΕ</p>
    </article>
  </body>
</html>