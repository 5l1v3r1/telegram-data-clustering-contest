<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301187/%D8%AD%D9%85%D8%AF%D9%88%DA%A9-%D8%A8%D8%A7-%D9%BE%D8%B1%D9%88%D9%86%D8%AF%D9%87-%D8%AD%D8%B0%D9%81-%D9%86%D8%A7%D9%85-%D8%B3%D9%88%D8%AF%D8%A7%D9%86-%D8%A7%D8%B2-%D9%84%DB%8C%D8%B3%D8%AA-%D8%AA%D8%B1%D9%88%D8%B1%DB%8C%D8%B3%D9%85-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D9%88%D8%A7%D8%B4%D9%86%DA%AF%D8%AA%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:58:35+00:00"/>
    <meta property="og:title" content="حمدوک با پرونده حذف نام سودان از لیست‌ تروریسم آمریکا به واشنگتن می‌رود"/>
    <meta property="og:description" content="نخست وزیر سودان شنبه آتی (نهم آذرماه) به دعوت رسمی واشنگتن به آمریکا سفر خواهد کرد."/>
  </head>
  <body>
    <article>
      <h1>حمدوک با پرونده حذف نام سودان از لیست‌ تروریسم آمریکا به واشنگتن می‌رود</h1>
      <address><time datetime="2019-11-24T05:58:35+00:00">24 Nov 2019, 05:58</time> by <a rel="author">مریم مینایی</a></address>
      <p>نخست وزیر سودان شنبه آتی (نهم آذرماه) به دعوت رسمی واشنگتن به آمریکا سفر خواهد کرد.</p>
      <p>به گزارش ایسنا، به نقل از سایت ارم نیوز، عبدالله حمدوک، نخست وزیر سودان به منظور بررسی حذف نام این کشور از لیست کشورهای حامی تروریسم و همچنین رایزنی درخصوص توسعه روابط دوجانبه میان واشنگتن و خارطوم شنبه آتی راهی واشنگتن می‌شود.</p>
      <p>قرار است که حمدوک در جریان سفر خود به واشنگتن با دونالد ترامپ، رئیس جمهوری آمریکا و شماری از مسؤولان برجسته این کشور و در رأس آنها مایک پنس، معاون رئیس جمهوری آمریکا و  رابرت اوبراین، مشاور امنیت ملی این کشور دیدار و رایزنی کند.</p>
      <p>هیئت همراه حمدوک شامل وزرای دفاع، ورزش و جوانان و دادگستری است.</p>
      <p>دولت آمریکا در سال ۱۹۹۷ نام سودان را در کنار اعمال تحریم‌های اقتصادی در لیست کشورهای حامی تروریسم قرار داد و علت این امر میزبانی خارطوم از اسامه بن لادن بود.</p>
      <p>دولت ترامپ در ششم اکتبر ۲۰۱۷ تحریم‌های اقتصادی و ممنوعیت تجاری اعمال شده بر سودان از سال ۱۹۹۷ را لغو کرد.</p>
      <p>اوایل ماه اوت، عبدالله حمدوک از آغاز رایزنی‌ها با واشنگتن در راستای حذف نام این کشور از لیست حامیان تروریسم خبر داد.</p>
      <p>واشنگتن تحریم‌هایی علیه سودان وضع کرده که بانک‌های این کشور را از فعالیت بین‌المللی باز می‌دارد.</p>
      <p>انتهای پیام</p>
    </article>
  </body>
</html>