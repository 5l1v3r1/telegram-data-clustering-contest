<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301188/%D9%87%DB%8C%DA%86-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:58:53+00:00"/>
    <meta property="og:title" content="هیچ افزایش قیمتی در بازار نداریم"/>
    <meta property="og:description" content="ایسنا/اصفهان رئیس سازمان صنعت، معدن و تجارت استان اصفهان با تاکید براینکه هیچ افزایش قیمتی در بازار نداریم، گفت: افزایش بی‌رویه خرید از سوی مردم موجب افزایش تقاضا و نابسامانی در بازار خواهد شد."/>
  </head>
  <body>
    <article>
      <h6 class="kicker">رئیس سازمان صمت استان اصفهان:</h6>
      <h1>هیچ افزایش قیمتی در بازار نداریم</h1>
      <address><time datetime="2019-11-24T05:58:53+00:00">24 Nov 2019, 05:58</time> by <a rel="author">پروانه عبداللهی</a></address>
      <p>ایسنا/اصفهان رئیس سازمان صنعت، معدن و تجارت استان اصفهان با تاکید براینکه هیچ افزایش قیمتی در بازار نداریم، گفت: افزایش بی‌رویه خرید از سوی مردم موجب افزایش تقاضا و نابسامانی در بازار خواهد شد.</p>
      <p>ایرج موفق در گفت‌وگو با ایسنا در خصوص وضعیت بازار بعد از افزایش نرخ بنزین، اظهار کرد: بعد از اجرای ساماندهی قیمت بنزین، روزانه با دستور استاندار اصفهان جلسات تنظیم بازار برگزار شد و به مردم اطلاع‌رسانی کردیم که ذخیره‌سازی کالا در استان اصفهان به میزان کافی انجام شده است.</p>
      <p>وی از مردم خواست با آرامش و به صورت عادی خرید کنند، تاکید کرد: افزایش بی‌رویه خرید از سوی مردم موجب افزایش تقاضا و نابسامانی در بازار خواهد شد.</p>
      <p>رئیس سازمان صنعت، معدن و تجارت استان اصفهان با اشاره به طرح‌های ویژه و اکیپ‌های خاص نظارت بر بازار از سوی بازرسی اصناف، سازمان صمت و تعزیرات حکومتی در بخش‌های مختلف استان، گفت: علاوه بر این سامانه ۱۲۴ فعال است و با افزایش ساعات کار تنظیم بازار استان از ۷ صبح تا ۱۰ شب، این بخش گزارشات کم‌فروشی، گران‌فروشی و ... را دریافت می‌کند، همچنین مردم می‌توانند با مراجعه حضوری، شکایت خود را به صورت کتبی به سازمان صمت ارائه دهند.</p>
      <p>وی با بیان اینکه در بحث ساماندهی بازار برخی به دنبال سوءاستفاده هستند، اظهار کرد: روز پنجشنبه نیز در جلسه‌ای با دادستان مرکز استان، بر نظارت بیشتر بازار و مقابله با گران‌فروشی تاکید شد، بنابراین با بازرسی‌های خود به دنبال این هستیم که افزایش قیمتی نداشته باشیم.</p>
      <p>موفق ادامه داد: با توجه به مواردی که در جلسه تنظیم بازار کشور و استان مطرح شد ممکن است برخی از کالاها و خدمات متاثر از ساماندهی قیمت بنزین قرار گیرند؛ به عنوان مثال سرویس مدارس، تاکسی‌های تلفنی و پیک‌های موتوری که در این طرح دیده نشده بودند، اکنون سهمیه بنزین آنها لحاظ شده است.</p>
      <p>وی گفت: در پی افزایش قیمت بنزین، در کمیته‌های کارشناسی زیرمجموعه تنظیم بازار و کمیسیون نظارت بر مجامع صنفی استان در حال کارشناسی هستیم تا هر کالا و خدماتی که متاثر از ساماندهی قیمت بنزین است درخواست‌های خود را ارائه دهد تا بعد از ارزیابی در این کمیته‌ها، یا نسبت به اصلاح قیمت آنها اقدام یا درخواست آنها رد خواهد شد.</p>
      <p>رئیس سازمان صنعت، معدن و تجارت استان اصفهان در پاسخ به این سوال که آیا کنترل دستوری بر بازار بعداً منجر به انفجار قیمت‌ها نخواهد شد؟ اظهار کرد: کنترل بازار اکنون اتفاق افتاده و مشکلی وجود ندارد، البته به مردم نیز بستگی دارد تا در خرید کالاهای موردنیاز خود دقت کنند، از سوی دیگر سازمان صمت مباحث کنترلی و نظارتی خود را به طور کامل اجرایی می‌کند و در حال حاضر هیچ افزایش قیمتی در بازار نداریم.</p>
      <p>موفق در خصوص اقدام خودسرانه برخی نانوایان در گرانی نان نیز، توضیح داد: حدود یک ماه پیش بر اساس مصوبه تنظیم بازار کشور قیمت نان ساماندهی شد، اما اواخر هفته گذشته برخی نانوایان در قیمت نان سلیقه‌ای عمل کردند که مصوب کردیم تا روز جمعه تمام نانوایی‌ها باید تابلو قیمت خود را براساس وزن چانه و ... نصب کنند.</p>
      <p>به گزارش ایسنا، سخنگوی دولت چهارشنبه هفته گذشته در حاشیه جلسه هیئت دولت اعلام کرد: تصمیم دولت آن است که تا پایان سال ۹۸ هیچ افزایش قیمتی در خدمات دولتی نداشته باشیم و هیچ‌کدام از دستگاه‌ها و شرکت‌های دولتی اجازه نخواهند داشت که در کالاها و خدماتشان افزایش قیمت داشته باشند.</p>
      <p>انتهای پیام</p>
    </article>
  </body>
</html>