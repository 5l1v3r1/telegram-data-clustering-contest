<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/vilagsztar/freddie-mercury-halala-evfordulo/"/>
    <meta property="og:site_name" content="FEMINA"/>
    <meta property="article:published_time" content="2019-11-24T05:45:00+00:00"/>
    <meta property="og:title" content="Freddie Mercury ritkán látott fotókon - Ma 28 éve, hogy elhunyt a legendás zenész"/>
    <meta property="og:description" content="Freddie Mercuryt a mai napig gyászolják rajongói."/>
  </head>
  <body>
    <article>
      <h1>Freddie Mercury ritkán látott fotókon - Ma 28 éve, hogy elhunyt a legendás zenész</h1>
      <h2>Freddie Mercuryt a mai napig gyászolják rajongói.</h2>
      <address><time datetime="2019-11-24T05:45:00+00:00">24 Nov 2019, 05:45</time> by <a rel="author">Laci Patricia</a></address>
      <p><b>Freddie Mercury</b> a 20. század egyik legtehetségesebb zenésze volt, a Queen aranytorkú énekese a '70-es években lopta be magát emberek millióinak életébe. A zenekar slágerei, mint a Bohemian Rhapsody, a Don't Stop Me Now, a Radio Ga Ga, a We Will Rock You vagy a We Are The Champions a mai napig megunhatatlan dalok. Sajnos nem minden művésznek az íródott meg, hogy hosszú évtizedeken keresztül éljenek és alkossanak, Mercury csupán 45 esztendős volt, amikor 28 évvel ezelőtt, 1991. november 24-én hosszas betegeskedés után elhunyt. </p>
      <h3>Freddie Mercury ritkán látott, fiatalkori képei</h3>
      <p>Halálának évfordulója alkalmából összegyűjtöttünk róla pár fiatalkori fotót, az alábbi felvétel például 1969 augusztusában készült róla. Ebben az évben, szeptemberben ünnepelhette 23. születésnapját. A kép elkészülte után, pár hónappal később, 1970-ben ismerkedett meg a Smile együttes két tagjával, Roger Taylor dobossal és Brian May gitárossal. </p>
      <figure>
        <img src="https://kep.cdn.indexvas.hu/1/0/2965/29657/296579/29657949_a2b80d995b614beac5f5316cae7c3937_wm.jpg"/>
        <figcaption>1969-ben, egy évvel a Queen megalakulása előtt.<cite>Fotó: Mark and Colleen Hayward / Getty Images Hungary</cite></figcaption>
      </figure>
      <p>Miután a Smile-ból kilépett az énekes, Mercury vette át a szerepét, egy évvel később csatlakozott hozzájuk John Deacon basszusgitáros, a banda 1971-ben nevet váltott , és Queen néven léptek fel együtt. 1973-ban jelent meg a debütáló albumuk, ezekben az időkben elég termékenyek voltak, mivel csak a '70-es években hét albumuk jelent meg. Mellette járták a világot, és hatalmas rajongói bázist építettek ki maguknak.</p>
      <p>A csapat összesen 14 albumot készített el Freddie Mercuryval, a legutolsó 1991 februárjában jelent meg Innuendo címmel. Ekkor már a sztár súlyos beteg volt évek óta, az AIDS-et 1987-ben diagnosztizálták nála. Halála előtt egy nappal otthona előtt közölte a sajtó képviselőivel, hogy halálos betegségben szenved, szinte ösztönösen ráérzett, hogy nem maradt sok ideje, mivel másnap reggel örökre lehunyta a szemeit.</p>
      <p>Mercury nagyon maximalista személyiség volt, a színpadon mindig igazi energiabomba volt, a magánéletében viszont egy nagyon visszahúzódó típus volt, erről 2013-ban Elton John értekezett Love Is The Cure: On Life, Loss and the End of AIDS című könyvében. A sztár elhunyt barátját humoros, lázadó és nagylelkű embernek tartotta.</p>
      <p>Érdekesség, hogy a sztár igazi cicabolond volt, macskáit saját gyermekeinek tekintette. Sőt, amikor 1985-ben megjelent a Mr. Bad Guy című szólólemeze, azt a saját cicáinak ajánlotta, illetve mindazoknak, akik imádják a macskákat.</p>
      <h3>Ez volt Freddie Mercury legutolsó fotója</h3>
      <p>Képes összeállításunkban megnézheted az elhunyt legendákról készült utolsó képeket.</p>
      <figure>
        <img src="https://kep.index.hu/1/0/2240/22405/224054/22405430_1497774_1e672d531cc3886d9d38c609b31aed2b_wm.jpg"/>
        <figcaption>
          <a href="https://femina.hu/vilagsztar/sztarok-legutolso-fotoi/">Nézegess képeket! 5 kép<br/><b>Freddie Mercury utolsó fotója - Még itt sem beszélt a halálos betegségéről</b></a>
        </figcaption>
      </figure>
    </article>
  </body>
</html>