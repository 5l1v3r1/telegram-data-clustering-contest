<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/mirasta-payiniz-var-2221432"/>
    <meta property="og:site_name" content="Posta"/>
    <meta property="article:published_time" content="2019-11-24T05:01:10+00:00"/>
    <meta property="og:title" content="Mirasta payınız var"/>
    <meta property="og:description" content="Annemin ilk evliliğinden bir oğlu var. Eşi ölünce babamla evlenmiş. Annem tüm mal varlığını ilk eşinden olan abime bırakmış, noterden de “Kızımın babasından olan haklarına abisi karışmayacak, kızım da abisinden hak almayacak” diye evrak yaptırmışlar."/>
  </head>
  <body>
    <article>
      <h1>Mirasta payınız var</h1>
      <address><time datetime="2019-11-24T05:01:10+00:00">24 Nov 2019, 05:01</time> by <a rel="author">Tamer Heper</a></address>
      <p>
        <b>Annemin ilk evliliğinden bir oğlu var. Eşi ölünce babamla evlenmiş. Annem tüm mal varlığını ilk eşinden olan abime bırakmış, noterden de “Kızımın babasından olan haklarına abisi karışmayacak, kızım da abisinden hak almayacak” diye evrak yaptırmışlar. Evrak abimin çocuklarında. Babamın yerlerinden nikah hakkı alıyorlar. Annemden olan haklardan ben de pay alabilir miyim? ● L.Y.</b>
      </p>
      <p>★ ★ ★ ★ ★</p>
      <p>Okuyucumun olayı kısa anlatma gayretini takdirle karşılıyorum ama öyle kısaltmış ki bilinmesi gereken bazı hususlar kaybolmuş. Mesela annenin iki oğlu olması lazım, biri ilk eşinden, diğeri ikinci eşinden olan okuyucum. Peki noterde de bahsettiği kız kim? Bu önemli, zira bir belge var ki birisi diğerine karışmayacak yani malvarlığında, belki de mirasta hak sahibi olacak.</p>
      <p>İyi ama bu belge ne? Bir vasiyetname mi? Anlaşılan okuyucum da görmemiş, saklandığı söyleniyor. Peki saklanan bir belge ne derece hüküm ifade eder? Babanın yerlerinden nikah hakkı diye bir kavramdan söz ediliyor. Bu nedir? Halk arasında yeni bir kavram umarım. Peki ben okuyucumu hiç mi aydınlatmayacağım? Bir konuya açıklık getireyim. Diyor ki, annemden kalan malda benim hakkım yok mu? Var elbette.</p>
      <p>Annenin ölümü ile terekede mal vardıysa bu mirasta hakkı var. Şayet annenin vefatında kocası hayatta değildiyse tüm malvarlığı çocuklarına kaldı. Anladığım kadarıyla ilk evlilikten bir erkek çocuk, ikinci evlilikten okuyucum var. Bu şartlarda annenin vefatında tüm malvarlığı iki çocuğa kaldı. Annenin ölümünde eşi hayattaydıysa malvarlığının dörtte üçünün yarısı okuyucumun. Bunu her zaman talep edebilir.</p>
    </article>
  </body>
</html>