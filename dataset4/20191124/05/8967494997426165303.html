<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/bende-met-machetes-bestormt-bioscoop-in-birmingham-vechtpartij-breekt-uit-voor-de-ogen-van-jonge-frozen-fans~acca9fcc/"/>
    <meta property="og:site_name" content="HLN"/>
    <meta property="article:published_time" content="2019-11-24T05:35:00+00:00"/>
    <meta property="og:title" content="Bende met machetes bestormt bioscoop in Birmingham: vechtpartij breekt uit voor de ogen van jonge ‘Frozen’-fans"/>
    <meta property="og:description" content="Een groep die gewapend was met machetes heeft gisteren een bioscoop in de Britse stad Birmingham bestormd, en een massale vechtpartij veroorzaakt. Mogelijke aanleiding is de release van een nieuwe ..."/>
  </head>
  <body>
    <article>
      <h1>Bende met machetes bestormt bioscoop in Birmingham: vechtpartij breekt uit voor de ogen van jonge ‘Frozen’-fans</h1>
      <address><time datetime="2019-11-24T05:35:00+00:00">24 Nov 2019, 05:35</time> by <a rel="author">HAA</a></address>
      <p>
        <b>Een groep die gewapend was met machetes heeft gisteren een bioscoop in de Britse stad Birmingham bestormd, en een massale vechtpartij veroorzaakt. Mogelijke aanleiding is de release van een nieuwe film over de Londense bendecultuur. Tal van jonge kinderen, die naar de bioscoop afzakten om de nieuwe ‘Frozen’-film te bekijken, waren getuige van de oproer.</b>
      </p>
      <p>Bezoekers in de cinemazaal verwittigden omstreeks 17.30 uur de politie toen ze de groep zagen. Volgens de politie waren meer dan 100 mensen bij de aanval betrokken, onder wie ook jonge tieners.</p>
      <related>
        <h4>Lees ook</h4>
        <a href="https://www.hln.be/nieuws/buitenland/ook-in-rotterdam-geruchten-over-plunderingen-jongeren-met-bivakmutsen-en-messen-opgepakt-bij-jd-sports-filiaal~aa62709d/"/>
      </related>
      <p>Een getuige meldt dat de onlusten uitbraken nadat een groep meisjes zich tegen een ander meisje had gekeerd. De security van Star City - een entertainmentcomplex in Birmingham - slaagde erin het gevecht op te breken. Maar toen de politie ter plaatse kwam, flakkerde het geweld opnieuw op en keerden tientallen jongeren zich tegen de agenten.<br/><br/>Met stroomstootwapens en honden kreeg de politie de situatie uiteindelijk onder controle. De bioscoop werd ontruimd en de agenten konden vijf oproerkraaiers oppakken, onder meer voor belemmering van de politie. Het gaat om vier minderjarigen, onder wie een 13-jarig meisje en twee 14-jarige jongens. Ook een 19-jarige jongeman werd ingerekend.</p>
      <p>Tijdens de interventie raakten zeven agenten lichtgewond, meldt The Independent. De politie nam twee machetes en een mes in beslag. “Het is duidelijk dat sommigen gisteren naar Star City zijn getrokken met als doel problemen te veroorzaken”, zegt Ian Green van de politie van Birmingham.</p>
      <figure>
        <iframe data-src="https://twitter.com/_rachaelallison/status/1198316918169583616" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De precieze aanleiding voor de onlusten is nog niet bekend, maar mogelijk heeft de film ‘Blue Story’ er iets mee te maken. Die film is sinds vrijdag te zien in Birmingham en werpt een licht op de bendecultuur in de Britse hoofdstad Londen.</p>
      <p>Getuigen reageren geschokt op de gebeurtenissen. Een moeder die met haar dochtertje naar ‘Frozen 2’ wilde gaan kijken, is diep onder de indruk. “Er waren veel kleine kinderen aanwezig en toen begonnen die jongeren gewoon te vechten. Het is wellicht een van de meest akelige momenten uit m’n leven’, vertelt de vrouw aan Birmingham Live.</p>
      <figure>
        <iframe data-src="https://twitter.com/emma_woolrich/status/1198356322087034882" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/WMPolice/status/1198329165398888459" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/WMPolice/status/1198329281719525376" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>