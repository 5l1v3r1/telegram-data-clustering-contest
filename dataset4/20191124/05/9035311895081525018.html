<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/24/hong-kong-da-halk-aylar-suren-protestolar-golgesinde-yerel-secimler-icin-sandik-basinda"/>
    <meta property="og:site_name" content="euronews"/>
    <meta property="article:published_time" content="2019-11-24T05:00:34+00:00"/>
    <meta property="og:title" content="Hong Kong'da halk, aylar süren protestolar gölgesinde sandık başında"/>
    <meta property="og:description" content="Hong Kong'da halk, aylardır devam eden hükümet karşıtı protestoların gölgesinde yerel seçimler için sandık başında. Pazar günü yapılacak yerel seçimlerde 7 milyon 400 bin nüfuslu kentteki 4 milyon 100 bin kayıtlı seçmenin oy kullanması bekleniyor."/>
  </head>
  <body>
    <article>
      <h1>Hong Kong'da halk, aylar süren protestolar gölgesinde sandık başında</h1>
      <address><time datetime="2019-11-24T05:00:34+00:00">24 Nov 2019, 05:00</time> by <a rel="author">Gizem Sade</a></address>
      <p>Hong Kong'da halk, aylardır devam eden hükümet karşıtı protestoların gölgesinde yerel seçimler için sandık başında. Pazar günü yapılacak yerel seçimlerde 7 milyon 400 bin nüfuslu kentteki 4 milyon 100 bin kayıtlı seçmenin oy kullanması bekleniyor.</p>
      <p>3 bin çevik kuvvet polisinin bütün sandık merkezlerini koruyacağı bildirilen bölgede yaklaşık 31 bin polis memuru görev alacak. Bu sayı Hong Kong'daki güvenlik güçlerinin neredeyse tamamının seçim süresince iş başında olacağını gösteriyor.</p>
      <p>2020'de düzenlenecek genel seçimlerde hükümet ve milletvekillerini seçmek üzere vatandaşlar adına oy verme hakkı kazanacak belediye meclis üyelerinin belirleneceği mahalli seçimde, toplam 1104 aday yarışacak.</p>
      <p>18 seçim bölgesinden 452 sandalye için yarışacak adaylardan kazananlar, temsil ettikleri bölgelerde yaşayan vatandaşlar adına 1200 kişilik komiteye girerek, hükümeti belirlemek üzere oy verme hakkına sahip olacak.</p>
      <p>Haziran ayından itibaren devam eden hükümet karşıtı protestoların en şiddetli çatışmalara sahne olduğu zamanda düzenlenen seçim, Hong Konglu göstericiler tarafından son umut olarak nitelendiriliyor.</p>
      <ul>
        <li>
          <a href="https://tr.euronews.com/2019/11/18/hong-kong-ta-universite-kampusunde-toplanan-gostericiler-gozaltina-aliniyor">Hong Kong'ta üniversite kampüsünde toplanan göstericiler gözaltına alınıyor</a>
        </li>
        <li>
          <a href="https://tr.euronews.com/2019/11/08/hong-kong-da-gosteriler-sirasinda-agir-yaralanan-universite-ogrencisi-hayatini-kaybetti">Hong Kong’da gösteriler sırasında ağır yaralanan üniversite öğrencisi hayatını kaybetti</a>
        </li>
      </ul>
      <h3>Hong Kong protestoları</h3>
      <p>Şüphelilerin Çin'e iadesi yasasının kabulü sonrası başlayan protestolarda demokrasi yanlısı göstericiler, Çin'in Hong Kong'un otonom statüsüne rağmen iç işlerine karışmasına tepki olarak sokaklara çıkmıştı.</p>
      <p>Son haftalarda protestocular ile polis arasındaki çatışma ve şiddet olayları artmıştı. Resmi verilere göre kentte hazirandan bu yana en az 4 bin protestocu gözaltına alındı.</p>
      <p>Çin'in baskısına karşı özgürlük isteyen Hong Konglu göstericiler ve polis arasındaki çatışmalar devam ederken kentin seçimlere hazırlandığı cumartesi günü görece sakin geçti.</p>
      <p>"Çin'in kuklası" olmakla suçladıkları Hong Kong Özel İdari Bölge Baş Yöneticisi Carrie Lam hükümetine tepkili olan demokrasi yanlıları, Pekin yanlılarının baskın olduğu mevcut siyasi havayı değiştirmek için belediye meclis üyeliği seçimini büyük fırsat olarak görüyor.</p>
      <h3>Hong Kong'un statüsü</h3>
      <p>Hong Kong, 1898'de imzalanan "kira sözleşmesi"yle uzun yıllar İngiltere hakimiyetinde kaldıktan sonra 1997'de Çin'e devredilmişti.</p>
      <p>İmzalanan ortak deklarasyon çerçevesinde Hong Kong'a 2047'ye kadar idari bağımsızlığını ve yapısını koruma hakkı tanınmıştı.</p>
      <p>Hong Kong, Çin'e bağlı olmasına rağmen kendine ait para birimi, dil, hukuk sistemi ve kimlik kullanıyor. Özerk yapılı bölgenin sadece savunma ve dış politika gibi konularda Pekin'e bağlı olduğu bu yönetim modeli, "bir ülke, iki sistem" olarak adlandırılıyor.</p>
      <p>Demokrasi savunucuları, başta Hong Kong'da adayların Pekin yönetimi tarafından belirlendiği seçim modeli olmak üzere bölgedeki mevcut Çin kaynaklı pratiklerin söz konusu modele aykırı olduğu görüşünü savunuyor.</p>
      <p>Ek kaynaklar<b> • Reuters, AA</b></p>
    </article>
  </body>
</html>