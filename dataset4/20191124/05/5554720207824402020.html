<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/devendra-fadanvis-old-video-viral-says-on-ncp-leader-ajit-pawar/273536/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-24T05:19:47+00:00"/>
    <meta property="og:title" content="‘अजित पवार को भेजेंगे जेल, वहां होगा चक्की पीसिंग-पीसिंग’, देवेंद्र फड़णवीस का पुराना वीडियो हुआ वायरल"/>
    <meta property="og:description" content="देवेंद्र फडणवीस का भी एक वीडियो सामने आया, जिसमें वह अजित पवार को जेल भेजने की बात कहते हुए नजर आ रहे हैं। उनका यह वीडियो अब तेजी से वायरल हो रहा है।"/>
  </head>
  <body>
    <article>
      <h1>‘अजित पवार को भेजेंगे जेल, वहां होगा चक्की पीसिंग-पीसिंग’, देवेंद्र फड़णवीस का पुराना वीडियो हुआ वायरल</h1>
      <address><time datetime="2019-11-24T05:19:47+00:00">24 Nov 2019, 05:19</time> by <a rel="author">JKR Staff</a></address>
      <p>तमाम अटकलों के बीच महाराष्ट्र में अजित पवार ने भाजपा के साथ मिलकर सरकार बना ली। शनिवार सुबह भारतीय जनता पार्टी (भाजपा) के नेता देवेंद्र फडणवीस ने मुख्यमंत्री पद की ली, जबकि NCP नेता अजीत पवार ने उपमुख्यमंत्री पद की शपथ ली। इस अचानक हुए राजनीतिक बदलाव ने सभी को हैरान कर दिया। इस बीच, महाराष्ट्र की राजनीति को लेकर सियासी बयानबाजी का दौर शुरू हो गया। सोशल मीडिया पर तरह-तरह के पुराने वीडियो और बयान शेयर किए जाने लगे। इस बीच, सीएम देवेंद्र फडणवीस का भी एक वीडियो सामने आया, जिसमें वह अजित पवार को जेल भेजने की बात कहते हुए नजर आ रहे हैं।</p>
      <figure>
        <img src="http://www.jantakareporter.com/wp-content/uploads/2019/11/Devendra-Fadnavis-and-Ajit-Pawar.jpg"/>
      </figure>
      <p>दरअसल, सोशल मीडिया पर जो देवेंद्र फडणवीस का वीडियो वायरल हो रहा है वो 2014 का है। वीडियो में भाजपा नेता देवेंद्र फडणवीस चुनाव प्रचार के दौरान यह कहते हुए नजर आ रहे हैं कि अगर महाराष्ट्र में हमारी सरकार बनती है तो अजित पवार जेल में चक्की पीसेंगे। फडणवीस का यह वीडियो अब सोशल मीडिया पर तेजी से वायरल हो रहा है।</p>
      <p>ABP न्यूज़ द्वारा शेयर किए गए वीडियो में देवेंद्र फड़णवीस कह रहे हैं, ‘सिंचाई घोटाले में अजित पवार ने क्या किया है, ये सबको पता है। अब हमारी सरकार आएगी तो वो जेल में जाएंगे। अजित पवार चक्की पीसिंग, पीसिंग एंड चक्की पीसिंग।’</p>
      <figure>
        <iframe data-src="https://twitter.com/ABPNews/status/1198148452149944327?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गौरतलब है कि, महाराष्ट्र के राज्यपाल बी.एस. कोश्यारी ने एक चकित करने वाले घटनाक्रम के तहत शनिवार को भारतीय जनता पार्टी (भाजपा) के नेता देवेंद्र फडणवीस को राज्य के नए मुख्यमंत्री और राकांपा नेता अजित पवार को नए उपमुख्यमंत्री के रूप में शपथ दिला दी। यह शपथ ग्रहण ऐसे समय में हुआ है जब एक दिन पहले शिवसेना-राकांपा-कांग्रेस के बीच मुख्यमंत्री पद के लिए शिवसेना अध्यक्ष उद्धव ठाकरे के नाम पर सहमति बनी थी।</p>
    </article>
  </body>
</html>