<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2824249-u-centri-vasingtona-zapalili-svicki-pamati-pro-miljoni-zertv-golodomorugenocidu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T05:53:00+00:00"/>
    <meta property="og:title" content="У центрі Вашингтона запалили свічки пам'яті про мільйони жертв Голодомору-геноциду"/>
    <meta property="og:description" content="Це стало вже незмінною традицією для Вашингтона - наприкінці листопада збиратися біля Меморіалу жертвам Голодомору-геноциду й запалювати свічки в пам'ять про мільйони жертв сталінського режиму, який хотів знищити українство штучним мором."/>
  </head>
  <body>
    <article>
      <h1>У центрі Вашингтона запалили свічки пам'яті про мільйони жертв Голодомору-геноциду</h1>
      <h2>Це стало вже незмінною традицією для Вашингтона - наприкінці листопада збиратися біля Меморіалу жертвам Голодомору-геноциду й запалювати свічки в пам'ять про мільйони жертв сталінського режиму, який хотів знищити українство штучним мором.</h2>
      <address>
        <time datetime="2019-11-24T05:53:00+00:00">24 Nov 2019, 05:53</time>
      </address>
      <p>Українські й американські громадяни, дипломати, представники духовенства, політики й журналісти прийшли цієї суботи до монумента, аби помолитися й згадати про страшну трагедію.</p>
      <figure>
        <iframe src="https://www.youtube.com/embed/M_IY4I5bigQ" width="560" height="315" data-service="Youtube" scrolling="no"/>
      </figure>
      <p>"Цей Голодомор став не тільки трагедією для України, але й для всього світу. Це згадка про те, що такого не повинно ніколи й ніде повторитися знову", - зазначив у коментарі агентству настоятель Українського православного кафедрального собору Святого Андрія Отець Володимир.</p>
      <p>Він зауважив, що за створення пам'ятника Голодомору в Вашингтоні українська громада в США боролася довгі роки, й кілька років тому американська влада виділила місце в центрі столиці.</p>
      <p>"Тепер це стало місцем, куди ми приходимо приклонитися – не тільки раз на рік, але постійно, тому що всі жертви, які спочили під час Голодомору завжди залишаються з нами, і ми в молитві поєднуємося з ними", - підкреслив священник.</p>
      <figure>
        <img src="https://static.ukrinform.com/photos/2019_11/1574578639-387.jpg"/>
      </figure>
      <p>За традицією, Отець Володимир відправив панахиду, згадавши разом з усіма жалобні сторінки історії української.</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2824222-ukrainski-gromadi-tureccini-vsanuvali-pamat-zertv-golodomoru.html">Українські громади Туреччини вшанували пам'ять жертв Голодомору</a>
      </blockquote>
      <p>Представник Державного департаменту, заступник помічника держсекретаря США Джордж Кент, який також прийшов на пам'ятну церемонію, зі свого боку, зауважив, що пам'ять про ці події важлива й для американського народу.</p>
      <p>"Я думаю, що історія Голодомору зачіпає американців. Саме тому ми маємо меморіал в пам'ять про цю трагедію в центрі Вашингтона, де майже нереально отримати дозвіл на будівництво будь-яких інших монументів. І це можливість для американців побачити, дізнатися й ушанувати життя людей, які загинули внаслідок Голодомору",- зауважив представник адміністрації США.</p>
      <figure>
        <img src="https://static.ukrinform.com/photos/2019_11/1574578640-255.jpg"/>
      </figure>
      <p>Він підкреслив, що цей пам'ятник є символом стійкості українського народу.</p>
      <p>"Зусилля радянського режиму, Сталіна, переломити українську націю зазнали невдачі, дух України вистояв, але втратив мільйони невинних життів",- зазначив Джордж Кент.</p>
      <p>Тимчасовий повірений у справах України в США Андрій Яневський, який нині очолює українське посольство в Вашингтоні, висловив вдячність за позицію американської адміністрації щодо Голодомору-геноциду й підтримки України.</p>
      <p>"Ми вдячні <a href="https://www.ukrinform.ua/rubric-world/2824159-derzdep-pro-golodomor-srsr-ne-vdalosa-zlamati-duh-ukrainskogo-narodu.html">Державному департамент</a>у за їхню змістовну заяву, яка водночас була наповнена емоційним змістом, який розуміють в Україні й так само розуміють в Америці", - сказав український дипломат.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2824186-u-lvovi-zapalili-tisacu-lampadok-u-pamat-pro-zertv-golodomoru.html">У Львові запалили тисячу лампадок у пам'ять про жертв Голодомору</a>
      </blockquote>
      <p>Він підкреслив, що це підкреслює позицію всієї адміністрації США на підтримку України. "Це – чіткий сигнал, що Сполучені Штати стоять пліч-о-пліч з Україною, на захист її територіальної цілісності й незалежності", - зауважив він.</p>
      <figure>
        <img src="https://static.ukrinform.com/photos/2019_11/1574578640-142.jpg"/>
      </figure>
      <p>У суботу, вже котрий рік поспіль меморіальний захід окроплював холодний осінній дощ. "З нами плаче й природа, - сказав один із учасників заходу, - Плаче за мільйонами загиблих і ненароджених в Україні".</p>
      <p>
        <i>Фото та відео: Ярослава Довгопола/ Укрінформ</i>
      </p>
    </article>
  </body>
</html>