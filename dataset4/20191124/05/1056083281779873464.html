<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301166/%D9%85%D8%B5%D9%88%D8%A8%D9%87-%D9%85%D8%AC%D9%84%D8%B3-%D8%AF%D8%B1-%D9%85%D9%88%D8%B1%D8%AF-%D8%B8%D9%87%D8%B1%D9%86%D9%88%DB%8C%D8%B3%DB%8C-%D8%A8%D8%B1%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:41:25+00:00"/>
    <meta property="og:title" content="مصوبه مجلس در مورد ظهرنویسی برات"/>
    <meta property="og:description" content="نمایندگان مجلس در مصوبه‌ای شرایط ظهرنویسی برات را تعیین کردند."/>
  </head>
  <body>
    <article>
      <h1>مصوبه مجلس در مورد ظهرنویسی برات</h1>
      <address><time datetime="2019-11-24T05:41:25+00:00">24 Nov 2019, 05:41</time> by <a rel="author">الهه حمیدی کیا</a></address>
      <p>نمایندگان مجلس در مصوبه‌ای شرایط ظهرنویسی برات را تعیین کردند.</p>
      <p>به گزارش ایسنا، نمایندگان مجلس در جلسه علنی صبح امروز (یکشنبه) و در جریان بررسی جزییات لایحه تجارت اسناد تجارتی ماده ۳۵۹ این لایحه را به تصویب رساندند که بر اساس آن چنانچه ظهرنویسی متضمن عبارات " وکالت در وصول" ، " برای وصول " یا هر عبارت دیگر باشد که حاکی از نمایندگی در وصول است، دارنده می‌تواند کلیه حقوق ناشی از برات را اعمال کند اما رد ظهرنویسی تنها می‌تواند به عنوان وکالت در وصول اقدام کند؛ در این صورت مسئولان برات در مقابله دارنده فقط می‌توانند به ایراداتی استناد کنند که در مقابل ظهرنویس قابل استناد باشند.</p>
      <p>نمایندگان در ادامه ماده ۳۶۰ این لایحه را نیز به تصویب رساندند که بر اساس آن وکیل در وصول برات می‌تواند پس از فوت یا هجر ظهرنویس نیز حقوق ناشی از برات را اعمال کند مگر این که در متن برات بر خلاف آن تصریح شده یا قائم مقام قانونی ظهرنویس وی را از این امر منع کرده باشد؛ در این صورت وکیل در وصول باید به فوریت برات را به قائم مقام قانونی متوفی یا محجور تسلیم کند.</p>
      <p>نمایندگان در ماده ۳۶۱ این لایحه نیز مصوب کردند چنانچه ظهرنویسی متضمن عبارات " برای وثیقه" ، " برای رهن" یا هر عبارت دیگر باشد که حاکی از وثیقه است دارنده می‌تواند کلیه حقوق ناشی از برات را اعمال کند اما در ظهرنویسی آن تنها می‌تواند به عنوان وکالت در وصول اقدام کند.</p>
      <p>مسئولان سند نمی‌توانند در برابر دارنده به ایرادات مبتنی بر روابط شخصی خود با ظهرنویس استناد کنند مگر این که دارنده به هنگام دریافت برات با سوء نیت به زیان مسئول پرداخت سند عمل کرده یا در تحصیل آن مرتکب تقصیر سنگینی شده باشد.</p>
      <p>انتهای پیام</p>
    </article>
  </body>
</html>