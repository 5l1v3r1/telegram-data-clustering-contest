<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/rahmi-turan-kendimi-affetmiyorum-257654h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T05:37:00+00:00"/>
    <meta property="og:title" content="Rahmi Turan: &quot;Kendimi affetmiyorum&quot;"/>
    <meta property="og:description" content="CHP'li Muharrem İnce'nin Saray'a giderek Cumhurbaşkanı Tayyip Erdoğan'la görüştüğünü öne süren Sözcü yazarı Rahmi Turan, kaynağından belge istemediği için çok pişman olduğunu açıkladı."/>
  </head>
  <body>
    <article>
      <h1>Rahmi Turan: "Kendimi affetmiyorum"</h1>
      <address><time datetime="2019-11-24T05:37:00+00:00">24 Nov 2019, 05:37</time> by <a rel="author">Yeni Çağ Gazetesi</a></address>
      <p>
        <b>CHP'li Muharrem İnce'nin Saray'a giderek Cumhurbaşkanı Tayyip Erdoğan'la görüştüğünü öne süren Sözcü yazarı Rahmi Turan, kaynağından belge istemediği için çok pişman olduğunu açıkladı.</b>
      </p>
      <p>Geçtiğimiz günlerde "CHP'li Muharrem İnce Saray'a giderek Cumhurbaşkanı ve AKP Genel Başkanı Recep Tayyip Erdoğan'la görüştü" iddiası gündeme bomba gibi düşen Rahmi Turan, bugünkü köşe yazısında bahsi geçen bilgiyi nasıl bir süreç içerisinde duyurduğunu yazdı.</p>
      <p>Saray'a daha önce de birçok CHP'li gittiğini öne süren Turan, siyasetçilerin Cumhurbaşkanı ile görüşmesinin anormal olmadığını savundu ve İnce'yle ilgili haberin Türkiye çapında olay haline gelmesine şaşırdığını söyledi.</p>
      <p>Rahmi Turan ayrıca, iddiasıyla ilgili belge istemediği için pişman olduğunu belirtti ve haber kaynağının tutumuna da tepki gösterdi.</p>
      <p>
        <b>Turan'ın 'Siyaseti sarsan olay' başlıklı yazısından öne çıkan kısımlar şöyle: </b>
      </p>
      <p>“Bu açıklama yazısını yazmak benim için görev oldu.</p>
      <p>Haber kaynağım!</p>
      <p>Büyük baskılara rağmen, meslek anlayışım gereği, haber kaynağımı açıklamıyordum… Fakat o arkadaş Odatv'ye:</p>
      <p>'Haber kaynağı ben değilim. Bunu söyleyenleri mahkemeye vereceğim' diye demeç verince gerçeğin açıklanması gerekti.</p>
      <p>Sevgili Talat Atilla… Ne vardı durup dururken “Haber kaynağı ben değilim” diye açıklama yapmak?</p>
      <p>Bunu çok garip buldum ve içtenlikle söylüyorum, ayıpladım!"</p>
      <p>
        <b>'KURALI KENDİSİ BOZDU'</b>
      </p>
      <p>"Ne yazık ki, kuralı Talat Atilla kardeşim bozdu, ben de üzülerek gerçeği açıklamak zorunda kaldım:</p>
      <p>Evet, 'Muharrem İnce, Saray'da Erdoğan'la görüştü' şeklindeki haberimin kaynağı Talat Atilla'dır.</p>
      <p>Güvendiğim bir arkadaşım, kardeşim ve başarılı bir meslektaşım olduğu için ona inandım."</p>
      <p>
        <b>'KENDİMİ AFFETMİYORUM'</b>
      </p>
      <p>"Burada bir gerçeğin de altını çizmek gerekir. Talat Atilla'ya da haberin başka bir kaynaktan geldiği kesin. Açıklar mı, bilemiyorum. Bu onun vereceği karara bağlı…</p>
      <p>Bana gelince, güvendiğim, inandığımdan, ondan belge istememek gibi bir hatada bulunduğum için kendimi affetmiyorum!”</p>
      <related>
        <a href="https://www.yenicaggazetesi.com.tr/sozcu-gazetesinden-rahmi-turan-aciklamasi-257653h.htm"/>
        <a href="https://www.yenicaggazetesi.com.tr/ugur-dundardan-kemal-kilicdarogluna-tepki-257605h.htm"/>
        <a href="https://www.yenicaggazetesi.com.tr/talat-atilla-saraydaki-chpli-iddiasinin-detaylarini-acikladi-257574h.htm"/>
        <a href="https://www.yenicaggazetesi.com.tr/akpden-besetepeye-giden-chpli-aciklamasi-257559h.htm"/>
      </related>
    </article>
  </body>
</html>