<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/telos-stin-esostrefeia-epicheirise-na-valei-i-gennimata-sto-pasok-simera-oi-omilies-geroylanoy-androylaki-sto-synedrio-toy-kommatos-olo-to-paraskinio/"/>
    <meta property="og:site_name" content="economico.gr"/>
    <meta property="article:published_time" content="2019-11-24T05:20:10+00:00"/>
    <meta property="og:title" content="Τέλος στην εσωστρέφεια επιχείρησε να βάλει η Γεννηματά στο ΠΑΣΟΚ. Σήμερα οι ομιλίες Γερουλάνου, Ανδρουλάκη στο συνέδριο του κόμματος. Ολο το παρασκήνιο"/>
    <meta property="og:description" content="Η Φώφη Γεννηματά πέταξε χθες το γάντι στους εσωκομματικούς της αντιπάλους, αν το επιθυμούν, να την αμφισβητήσουν εντός των τειχών του Συνεδρίου του ΠΑΣΟΚ."/>
  </head>
  <body>
    <article>
      <h1>Τέλος στην εσωστρέφεια επιχείρησε να βάλει η Γεννηματά στο ΠΑΣΟΚ. Σήμερα οι ομιλίες Γερουλάνου, Ανδρουλάκη στο συνέδριο του κόμματος. Ολο το παρασκήνιο</h1>
      <address><time datetime="2019-11-24T05:20:10+00:00">24 Nov 2019, 05:20</time> by <a rel="author">Έλλη Τριανταφύλλου</a></address>
      <p>Η <b>Φώφη Γεννηματά</b> πέταξε χθες το γάντι στους εσωκομματικούς της αντιπάλους, αν το επιθυμούν, να την αμφισβητήσουν εντός των τειχών του <b>Συνεδρίου του ΠΑΣΟΚ.</b></p>
      <p>Ο <b>Νίκος Ανδρουλάκης</b>, υπ’ αριθμόν ένα δελφίνος του κόμματος, που θεωρείται βέβαιον ότι θα διεκδικήσει την ηγεσία τον Νοέμβριο του 2021, δεν φαίνεται διατεθειμένος να το σηκώσει σε αυτή τη φάση, καθώς εκτιμά ότι δεν μπορεί να τεθεί θέμα ηγεσίας, από τη στιγμή που δεν τέθηκε αμέσως μετά τις εκλογές.Ως εκ τούτου, στη σημερινή του ομιλία, αναμένεται να ασκήσει σκληρή κριτική στις επιλογές της ηγεσίας – περιλαμβανομένης και της απόφασης για τη διεξαγωγή του Συνεδρίου – αλλά ως εκεί.</p>
      <p>Άγνωστο παραμένει  τι θα πράξει την επομένη του Συνεδρίου ο<b> Παύλος Γερουλάνος</b>, που δεν είναι μέλος του ΚΙΝΑΛ, ο οποίος το προηγούμενο διάστηα σήκωσε όλο το βάρος της αντιπαράθεσης με την ηγεσία της Χαριλάου Τρικούπη ενόψει το Συνεδρίου, ποντάροντας στη “νεκρανάσταση” του ΠΑΣΟΚ.</p>
      <p>Στο χθεσινό ακροατήριο παρίστατο μόνο ο ένας εκ των τριών προηγούμενων αρχηγών. Ο κ. <b>Κώστας Σημίτης,</b> ο οποίος, ωστόσο, ούτως ή άλλως, δεν θεωρείται ένα πρόσωπο που μπορεί να διεγείρει τα κομματικά ανακλαστικά των «πασόκων».</p>
      <p>Ο <b>Γιώργος Παπανδρέου</b> δείχνει να μην ενδιαφέρεται για την ηγεσία κανενός κόμματος, ενώ ο <b>Ευάγγελος Βενιζέλος</b>, παραμένοντας σημαντικό πολιτικό μέγεθος στην πολιτική σκηνή, βρίσκεται σε φάση επαναπροσδιορισμού της πορείας του. Και οι δύο επέλεξαν να μην παραστούν στο συνέδριο, αν και προσκλήθηκαν.</p>
      <p>Αυτό, λοιπόν, που μένει να απαντηθεί, πιθανότατα όχι κατά τη σημερινή, δεύτερη ημέρα του Συνεδρίου του ΠΑΣΟΚ, είναι αν η χθεσινή νίκη της κυρίας Γεννηματά ήταν <b>«πύρρειος»</b> και σε ποιό βαθμό θα κατορθώσει να διασφαλίσει εσωκομματική ηρεμία αλλά και συνθήκες ανόδου των ποσοστών του κόμματος στο επόμενο διάστημα.</p>
    </article>
  </body>
</html>