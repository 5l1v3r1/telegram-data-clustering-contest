<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/romanii-isi-aleg-astazi-presedintele/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T05:12:07+00:00"/>
    <meta property="og:title" content="Românii își aleg astăzi președintele"/>
    <meta property="og:description" content="Aproape 19.000 de secții de votare s-au deschis în România,  la 7.00, la al doilea tur al prezidențialelor pentru cei 18.217.411 de alegători"/>
  </head>
  <body>
    <article>
      <h1>Românii își aleg astăzi președintele</h1>
      <address><time datetime="2019-11-24T05:12:07+00:00">24 Nov 2019, 05:12</time> by <a rel="author">(R.C.)</a></address>
      <p>
        <b>Românii își aleg astăzi președintele. Aproape 19.000 de secții de votare s-au deschis în România,  la ora 7.00, la al doilea tur al alegerilor prezidențiale. Numărul total al alegătorilor înscriși în listele electorale permanente este de 18.217.411 cetățeni, potrivit AEP.</b>
      </p>
      <p>Lista celor 18.748 de secții de votare din țară poate fi consultată pe site-ul <a href="http://www.roaep.ro/">www.roaep.ro</a> la secțiunea Management Electoral/Geografie electorală/Registrul secțiilor de votare. Alegătorii pot afla la ce secție de votare sunt arondați accesând <a href="http://www.registrulelectoral.ro/">www.registrulelectoral.ro</a></p>
      <p>Votarea în țară are loc duminică, 24 noiembrie, între orele 7.00 și 21.00, cu posibilitatea de prelungire până cel mai târziu la ora 23.59 pentru alegătorii care se află la sediul secției de votare la ora 21.00, precum și pentru cei care se află la rând în afara sediului secției de votare.</p>
      <p>În Diaspora au fost organizate 835 de secții de votare, la al doilea tur al alegerilor prezidențiale. Până la ora 7.00 votaseră în străinătate, la cel de-al doilea tur al alegerilor prezidențiale, peste 366.000 de români, față de 298.473, din care 273.284 pe liste suplimentare, în primul tur.</p>
      <p>Numărul total al alegătorilor înscriși în listele electorale permanente este de 18.217.411 cetățeni, potrivit AEP. De asemenea, numărul total de cetățeni români cu domiciliul în străinătate care figurează cu drept de vot la acest scrutin este de 715.064 de persoane, conform sursei citate.</p>
      <p>Actualul șef al statului Klaus Iohannis și fostul premier Viorica Dăncilă sunt candidații din turul al doilea al scrutinului. În urma celui de-al doilea tur al alegerilor este declarat ales candidatul care a obţinut cel mai mare număr de voturi valabil exprimate.</p>
      <p>Pe 14 noiembrie, Biroul Electoral Central a anunțat rezultatele finale oficiale la primul tur al alegerilor prezidențiale. Astfel, Klaus Iohannis a obținut 37,82%, Viorica Dăncilă – 22,26% și Dan Barna – 15,02%.</p>
      <p>Alegătorii din țară votează cu un act de identitate valabil, emis de statul român, respectiv: cartea de identitate; cartea electronică de identitate; cartea de identitate provizorie; buletinul de identitate; paşaportul diplomatic; paşaportul diplomatic electronic; paşaportul de serviciu; paşaportul de serviciu electronic; carnetul de serviciu militar.</p>
      <p>Sursa citată menționează că paşaportul simplu, paşaportul simplu electronic și paşaportul simplu temporar pot fi folosite doar de cetățenii români cu domiciliul în străinătate care votează în România.</p>
      <p>În țară, cetățenii votează la secţia de votare la care este arondată strada sau localitatea unde îşi au domiciliul ori reşedinţa, iar în cazul în care se află în altă unitate administrativ-teritorială, pot vota la orice secţie de votare din cadrul acesteia.</p>
      <p>Pentru alegătorii netransportabili din motive de boală sau invaliditate, din ţară, preşedintele biroului electoral al secţiei de votare poate aproba, la cererea scrisă a acestora, depusă cel mai târziu în preziua votării, însoţită de copii ale unor acte medicale sau alte acte oficiale din care să rezulte că persoanele respective sunt netransportabile, ca o echipă formată din cel puţin doi membri ai biroului electoral să se deplaseze cu o urnă specială şi cu materialul necesar votării – ştampilă cu menţiunea „VOTAT”, buletine de vot şi timbre autocolante necesare pentru a se efectua votarea.</p>
      <p>Ca și în primul tur, operațiunile privind numărarea voturilor, inclusiv ale celor prin corespondență, sunt înregistrate video și audio și se desfășoară în deplină transparență, în prezența tuturor membrilor birourilor electorale ale secțiilor de votare și a persoanelor acreditate.</p>
      <p>AEP mai menționează că persoanele acreditate să asiste la efectuarea operațiunilor electorale la primul tur de scrutin sunt de drept acreditate să asiste la efectuarea acestor operațiuni și la al doilea tur de scrutin.</p>
      <p>Votul în Diaspora</p>
      <p>Prima secție de votare pentru turul al doilea al prezidențialelor a fost deschisă în Auckland din Noua Zeelandă, vineri, 01.00 ora României, echivalentul orei locale 12.00.</p>
      <p>Un număr de 835 de secții au fost organizate în străinătate. Harta privind localizarea acestora poate fi accesată la adresa <a href="http://www.mae.ro/maps/4083">http://www.mae.ro/maps/4083</a></p>
      <p>La cel de-al doilea tur al alegerilor prezidențiale românii de peste hotare votează între 22 și 24 noiembrie.</p>
      <p>Prin urmare, votul în diaspora se va desfășura vineri, 22 noiembrie, între orele 12.00 – 21.00, sâmbătă, 23 noiembrie, între orele 7.00 – 21.00 și duminică, 24 noiembrie, între orele 7.00 – 21.00, cu posibilitatea de prelungire până la ora 23.59 pentru alegătorii care se află la sediul secției de votare la ora 21.00, precum și pentru cei care se află la rând în afara sediului secției de votare.</p>
      <p>Cetățenii români care în ziua alegerilor se află în străinătate pot vota la prezidențiale indiferent dacă sunt domiciliați, rezidenți sau turiști în statul respectiv.</p>
      <p>Alegătorii care nu se află în localitatea de domiciliu și cei care au fost omiși din lista permanentă a secției de votare pot merge la orice secție din țară, prezența lor la vot fiind înregistrată pe o listă suplimentară.</p>
      <p>De asemenea, cetățenii români din străinătate pot vota la altă secție de votare decât cea unde au fost arondați.</p>
      <p>Potrivit AEP, numărul total de cetățeni români cu domiciliul în străinătate care figurează cu drept de vot la acest scrutin este 715.064 de persoane.</p>
      <p>De asemenea, numărul total al alegătorilor români din străinătate care au optat pentru votul la secția de votare, prin înregistrarea pe site-ul votstrainatate.ro, este de 33.802 de cetățeni. Un număr de 35.917 cetățeni au optat pentru votul prin corespondență, însă dintre aceștia doar 17.503 au votat pe lista de corespondență, potrivit datelor BEC.</p>
      <p>Ministerul Afacerilor Externe a anunțat că a trimis în străinătate, pentru cel de-al doilea tur al alegerilor prezidențiale, 4.608.175 de buletine de vot și 2.866.260 de timbre autocolante cu mențiunea „VOTAT”.</p>
      <related>
        <h4>Articole asemănătoare</h4>
        <a href="https://www.cotidianul.ro/decredibilizarea-oricui/"/>
        <a href="https://www.cotidianul.ro/seful-inspectiei-judiciare-alte-nereguli-descoperite-la-dna/"/>
        <a href="https://www.cotidianul.ro/dragnea-cu-propriile-valize-la-parlament/"/>
      </related>
    </article>
  </body>
</html>