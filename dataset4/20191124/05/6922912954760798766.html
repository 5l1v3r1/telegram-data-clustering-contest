<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/ipa-sto-nosokomio-i-prodeftiki-dikastis-tou-anotatou-dikastiriou-rou8-mpeinter"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T05:27:58+00:00"/>
    <meta property="og:title" content="ΗΠΑ: Στο νοσοκομείο η προοδευτική δικαστής του Ανώτατου Δικαστηρίου Ρουθ Μπέιντερ"/>
    <meta property="og:description" content="Η προοδευτική δικαστής του Ανώτατου Δικαστηρίου των ΗΠΑ Ρουθ Μπέιντερ Γκίνσμπεργκ εισήχθη στο νοσοκομείο με ρίγη και υψηλό πυρετό, ανακοίνωσε χθες Σάββατο το Δικαστήριο."/>
  </head>
  <body>
    <article>
      <h1>ΗΠΑ: Στο νοσοκομείο η προοδευτική δικαστής του Ανώτατου Δικαστηρίου Ρουθ Μπέιντερ</h1>
      <address>
        <time datetime="2019-11-24T05:27:58+00:00">24 Nov 2019, 05:27</time>
      </address>
      <p>Η προοδευτική δικαστής του Ανώτατου Δικαστηρίου των ΗΠΑ Ρουθ Μπέιντερ Γκίνσμπεργκ εισήχθη στο νοσοκομείο με ρίγη και υψηλό πυρετό, ανακοίνωσε χθες Σάββατο το Δικαστήριο.</p>
      <p>Αφού εκτιμήθηκε η κατάσταση της υγείας της στο Sibley Μemorial Hospital της Ουάσινγκτον την Παρασκευή, η 86χρονη Μπέιντερ Γκίνσμπεργκ διακομίστηκε χθες Σάββατο στο Johns Hopkins «για αντιμετώπιση οποιασδήποτε ενδεχόμενης μόλυνσης».</p>
      <p>Χθες το βράδυ όμως τα νέα ήταν καθησυχαστικά καθώς τα συμπτώματά της βελτιώνονταν μετά τη χορήγηση αντιβίωσης και η Μπέιντερ Γκίνσμπεργκ αναμένεται να πάρει εξιτήριο σήμερα.</p>
      <p>Η 86χρονη δικαστής έχει χρειαστεί να νοσηλευθεί αρκετές φορές τα τελευταία χρόνια.</p>
      <p>Τον Αύγουστο υποβλήθηκε σε θεραπεία για κακοήθη όγκο στο πάγκρεας. Το 1999 χρειάστηκε να υποβληθεί σε θεραπεία για καρκίνο στο παχύ έντερο και τον Δεκέμβριο του 2018 της αφαίρεσαν δύο καρκινικούς όγκους από τον πνεύμονά της.</p>
      <p>Επίσης υπέστη κάταγμα στα πλευρά της από πέσιμο.</p>
    </article>
  </body>
</html>