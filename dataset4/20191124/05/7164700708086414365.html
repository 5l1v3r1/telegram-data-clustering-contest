<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/crime/news_539464/"/>
    <meta property="og:site_name" content="INNnews"/>
    <meta property="article:published_time" content="2019-11-24T05:25:57+00:00"/>
    <meta property="og:title" content="ตร.จัดกำลังเฝ้าผู้ต้องสงสัยฆ่าชาวจีนย่านห้วยขวาง"/>
    <meta property="og:description" content="พ.ต.อ.ธีระศักดิ์ ศรีประเสริฐ ผกก.สน.สุทธิสาร เปิดเผยกับ…"/>
  </head>
  <body>
    <article>
      <h1>ตร.จัดกำลังเฝ้าผู้ต้องสงสัยฆ่าชาวจีนย่านห้วยขวาง</h1>
      <h2>ตำรวจพบชายต้องสงสัย ฆ่าชาวจีนย่านห้วยขวาง พักรักษาตัวที่รพ.ย่านพระราม 9 เป็นชาติเดียวกัน คาดขัดแย้งเรื่องเงิน จัดกำลังเฝ้า</h2>
      <address>
        <time datetime="2019-11-24T05:25:57+00:00">24 Nov 2019, 05:25</time>
      </address>
      <p>พ.ต.อ.ธีระศักดิ์ ศรีประเสริฐ ผกก.สน.สุทธิสาร เปิดเผยกับสำนักข่าวไอ.เอ็น.เอ็น. ถึงความคืบหน้าภายหลังเกิดเหตุชายถูกแทงเสียชีวิตในห้องพัก บริเวณซอยประชาราษฎร์บำเพ็ญ 5 แยก 6 เขตห้วยขวาง หลังรับแจ้งจึงเร่งเดินทางเข้าตรวจสอบ ที่เกิดเหตุ พบห้องดังกล่าวเปิดเป็นสำนักงานนายหน้ารับทำวีซ่าและหนังสือเดินทาง พบผู้เสียชีวิต ชื่อ นายฟาง ยางเซิน อายุ 54 ปี สัญชาติจีน สภาพถูกมีดแทงที่คอและใบหน้ารวมกว่า 10 แผล ที่ห้องน้ำพบมีดพกตกอยู่ในอ่างพร้อมคราบเลือด</p>
      <p>ว่า ล่าสุด จากการสืบสวนพบผู้ต้องสงสัย ว่าเป็นคนร้ายที่ลงมือก่อเหตุ ได้พักรักษาตัวอยู่ที่ รพ.แห่งหนึ่ง ย่านพระราม 9 โดยเบื้องต้นยังไม่สามารถสอบปากคำได้ต้องรอให้เจ้าตัวพักฟื้นก่อน ซึ่งเมื่ออาการดีขึ้น พนักงานสอบสวนจะมีการสอกปากคำอย่างละเอียดอีกครั้ง ทั้งนี้พบผู้ต้องสงสัยเป็นชายชาวจีนเช่นเดียวกับผู้เสียชีวิต ส่วนสาเหตุที่ทำให้ลงมือทำร้าย สันนิษฐานว่ามาจากปัญหาขัดผลประโยชน์เรื่องเงิน แต่ทั้งนี้จะต้องรอสอบปากคำอย่างละเอียดอีกครั้ง</p>
      <p>อย่างไรก็ตาม ในส่วนของการตั้งข้อหาเบื้องต้น จะแจ้งข้อหาฆ่าผู้อื่นก่อน 1 ข้อหา ส่วนข้อหาอื่น ๆ นั้นจะต้องมีการตรวจสอบเพิ่มเติมต่อไป</p>
      <p> </p>
      <p>
        <b>ตร.จัดกำลังเฝ้าผู้ต้องสงสัยฆ่าชายชาวจีนย่านห้วยขวาง</b>
      </p>
      <p>พ.ต.อ.กฤษณะ พัฒนเจริญ รอง โฆษก ตร. เปิดเผยถึงความคืบหน้า กรณีเหตุบุกแทงหนุ่มใหญ่ชาวจีน นายหน้ารับต่อวีซ่า กว่า 10 แผลดับคาห้องพัก ในพื้นที่ สน.สุทธิสาร ว่า หลังเกิดเหตุพนักงานสอบสวนได้ รวบรวมพยานหลักฐาน สอบปากคำพยาน ร่วมกับแพทย์ชันสูตรพลิกศพชายสัญชาติจีนที่เสียชีวิต ประกอบสำนวนการสอบสวน อีกทั้งได้แจ้งเหตุและประสานข้อมูลไปยัง กองการต่างประเทศ, สตม. ,สถานเอกอัครราชฑูตสาธารณรัฐประชาชาชนจีนประจำราชอาณาจักรไทยเพื่อดำเนินการในส่วนที่เกี่ยวข้อง</p>
      <p>โดยขณะนี้เจ้าหน้าที่ตำรวจทราบถึงตัวคนร้ายที่ก่อเหตุแล้ว พนักงานสอบสวนได้ยื่นคำร้องต่อศาลเพื่อออกหมายจับ และเจ้าหน้าที่ตำรวจฝ่ายสืบสวนได้ติดตามจนพบตัวผู้ก่อเหตุ เบื้องต้นเป็นชายสัญชาติจีน โดยได้ไปรักษาตัวที่โรงพยาบาลย่านพระราม9 และเจ้าหน้าที่ตำรวจได้จัดกำลังไปเฝ้า ระหว่างรอแพทย์อนุญาตให้สามารถนำตัวคนร้ายไปดำเนินการตามขั้นตอนของกฎหมายได้</p>
      <p>รอง โฆษก ตร. กล่าวต่ออีกว่า จากการสืบสวนสอบสวนในเบื้องต้น สันนิษฐานว่าสาเหตุในคดีนี้เกิดจากการทะเลาะเรื่องการยืมเงินของคู่กรณีทั้งสองฝ่าย แต่เจ้าหน้าที่ตำรวจยังไม่ตัดประเด็นอื่นใดทิ้งไป คงต้องรอการรวบรวมพยานหลักฐานที่เกี่ยวข้อง รอผลการตรวจพิสูจน์ สอบปากคำพยาน และจับกุมตัวคนร้าย แจ้งข้อกล่าวหาเพื่อดำเนินการตามขั้นตอนของกฎหมายต่อไป</p>
      <p>ทั้งนี้ พล.ต.อ.จักรทิพย์ ชัยจินดา ผบ.ตร. ได้กำชับให้ทุกพื้นที่ ตำรวจท่องเที่ยว , สตม. มีมาตรการในการป้องกันเหตุ เพิ่มความเข้มในการตรวจตรา ทำฐานข้อมูลทั้งด้านการข่าว ช่องทางการรับรู้ การเข้าระงับเหตุ เพื่อสร้างความปลอดภัยชีวิตและทรัพย์สินของประชาชน นักท่องเที่ยว นักลงทุน</p>
      <p>อีกทั้งให้พนักงานสอบสวนดำเนินการสืบสวนสอบสวน ด้วยความรอบคอบ รวดเร็ว สิ้นกระแสความในทุกประเด็น โดยอาศัยพยานหลักฐานทางนิติวิทยาศาสตร์และพยานหลักฐานที่ชี้ให้เห็นถึงการกระทำความผิดของผู้ต้องหาหรือความเชื่อมโยงต่างๆ เป็นสำคัญ เพื่อสร้างความเชื่อมั่น ความไว้วางใจในสายธารเบื้องต้นของกระบวนการยุติธรรม ให้กับประชาชน นักท่องเที่ยว นักลงทุน</p>
      <p> </p>
    </article>
  </body>
</html>