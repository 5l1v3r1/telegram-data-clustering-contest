<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779187/%DB%8C%D8%AE-%D8%B2%D8%AF%D9%87-%D8%AF%DB%8C%D8%B2%D9%86%DB%8C-%DA%AF%DB%8C%D8%B4%D9%87-%D8%B3%DB%8C%D9%86%D9%85%D8%A7%D9%87%D8%A7-%D8%B1%D8%A7-%DA%AF%D8%B1%D9%85-%DA%A9%D8%B1%D8%AF-%D8%B4%D8%B1%D9%88%D8%B9-%DB%B1%DB%B0%DB%B0-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T05:17:23+00:00"/>
    <meta property="og:title" content="با اکران قسمت دوم؛ «یخ‌زده» دیزنی گیشه سینماها را گرم کرد/ شروع ۱۰۰ میلیون دلاری"/>
    <meta property="og:description" content="قسمت دوم «یخ‌زده» با فروش ۱۰۰ میلیون دلار در روز جمعه در سطح جهان، شروعی امیدوارکننده داشت."/>
  </head>
  <body>
    <article>
      <h1>با اکران قسمت دوم؛ «یخ‌زده» دیزنی گیشه سینماها را گرم کرد/ شروع ۱۰۰ میلیون دلاری</h1>
      <address>
        <time datetime="2019-11-24T05:17:23+00:00">24 Nov 2019, 05:17</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از ورایتی، «یخ‌زده ۲» از پنج‌شنبه شب با پیش‌بینی فروش ۱۲۴ میلیون دلاری در اولین آخر هفته اکرانش کارش را در ۴۴۴۰ سالن سینما در آمریکای شمالی شروع کرد.</p>
      <p>این در حالی است که پیش‌بینی‌ها برای فیلم‌های این هفته متفاوت است و فیلم جدید تام هنکس با عنوان «یک روز زیبا در محله» که در ۳۲۳۵ سالن سینما اکران شده، در کنار «فورد در برابر فراری» که در دومین هفته اکرانش قصد دارد مثل هفته پیش صدرنشین باشد هم در فهرست وجود دارند .این دو فیلم انتظار می‌رود به ترتیب ۱۴ میلیون دلار و ۱۵ میلیون دلار در این آخر هفته فروش کنند.</p>
      <p>«یخ زده ۲» با فروش ۴۱.۸ میلیون دلاری در سینماهای آمریکا در روز جمعه، در عین حال موفق شد تا ۵۷.۸ میلیون دلار نیز در بازار بین‌المللی بفروشد و تقریبا در یک روز آمار فروشش را به حدود ۱۰۰ میلیون دلار برساند.</p>
      <p>پیش‌بینی‌ها برای فروش «یخ زده ۲» در بازار داخلی آمریکا در اولین آخر هفته اکرانش (از جمعه تا یکشنبه) حدود ۱۰۰ میلیون دلار است.</p>
      <p>این می‌تواند دومین فروش موفق برای دیزنی پس از فروش ۱۹۱.۸ میلیون دلاری «شیرشاه» در اولین آخر هفته اکرانش در ماه جولای امسال باشد.</p>
      <p>«یخ زده ۲» ۶ سال پس از اکران فیلم اصلی «یخ زده» راهی سینماها شده است و بار دیگر شخصیت‌های آنا با صداپیشگی کریستین بل، السا با صداپیشگی ایندیا منزل، اولاف با صداپیشگی جاش گد و کریستوف با صداپیشگی جاناتان گراف را روی پرده نقره‌ای آورده است. آنها در جستجوی پاسخ این سوال هستند که چرا السا با قدرت‌های جادویی متولد شده است.</p>
      <p>این فیلم انیمیشن بر پایه رمان «ملکه برفی» اثر نویسنده مشهور هانس کریستیان آندرسن ساخته شده‌است. فیلم اصلی در سال ۲۰۱۴ موفق به کسب اسکار، گلدن گلوب و بفتا برای بهترین انیمیشن سال شد و در مجموع یک میلیارد و ۲۷۶ میلیون دلار فروش کرد.</p>
    </article>
  </body>
</html>