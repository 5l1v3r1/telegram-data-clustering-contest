<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301128/%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D8%AE%D9%88%D8%A7%D8%B3%D8%AA%DA%AF%D8%A7%D9%87-%D8%A8%D9%86%D8%AF%D9%BE%D8%A7%DB%8C%D8%A7%D9%86-%D8%B2%D9%87%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:11:01+00:00"/>
    <meta property="og:title" content="سیستان و بلوچستان خواستگاه بندپایان زهری"/>
    <meta property="og:description" content="ایسنا/سیستان و بلوچستان عضو هیات علمی دانشگاه علوم پزشکی زاهدان با اعلام این مطلب گفت: بند پایان زهرآگین طیف وسیعی از حشرات، عقربها و حتی عنکبوت ها را شامل می شوند."/>
  </head>
  <body>
    <article>
      <h1>سیستان و بلوچستان خواستگاه بندپایان زهری</h1>
      <address><time datetime="2019-11-24T05:11:01+00:00">24 Nov 2019, 05:11</time> by <a rel="author">مرجان طاووسی</a></address>
      <p>ایسنا/سیستان و بلوچستان عضو هیات علمی دانشگاه علوم پزشکی زاهدان با اعلام این مطلب گفت: بند پایان زهرآگین طیف وسیعی از حشرات، عقربها و حتی عنکبوت ها را شامل می شوند.</p>
      <p>به گفته دکتر جلیل نجاتی، عنکبوت بیوه سیاه یکی از این بندپایان زهرآگین محسوب می شود. که با توجه به پراکندگی جهانی آن موراد متعددی از گزش توسط این حشره از نقاط مختلف دنیا گزارش می شود.<br/>دکتر نجاتی تصریح کرد: استان سیستان و بلوچستان به همراه برخی دیگر از استانهای کشور خواستگاه بندپایان زهری از جمله گونه هایی از عنکبوت بیوه سیاه به شمار می رود و این نوع عنکبوت را می توان با رنگ سیاه و براق و نیز نوار قرمز پشت شکم از سایر عنکبوت ها تمیز داد.<br/>عضو هیات علمی دانشگاه علوم پزشکی زاهدان افزود: اگرچه سمیت زهر این عنکبوتها بالاست، اما به دلیل میزان اندک سم تزریقی، کشندگی مصدومان بالا نمی باشد، اگر چه در کودکان و افراد دارای مشکلات زمینه ای همچون ناراحتی های قلبی می تواند خطرساز باشد.<br/>وی گفت: سم این نوع عنکبوت سم عصبی (Neurotoxin) بوده و ضمن اینکه محل گزش بسیار دردناک است، سیستم عصبی فرد را گرفتار نموده و معمولاً ۳ تا ۷ روز فرد را درگیر خواهد کرد.<br/>وی با تاکید بر کنترل برخی وسایل و ظروف که از محیط بیرون و یا داخل حیاط به فضای داخلی خانه ها وارد می شود گفت: بهتر است زیر کپسولهای گاز، داخل جعبه های میوه ،کارتن ها و موارد مشابه قبل از ورود به خانه از نظر وجود عنکبوت یا سایر بندپایان زهری مورد بررسی قرار گیرد.<br/>به گفته این متخصص حشره شناسی اگر در داخل خانه با این گونه از عنکبوت های زهر آگین مواجه شدیم می توانیم از جارو برقی برای مکش و حذف آنها استفاده کرده و پاکت جاروبرقی را نیز در یک کیسه پلاستیکی قرار داده و از محیط خانه خارج کنیم. وی افزود: در صورتی که از مگس کش و حشره کش برای امحاء این حشرات استفاده می شود عدم تماس مستقیم دست با بدن این عنکبوت حتما از سوی هموطنان عزیز مورد توجه قرار گیرد.<br/>وی از مردم خواست در صورت گزش توسط بندپایان سریعا به اورژانس بیمارستان مراجعه کنند و در صورت مشاهده این گونه از عنکبوت ها مراتب را به شماره تلفن 33229097 مرکز بهداشت زاهدان و یا مرکز بهداشت محل سکونت خود اعلام کنند.<br/>انتهای پیام</p>
    </article>
  </body>
</html>