<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301163/%D9%BE%D8%B1%D9%88%D8%A7%D9%86%D9%87-%D9%87%D8%A7%DB%8C-%D8%B3%D9%88%D8%AE%D8%AA%D9%87-%D8%AF%D8%B1-%D9%BE%DB%8C%D9%84%D9%87-%D8%AF%D8%B1%D8%AF-%D9%88-%D8%B1%D9%86%D8%AC-%D8%AA%D8%AD%D8%B1%DB%8C%D9%85-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:40:48+00:00"/>
    <meta property="og:title" content="پروانه‌های سوخته در پیله درد و رنج تحریم‌ها"/>
    <meta property="og:description" content="بیماران E.B پروانه‌هایی هستند که در آتش تحریم‌ها می سوزند، آنها بدون آنکه بدانند تحریم چیست و آمریکا کجای دنیا قرار دارد، تحت تاثیر بیرحمانه ترین نوع تحریم قرار دارند و سیاست تحریم‌های واشنگتن به دردهای آنان اضافه کرده است."/>
  </head>
  <body>
    <article>
      <h6 class="kicker">/یادداشت/</h6>
      <h1>پروانه‌های سوخته در پیله درد و رنج تحریم‌ها</h1>
      <address><time datetime="2019-11-24T05:40:48+00:00">24 Nov 2019, 05:40</time> by <a rel="author">فاطمه ابوطالبی</a></address>
      <p>بیماران E.B پروانه‌هایی هستند که در آتش تحریم‌ها می سوزند، آنها بدون آنکه بدانند تحریم چیست و آمریکا کجای دنیا قرار دارد، تحت تاثیر بیرحمانه ترین نوع تحریم قرار دارند و سیاست تحریم‌های واشنگتن به دردهای آنان اضافه کرده است.</p>
      <p>به گزارش ایسنا، فاطمه شریفی، کارشناس سیاسی و بین‌الملل در یادداشتی نوشت: تحریم؛ واژه‌ای است که تمامی مردم ایران با آن آشنا بوده و کم و بیش اثرات ظالمانه آن را از ابتدای پیروزی انقلاب اسلامی، در زندگی خود حس کرده‌اند. تحریم‌های اقتصادی، تجاری، نظامی، علمی، هواپیمایی،  هسته‌ای و ... اما در این بین، تحریم‌های ناجوانمردانه دیگری وجود دارد که این روزها از سوی آمریکا اعمال می‌شود و به تحریم‌های دارویی شهرت پیدا کرده است. این مسئله در حالی است که واشنگتن پیش از این ادعا کرده بود که دارو را از لیست تحریم‌های یک‌جانبه خود بیرون آورده، به طور مثال چند ماه قبل که صحبت‌های برایان هوک، نماینده ویژه آمریکا در امور ایران منتشر شد، وی مدعی شد که تحریم‌های آمریکا شامل مواد غذایی، دارویی و اقلام بشردوستانه نمی‌شود. این ادعا در حالی عنوان شد که همان زمان مقامات داخلی و حتی دبیر کل سازمان ملل طی مواضع‌ خود، سخنانی خلاف این ادعا به زبان آوردند. دبیرکل سازمان ملل در این باره اعلام کرد: «تحریم‌ها و محدودیت‌های بانکی ایران ممکن است به طور غیرقانونی بر تولید، دسترسی و توزیع داروها، تجهیزات و لوازم پزشکی در ایران تأثیر بگذارد. داروهای خارجی به ویژه داروهای تخصصی مورد نیاز برای درمان بیماری‌های صعب العلاج همچون سرطان، بیماری‌های قلبی، تالاسمی و ام اس یا بیماری‌های نادر از اوایل سال ۲۰۱۸ در ایران کمیاب شده‌اند.»</p>
      <p>فرهان حق، معاون سخنگوی دبیرکل سازمان ملل متحد نیز در این‌باره گفت: «به دنبال صدور قرار موقت ماه اکتبر ۲۰۱۸ دادگاه بین‌المللی دادگستری، آمریکا موظف است موانع ناشی از مقررات هشتم ماه مه درباره صادرات دارو و تجهیزات پزشکی را به ایران برطرف کند، اما اکنون شاهد آن هستیم که ۱۵ کودک مبتلا به بیماری پروانه‌ای به دلیل رنج‌های ناشی از توقف ارسال وسایل پانسمان زخم‌هایشان از سوی شرکت سوئدی متاثر از تحریم‌های آمریکا، جان خود را از دست داده اند. ما همه کشورهای عضو سازمان ملل را تشویق می‌کنیم که از تصمیمات اتخاذ شده از سوی دادگاه بین المللی دادگستری پیروی کنند.»<br/>پیش از فرهان حق، رئیس خانه «ای‌بی» خبر از فوت ۱۵ کودک مبتلا به ای بی (بیماری پروانه‌ای) بخاطر تحریم‌های آمریکا، داده بود. ماجرا هم از این قرار بود که به دلیل آمار کم بیماران ای بی در جهان امکان تولید پانسمان ویژه این بیماری برای اغلب کشورهای جهان ممکن نیست و بنابراین تنها یک شرکت سوئدی میپلکس این پانسمان را تولید می کند. حالا هم آن طور که مدیرعامل و موسس خانه ای بی می‌گوید، این شرکت سوئدی به دلیل افزایش تحریم ها سهمیه پانسمان ایران را نداده و باعث شده است ۱۵ کودک ایرانی مبتلا به این بیماری جان خود را از دست بدهند. این در حالی است که وضعیت 300 نفر از این بیماران نیز وخیم اعلام شده است.<br/>در کنار شرکت سوئدی، شرکت‌های دارویی زیادی در سراسر دنیا به بهانه این تحریم‌ها حاضر به همکاری با ایران نیستند و همین عدم همکاری به کمبود دارویی در ایران دامن می‌زند. با وجود اینکه از سوی مسئولان دولت گفته می‌شود که بیش از ۹۶‌ درصد داروی مورد نیاز بیماران در داخل کشور تولید می‌شود، اما بدیهی است که حجم قابل توجهی از مواد اولیه این محصولات؛ وارداتی بوده که با گسترش تحریم‌ها ساخت دارو در داخل کشور را هم غیرممکن کرده یا با مشکلات جدی مواجه کرده است.<br/>طبق ادعای مقامات آمریکایی صدور مواد غذایی و دارویی به ایران، تحریم نیست؛ اما به خاطر تحریم‌های مالی و بانکی هیچ شرکت خارجی حاضر به ریسک نیست و به همین خاطر دسترسی به دارو برای بیماران ای بی و سایر بیماران صعب العلاج در ایران، نا ممکن شده است. تامین دارو و پانسمان برای بیماران پروانه‌ای از مهمترین نیازهای دارویی آنها در جهت کاهش دردهایشان است که متاسفانه از اردیبهشت سال ۹۷ مصادف با می ۲۰۱۸ و بازگشت تحریم های ثانویه آمریکا، با مشکل جدی مواجه شده است.</p>
      <p>تامین یک قطع پانسمان A۴  مورد نیاز برای بیماری پروانه‌ای یک میلیون تا ۲ میلیون تومان هزینه دربر دارد و به هیچ عنوان هم در بازار آزاد قابل تهیه نیست. کشورهای مختلفی این پانسمان را تولید می‌کنند اما بهترین نوع پانسمان مورد نظر برای بیماران ای بی در کشور سوئد است. در حال حاضر نزدیک به ۷۰۰ بیماری ای بی در کشور شناسایی شده اند و چنانچه نیاز آنها به پانسمان مورد نظر برطرف نگردد همه در معرض مرگ قرار می گیرند و این جنایت علیه بشریت است.<br/>نایب رییس کمیسیون اقتصاد سلامت اتاق بازرگانی نیز در این خصوص اظهار کرد: در سال‌های گذشته شرکتی در ایران نمایندگی یک شرکت سوئدی به نام میپلکس را در اختیار داشت و با برقراری ارتباط میان دو طرف، نیاز دارویی بیماران ای بی (EB) به کشور می‌رسید. اما با توجه به اینکه بسیاری از بانک‌های بین‌المللی با ایران همکاری نمی‌کنند، پس از تامین ارز نیز محدودیت‌هایی در جابجایی ارز و انتقال آن به شرکت فروشنده دارو وجود دارد. سندیکای صاحبان صنایع انسانی ایران شهریور امسال نیز عنوان کرده بود که «با آن که تحریم‌های آمریکا به روشی مهندسی شده اند که ممکن است به نظر برسد دسترسی بشردوستانه به مواد غذایی و دارو را هدف قرار نمی‌دهند؛ اما در عمل، تحریم‌های آمریکا همانند یک ابزار در جنگ اقتصادی است. رئیس مرکز مدیریت پیوند و امور بیماری های وزارت بهداشت نیز تاکید دارد که آمریکا به شکل ناجوانمردانه ای دارو و تجهیزات بیماران را تحریم کرده و شرکت سوئدی نیز بعد از آن رسما اعلام کرد پانسمان میپلکس را در اختیار بیماران ایرانی قرار نمی‌دهد.<br/>این صحبت ها در حالی مطرح می شود که علاوه  بر قرار موقت اخیر دیوان بین المللی دادگستری در شکایت ایران علیه آمریکا که غذا و دارو را جزو کالاهای غیر تحریمی اعلام کرده، کنوانسیون حقوق کودک بر اساس ماده بیست و چهار خود اعلام می‌دارد: «کشورهای طرف کنوانسیون حق کودک را جهت برخورداری از بالاترین استاندارد بهداشت و از تسهیلات لازم برای درمان بیماری و توانبخشی به‌رسمیت می‌شناسند.» با این وجود این روزها بیماران ای بی و خانواده هایشان علاوه بر غم بیماری، باید دغدغه تحریم ها را نیز داشته باشند، زیرا تحریم های آمریکا سبب شده این افراد به پانسمان ویژه ای که از درد آنها کم می‌کند، نیز دسترسی نداشته باشند. تهیه مواد اولیه دارویی و واردات داروهای بیماران خاص به ویژه پانسمان کودکان ای بی به دلیل تحریم های آمریکا با مشکلات بسیاری همراه است. برخلاف شعارها و وجود قوانین و پروتکل های بین المللی که هیچ کشوری حتی در زمان جنگ نباید از حوزه دارو و تجهیزات پزشکی تحریم باشد، امروز در تهیه مواد اولیه و وارد کردن داروهای بیماران خاص، بسیاری از کارخانه های داروسازی با مشکلات بسیاری مواجه اند.<br/>انتهای پیام</p>
    </article>
  </body>
</html>