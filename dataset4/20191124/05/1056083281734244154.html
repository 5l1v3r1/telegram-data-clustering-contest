<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301160/%D8%A8%DB%8C-%D8%AA%D8%AC%D8%B1%D8%A8%D9%87-%D8%AA%D8%B1%DB%8C%D9%86-%D8%AA%DB%8C%D9%85-%D8%AC%D8%A7%D9%85-%D8%A8%D8%A7%D8%B4%DA%AF%D8%A7%D9%87-%D9%87%D8%A7%DB%8C-%D8%A2%D8%B3%DB%8C%D8%A7-%D8%A8%D9%88%D8%AF%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:38:42+00:00"/>
    <meta property="og:title" content="بی‌تجربه ‌ترین تیم جام باشگاه‌های آسیا بودیم"/>
    <meta property="og:description" content="ایسنا/کرمانشاه کاپیتان ملی پوش تیم هندبال زاگرس اسلام آبادغرب گفت: بی تجربه‌ترین تیم جام باشگاه‌های آسیا بودیم، برای همین نتوانستیم عملکرد خوبی داشته باشیم."/>
  </head>
  <body>
    <article>
      <h6 class="kicker">کاپیتان تیم هندبال زاگرس:</h6>
      <h1>بی‌تجربه ‌ترین تیم جام باشگاه‌های آسیا بودیم</h1>
      <address><time datetime="2019-11-24T05:38:42+00:00">24 Nov 2019, 05:38</time> by <a rel="author">فاطمه احمدیان</a></address>
      <p>ایسنا/کرمانشاه کاپیتان ملی پوش تیم هندبال زاگرس اسلام آبادغرب گفت: بی تجربه‌ترین تیم جام باشگاه‌های آسیا بودیم، برای همین نتوانستیم عملکرد خوبی داشته باشیم.</p>
      <p>مجتبی کرمیان در گفت و گو با ایسنا، به ناکامی تیمش در رقابت‌های جام باشگاه‌های آسیا اشاره کرد و گفت: تیم ما در این دوره از رقابت‌ها بی تجربه‌ترین تیم حاضر بود. به واقع این برای اولین بار بود که یک تیم توپی از غرب کشور در رقابت‌های بین المللی حاضر شده بود و برای همین ترس و استرس زیادی بر تیم ما حاکم بود.</p>
      <p>کاپیتان تیم هندبال زاگرس اسلام آبادغرب افزود: هرچند در برابر تیم‌های خارجی حاضر در این رقابت‌ها که پشتوانه مالی قوی و بازیکنان قدرتمندی داشتند عملکرد خوبی نداشتیم، اما تجربه بسیار خوبی کسب کردیم، بگونه‌ای که اگر بار دیگر در این رقابت‌ها حاضر شویم، قطعا دیگر آن تیمی نخواهیم بود که برای اولین بار در این مسابقات شرکت کرد.</p>
      <p>وی بابیان اینکه تیم زاگرس از تجربه حضور در این رقابت‌ها برای رقابت‌های لیگ برتر استفاده می‌کند، عنوان کرد: بازی‌های نیم فصل دوم لیگ برتر هندبال از این هفته بصورت فشرده آغاز شده و همه تلاشمان را می‌کنیم تا امسال هم روی سکو قرار بگیریم‌.</p>
      <p>ملی پوش هندبال ایران در ادامه با اشاره به از دست رفتن سهمیه المپیک 2020  برای ایران در رقابت‌های انتخابی المپیک توکیو که یک ماه پیش برگزار شد، اعلام کرد: آنچه باعث شد در این رقابت‌ها نتوانیم سهمیه المپیک بگیریم، تبانی بین دو تیم کره جنوبی و بحرین بود که مانع از رسیدن ما به سهمیه شدند.</p>
      <p>وی تصریح کرد: علاوه بر این، برای این مسابقات لژیونرهای کشور را هم در اختیار نداشتیم و اگر آنها بودند عملکرد بهتری از تیم ایران دیده می‌شد.</p>
      <p>کرمیان اضافه کرد: البته هندبال ایران طی چندسال اخیر مشکلات زیادی داشته و در این مدت پنج مدیر عوض کرده که با روی کار آمدن علیرضا پاکدل در راس فدراسیون این مشکلات روبه کاهش است.</p>
      <p>وی همچنین به در پیش بودن رقابت‌های جام ملت‌های هندبال آسیا در کشور کویت که از 26 دی تا هفتم بهمن برگزار می شود اشاره کرد و گفت: اگر برای این رقابت‌ها لژیونرها را در اختیار داشته باشیم و اردوهای خوبی برگزار کنیم، می‌توانیم به راحتی سهمیه جام جهانی را کسب کنیم.</p>
      <p>انتهای پیام</p>
    </article>
  </body>
</html>