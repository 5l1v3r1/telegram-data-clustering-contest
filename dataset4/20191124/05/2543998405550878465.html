<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/170842/pike-morao-pravda-zbog-dejvis-kupa-zasto-nisi-dobro-reagovao-protiv-leganesa"/>
    <meta property="og:site_name" content="REPUBLIKA"/>
    <meta property="article:published_time" content="2019-11-24T05:31:00+00:00"/>
    <meta property="og:title" content="Pike morao da se pravda zbog Dejvis kupa: Zašto nisi dobro reagovao protiv Leganesa?"/>
    <meta property="og:description" content="Đerar Pike je nakon pobede Barselone na gostovanju Leganesu govorio o svojim svakodnevnim putovanjima u Madrid tokom prethodne nedelje zbog obaveza u Dejvis kupu čiji je vlasnik."/>
  </head>
  <body>
    <article>
      <h1>Pike morao da se pravda zbog Dejvis kupa: Zašto nisi dobro reagovao protiv Leganesa?</h1>
      <h2>Đerar Pike je nakon pobede Barselone na gostovanju Leganesu govorio o svojim svakodnevnim putovanjima u Madrid tokom prethodne nedelje zbog obaveza u Dejvis kupu čiji je vlasnik.</h2>
      <address><time datetime="2019-11-24T05:31:00+00:00">24 Nov 2019, 05:31</time> by <a rel="author">Republika</a></address>
      <p>Novinari su i pre meča Barselone sa Leganesom pisali o Pikeovom odsustvu sa treninga zbog obaveza koje ima u Madridu gde se igra Dejvis kup, a on je svoja svakodnevna putovanja u Madrid opravdao nakon utakmice.</p>
      <p>- Imao sam prijateljski razgovor sa trenerom o mojim planovima i o tome kako želim da ih rešim. Imam odličan odnos i sa trenerom i sa svima u klubu i cela ova frka koja se pravi dolazi spolja- rekao je Pike.</p>
      <p>Mediji su, uglavnom, složni u oceni da Pikeove obaveze u Dejvis kupu ne mogu da se usklade sa obavezama profesionalnog fudbalera, posebno nakon nešto sporije reakcije defanzivca prilikom vodećeg gola Leganesa na subotnjem meču. Na komentar da je to poslednica umora zbog svakodnevnih putovanja u Madrid Pike se samo nasmejao.</p>
      <p>- To je putovanje koje traje 40 minuta. Svu ovu pažnju to privlači zbog toga ko sam ja i šta predstavljam. Trudim se da sve radim na najjednostavniji način, mislim da ove kritike i nisu ozbiljne, ali ljudi imaju pravo da misle šta god požele. Ostajem sada u Madridu da gledam polufinala Dejvis kupa. Ono što svako od nas radi van terena je privatna stvar. Moj posao je da igram dobro kada dođem na utakmicu- poručio je defanzivac Barselone.</p>
      <related>
        <h4>Pročitajte još:</h4>
        <a href="http://republika.rs/sport/tenis/170000/Srpski-teniseri-love-krvavi-novac"/>
        <a href="http://republika.rs/sport/fudbal/170756/Barselona-posle-preokreta-jedva-pobede-nad-Leganesom"/>
        <a href="http://republika.rs/sport/tenis/169938/FOTO-Nole-sta-desilo"/>
        <a href="http://republika.rs/sport/fudbal/169915/Jovic-bas-nema-srece-Zidan-vratio-staroj-zelji"/>
        <a href="http://republika.rs/sport/soutajm/169906/FOTO-Neocekivani-susret-Srba-Madridu"/>
      </related>
    </article>
  </body>
</html>