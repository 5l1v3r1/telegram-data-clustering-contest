<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806927/%D8%B8%D8%B1%D9%81-%DB%8C%DA%A9-%D8%B3%D8%A7%D9%84-%D8%A2%DB%8C%D9%86%D8%AF%D9%87-%DB%B2%DB%B0-%D9%87%D8%B2%D8%A7%D8%B1-%D9%86%DB%8C%D8%B1%D9%88%DA%AF%D8%A7%D9%87-%D8%AE%D8%A7%D9%86%DA%AF%DB%8C-%D8%AE%D9%88%D8%B1%D8%B4%DB%8C%D8%AF%DB%8C-%D8%A7%DB%8C%D8%AC%D8%A7%D8%AF-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T05:45:00+00:00"/>
    <meta property="og:title" content="مسئول بسیج سازندگی کشور: ظرف یک سال آینده ۲۰ هزار نیروگاه خانگی خورشیدی ایجاد می‌شود"/>
    <meta property="og:description" content="مسئول بسیج سازندگی کشور گفت: براساس تفاهم‌نامه‌ای که بین دستگاه‌های مختلف امضا شد، ظرف یک سال آینده ۲۰ هزار نیروگاه کوچک خورشیدی در مناطق روستایی ایجاد می‌شود."/>
  </head>
  <body>
    <article>
      <h1>مسئول بسیج سازندگی کشور: ظرف یک سال آینده ۲۰ هزار نیروگاه خانگی خورشیدی ایجاد می‌شود</h1>
      <h2>مسئول بسیج سازندگی کشور گفت: براساس تفاهم‌نامه‌ای که بین دستگاه‌های مختلف امضا شد، ظرف یک سال آینده ۲۰ هزار نیروگاه کوچک خورشیدی در مناطق روستایی ایجاد می‌شود.</h2>
      <address>
        <time datetime="2019-11-24T05:45:00+00:00">24 Nov 2019, 05:45</time>
      </address>
      <p>به گزارش گروه اقتصادی خبرگزاری دانشجو، محمد زهرایی در مورد ایجاد نیروگاه‌های کوچک خورشیدی و طرح جهاد روشنایی گفت: براساس مصوبه‌ای که در مجلس گذرانده شد، قرار بر این شد ظرف پنج سال ۱۰۰ هزار نیروگاه کوچک خانگی خورشیدی به وسیله پنل‌های خورشیدی ایجاد شود.<br/><br/>وی افزود: این نیروگاه‌های پنل خورشیدی با تسهیلات کم‌بهره در قالب طرح بسیج روشنایی اقدام می‌شود، در جلسه‌ای که امروز بین مدیران عامل بانک‌ها و مسئولان مربوطه شامل سازمان برنامه و بودجه، سازمان انرژی‌های تجدیدپذیر و بهره‌وری انرژی برق، ساتبا، کمیته امداد امام خمینی و بسیج سازندگی منعقد شد، قرار شد با همکاری وزارت نیرو جهت استفاده از انرژی رایگان و تجدیدپذیر خورشیدی نیروگاه‌های کوچک خانگی خورشیدی در مناطق روستایی و مناطق حاشیه شهر‌ها ایجاد شود.<br/><br/><b>* اجرای هر نیروگاه خانگی با ۴۰ میلیون تومان</b><br/><br/>به گفته زهرایی، بسیاری از استان‌های کشور روز‌های آفتابی زیادی در طول سال دارند که با استفاده از تسهیلات ارزان‌قیمت و کم‌بهره خانوار‌های روستایی را به این نیروگاه‌های خورشیدی و کوچک مجهز کرد که براساس پیش‌بینی مجلس برای نصب هر پنل خورشیدی ۵۰ میلیون تومان هزینه می‌برد، ولی با صرفه‌جویی انجام شده می‌توان با ۴۰ میلیون تومان هم آن را اجرا کرد.<br/><br/><b>* اقساط تسهیلات از محل فروش برق وصول می‌شود</b><br/><br/>مسئول بسیج سازندگی کشور گفت: هر خانوار روستایی با نصب پنل خورشیدی تبدیل به یک نیروگاه کوچک ۵ کیلوواتی می‌شود که در پشت‌بام خانه نصب می‌شود و تسهیلاتی به فرد داده می‌شود که فرد روستایی اقساط نمی‌پردازد، بلکه علاوه بر اینکه برق برای او رایگان می‌شود از محل تولید این نیروگاه خورشیدی قسمتی برق به شبکه سراسری می‌فروشد که وزارت نیرو با خرید تضمینی این برق تولیدی از طریق شرکت ساتبا اقساط وام را به بانک می‌پردازد.<br/><br/><b>* منبع جدید درامدی برای خانوار روستایی</b><br/><br/>وی گفت: در این طرح حتی خانوار روستایی دارنده پنل خورشیدی در سال اول عدد ناچیزی و در سال‌های بعد رقم بیشتری درآمد کسب می‌کند و بعد از پنج سال یک خانوار روستایی هم صاحب پنل خورشیدی رایگان می‌شود و هم یک درآمد دائمی خواهد داشت که البته با این طرح اشتغال روستایی ایجاد نمی‌شود، اما یک درآمدی برای خانوار روستایی به دست می‌آید.<br/><br/>به گفته زهرایی، امتیاز این طرح این است که علاوه بر اینکه برق خانوار روستایی به صورت رایگان تأمین می‌شود یک درآمدی نیز برایش می‌ماند و دولت هر کیلووات ساعت را به نرخ تضمینی ۱۰۵۰ تومان از خانوار می‌خرد و یک کمک درآمدی برای خانوار به شمار می‌رود که می‌تواند به ماندگاری مردم در روستا‌ها و حتی مهاجرت معکوس به روستا کمک کند.<br/><br/>مسئول بسیج سازندگی کشور با بیان اینکه کشور آلمان یک دهم ایران هم تابش آفتاب ندارد، اما چند ده برابر ایران تولید انرژی خورشیدی انجام می‌دهد.<br/><br/>به گفته وی، در تفاهم‌نامه‌ای که امروز با حضور آقای بختیاری رئیس کمیته امداد، نورالله‌زاده مدیرعامل صندوق کارآفرینی امید، سلیمانی رئیس بسیج مستضعفین، نوبخت رئیس سازمان برنامه و بودجه امضا شد، هدف‌گذاری شد که ظرف پنج سال ۱۰۰ هزار نیروگاه خورشیدی کوچک در روستا‌ها ایجاد شود که برای سال اول که از امروز شروع می‌شود ۲۰ هزار نیروگاه کوچک در روستا‌ها ایجاد شود.<br/><br/>زهرایی با بیان اینکه قرار بود طرح جهاد روشنایی در سال ۹۸ به پایان برسد، گفت:، چون این طرح دیر اجرا شد، از امسال شروع شده و تا پایان سال ۹۹ حداقل ۲۰ هزار نیروگاه کوچک خانگی اجرا می‌شود و سال بعد از آن یعنی در سال ۱۴۰۰ نیز ۲۰ هزار نیروگاه جدید ایجاد خواهد شد و حداکثر ظرف پنج سال آینده ۱۰۰ هزار نیروگاه خورشیدی کوچک ایجاد خواهد شد و اگر همکاری بانک‌ها و وزارت نیرو بهتر باشد، این طرح زودتر به نتیجه می‌رسد. <br/><br/>مسئول بسیج سازندگی کشور بانک‌های عامل این طرح را شامل بانک رسالت، ملت، صادرات، ملی و صندوق کارآفرینی امید ذکر کرد.<br/><br/>وی همچنین گفت: هسته‌های جهادی تشکیل شده است که با کمک بسیج صنعت به مردم به صورت رایگان آموزش بدهند و بسیج در شناسایی افراد متقاضی کمک می‌کند اولویت با مددجویان، کمیته امداد و سازمان بهزیستی خواهد بود و اولویت دیگر برای روستا‌ها و مردم حاشیه شهر‌ها خواهد بود.<br/><br/><b>* معایب طرح جهاد روشنایی شناسایی و حذف شد</b><br/><br/>زهرایی این را هم گفت:‌تا کنون طرح جهاد روشنایی به صورت آزمایشی در چند روستا اقدام شده و معایب آن برطرف شده و از امروز شروع نصب ۲۰ هزار نیروگاه خورشیدی خانگی در کشور شروع می‌شود، زیرا طرح‌های آزمایشی در خوزستان، کرمانشاه و خراسان جنوبی با موفقیت اجرا شد.<br/><br/>مسئول بسیج سازندگی کشور در مورد اینکه استان‌هایی مانند سیستان و استان‌های کویری آیا در اولویت قرار می‌گیرند، گفت: تعداد متقاضی بستگی به تابش خورشید، رطوبت کمتر، تمیز پنل خورشیدی و اقلیم منطقه و تعداد متقاضی دارد. همچنین خدمات پس از فروش و آموزش نصب و راه‌اندازی نیروگاه‌های خورشیدی دارد.<br/><br/>وی همچنین در مورد خرید برق از نیروگاه‌های خانگی خورشیدی گفت: این طرح در قالب خرید تضمینی برق از نیروگاه‌های خورشیدی خانگی است و مشکلی برای خرید برق در آن نیست.<br/><br/>زهرایی در مورد اینکه آیا پنل‌های خورشیدی در داخل کشور تولید می‌شود، گفت: بخش مهمی از پنل‌ها تولید داخل است که در چند کارخانه انجام می‌شود البته بخشی از دستگاه‌های اینورتر و تجهیزات آن وارداتی است که بسیج در این زمینه قول داده تا پایان سال ۹۹ کل این دستگاه‌ها در داخل کشور تولید شود و امیدوارم با همت مخترعان کشور این هدف محقق شود.<br/><br/>مسئول بسیج سازندگی کشور در مورد ضمانت تسهیلات نیروگاه‌های خورشیدی روستایی گفت: بانک‌های مختلف رفتار مختلفی با مردم دارند و ما می‌خواهیم از طریق بانک مرکزی وحدت رویه در این زمینه باشد و تضمین تسهیلات و بیمه آسان شود.<br/><br/>وی همچنین در مورد نیروگاه خورشیدی در مناطق عشایری گفت: عشایر کشور در ۲۵ استان مستقر هستند که هم در طرح‌های محرومیت‌زدایی قرار دارند و هم در جوامع عشایر که یکجانشین شده‌آند نیروگاهی کوچک خورشیدی و پنل خورشیدی در خراسان جنوبی به صورت آزمایشی اجرا شده است.<br/><br/>مسئول بسیج سازندگی کشور در پایان گفت: از امروز تا یکسال آینده دست کم ۲۰ هزار نیروگاه کوچک خورشیدی در روستا‌ها اجرا می‌شود که برق هر کدام پنج کیلووات ساعت خواهد بود که آن هم به صورت خرید تضمینی توسط سازمان‌های انرژی‌های تجدید پذیر ساتبا خریداری می‌شود.</p>
    </article>
  </body>
</html>