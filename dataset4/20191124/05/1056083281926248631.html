<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301179/%D8%A7%D9%81%D8%B2%D8%A7%DB%8C%D8%B4-15%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%AA%D8%AC%D8%A7%D8%B1%D8%AA-%D8%A7%DB%8C%D8%B1%D8%A7%D9%86-%D8%A8%D9%87-%D9%88%D8%A7%D8%B3%D8%B7%D9%87-%D8%AA%D8%AC%D8%A7%D8%B1%D8%AA-%D8%A8%D8%A7-%D8%A7%D8%AA%D8%AD%D8%A7%D8%AF%DB%8C%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:52:30+00:00"/>
    <meta property="og:title" content="افزایش 15میلیارد دلاری تجارت ایران به واسطه تجارت با اتحادیه اوراسیا"/>
    <meta property="og:description" content="ایسنا/آذربایجان شرقی مدیرعامل سازمان منطقه آزاد ارس گفت: تجارت با کشورهای اتحادیه اوراسیا می تواند سهم سه درصدی تجارت ایران با اتحادیه اوراسیا را تا حدود 15 میلیارد دلار در سال افزایش دهد."/>
  </head>
  <body>
    <article>
      <h6 class="kicker">مدیرعامل سازمان منطقه آزاد ارس مطرح کرد</h6>
      <h1>افزایش 15میلیارد دلاری تجارت ایران به واسطه تجارت با اتحادیه اوراسیا</h1>
      <address>
        <time datetime="2019-11-24T05:52:30+00:00">24 Nov 2019, 05:52</time>
      </address>
      <p>ایسنا/آذربایجان شرقی مدیرعامل سازمان منطقه آزاد ارس گفت: تجارت با کشورهای اتحادیه اوراسیا می تواند سهم سه درصدی تجارت ایران با اتحادیه اوراسیا را تا حدود 15 میلیارد دلار در سال افزایش دهد.</p>
      <p>محسن نریمان با بیان اینکه از اول آبان ماه سال جاری تفاهم نامه ایجاد منطقه آزاد تجاری ایران - اتحادیه اقتصادی اوراسیا به مرحله اجرا درآمد، بیان کرد: بازار 280 میلیونی اتحادیه اوراسیا با ظرفیت اقتصادی 800 میلیارد دلاری فرصت‌های اقتصادی زیادی برای کشورمان و فعالان تجاری این منطقه دارد.</p>
      <p>وی افزود: طبق تفاهم نامه برای 862 قلم کالا تعرفه‌های ترجیحی و یا کاهش چشمگیر تعرفه برای صادرات و واردات متقابل اختصاص داده شده است که از مجموع کالاهای مورد توافق 360 قلم ترجیحات اعطایی ایران به اتحادیه اوراسیا برای تسهیل صادرات آن‌ها به بازار ایران بوده و 502 قلم ترجیحات اعطایی اتحادیه اوراسیا به فعالین اقتصادی ایران است.</p>
      <p>به گزارش ایسنا، نریمان انواع میوه،محصولات گلخانه ای، صیفی جات مانند خیار و گوجه فرنگی، خشکبار مانند پسته،کشمش و خرما، صنایع غذایی و آب میوه، فرآوری محصولات شیلات مانند میگو، خاویار و ماهی و گوشت مرغ و تخم مرغ از جمله محصولاتی است که تولیدکنندگان ایرانی می تواند از کاهش تعرفه ها طبق توافق نامه استفاده کنند.</p>
      <p>مدیرعامل ارس در پاسخ به سوال خبرنگار شبکه تلویزیون دولتی ارمنستان که شرایط ترجیحی ارس برای فعالان اقتصادی ارمنستان چگونه است؟ گفت: تولیدات کشاورزی و صنعتی در ارس موفقیت آمیز بوده و تولیدکنندگان می توانند علاوه بر بهره مندی از مزیت های قانونی و زیرساخت های منطقه آزاد ارس، از مشوق های صادراتی توافق نامه منطقه آزاد تجاری ایران-اتحادیه اوراسیا نیز استفاده کرده و کالا را با کمترین هزینه تولید و روانه بازارهای هدف کنند.</p>
      <p>نریمان در ادامه افزود: توافق نامه اوراسیا در اول راه است و قطعا با درک مزیت ها و تسهیلات، تجار برای استفاده از فرصت به وجود آمده اقدام خواهند کرد؛ اما قبل از اجرای این توافق نامه نیز ما برای سهولت تردد و خرید اتباع ارمنستانی در مرز نوردوز امکانات لجستیکی و بازارچه مرزی را توسعه و بهبود داده‌ایم.</p>
      <p>مدیرعامل سازمان منطقه آزاد ارس در پاسخ به سوال یک خبرنگار دیگر مبنی بر اعلام برنامه‌های ارس برای اتصال راه آهن ایران و ارمنستان، اظهار کرد: در حال حاضر برای احیای ظرفیت ترانزیتی منطقه آزاد ارس در بخش ریلی دو طرح مطالعاتی در دست اقدام داریم که شهر جلفا را از طرف غرب به چشمه ثریا در مرز ترکیه و از طرف شرق به نوردوز و اصلاندوز متصل خواهد کرد.</p>
      <p>وی گفت: در مورد اتصال خطوط ریلی با ارمنستان طبق جلسه اخیر وزرای راه دو کشور، اگر ارمنستان آمادگی مشارکت 30 درصدی داشته باشد ایران به صورت جدی آماده تامین زیرساخت‌ها برای ایجاد ارتباط ریلی با ارمنستان است؛ البته ما در منطقه آزاد ارس توسعه خطوط ریلی خودمان را پیگیری می‌کنیم اما موضوع اتصال به شبکه ریلی ارمنستان نیازمند اراده طرف ارمنستانی هم می باشد. در مورد بیمه خودروها نیز بیمه امید در ایران انتخاب شده و با انتخاب یک شرکت بیمه در طرف ارمنستان این مشکل حل خواهد شد.</p>
      <p>وی در پاسخ به سوال یکی دیگر از خبرنگاران مبنی بر استراتژی ارس در ارائه خدمات گردشگری به اتباع ارمنی گفت: همین استقبال از حضور شما فعالین رسانه ای محترم یکی از نشانه های ما در جدی بودن ما در پذیرش گردشگران ارمنستانی است و انتظار ما انعکاس ظرفیت ها و آثار گردشگری و اقامتی ارس در جامعه گردشگری ارمنستان است.</p>
      <p>به گزارش روابط عمومی و امور بین الملل سازمان منطقه آزاد ارس، وی اضافه کرد: در حوزه گردشگری اقدامات خوبی انجام دادیم و در یک سال گذشته هفت هتل و مهمانسرا با درجه بندی های مختلف در ارس افتتاح شده است؛ در حال حاضر تلاش می کنیم امکانات رفاهی–تفریحی را هم در ارس بیشتر کنیم و همچنین امکانات ترانزیتی را نیز افزایش دهیم.</p>
      <p>اتحادیه اوراسیا شامل پنج کشور روسیه، بلاروس، قزاقستان، قرقیزستان و ارمنستان است.کشور ارمنستان به عنوان یکی از اعضای اصلی اتحادیه اوراسیا، تنها کشوری است که دارای مرز خشکی با ایران است و البته این مرز مشترک هم در منطقه آزاد ارس، صنعتی ترین و پیشرو ترین منطقه ازاد ایران در تولید محصولات کشاورزی و گلخانه ای قرار دارد.</p>
      <p>در این راستا منطقه آزاد ارس طی چند روز گذشته میزبان هیات رسانه ای از رسانه های دولتی و غیر دولتی ارمنستانی برای انعکاس ظرفیت‌های ارس در افزایش تعاملات دو جانبه و چند جانبه بود. ارس دروازه ورود ایران به اتحادیه اوراسیا است و ارمنستان هم در مرز نوردوز-مغری می‌تواند نزدیک‌ترین و مناسب‌ترین شریک اقتصادی ارس از میان اعضای اتحادیه اوراسیا باشد.</p>
      <p>هیات رسانه ای ارمنستان بعد از سه روز بازدید از ظرفیت های اقتصادی،صنعتی، گردشگری و ترانزیتی منطقه ازاد ارس میهمان رفتر مدیرعامل سازمالن منطقه ازاد ارس آقای مهندس نریمان بودند. خبرنگاران شبکه 1 تلوزیونی ملی ارمنستان، شبکه تلوزیونی فاکتور TV، روزنامه و سایت اینترنتی 168، خبرنگار رسمی آرمن پرس خبرگزاری دولتی ارمنستان و تحلیلگر روزنامه دولتی ارمنستان از جمله اصحاب رسانه ای حاضر در نشست مشترک با مدیرعامل منطقله آزاد ارس بودند.</p>
      <p>انتهای پیام</p>
    </article>
  </body>
</html>