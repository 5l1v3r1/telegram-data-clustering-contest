<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779166/%D9%87%D9%85%D8%A7%DB%8C%D8%B4-%D9%81%D8%B1%D8%B5%D8%AA-%D9%87%D8%A7%DB%8C-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%DA%A9%D8%B1%D8%AF%D8%B3%D8%AA%D8%A7%D9%86-%D8%AF%D8%B1-%D8%AA%D9%87%D8%B1%D8%A7%D9%86-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T05:01:15+00:00"/>
    <meta property="og:title" content="معاون اقتصادی استاندار کردستان: همایش فرصت‌های سرمایه‌گذاری کردستان در تهران برگزار می شود"/>
    <meta property="og:description" content="سنندج - معاون اقتصادی استاندار کردستان گفت: این استان در تدارک برگزاری همایش معرفی فرصت‌های سرمایه گذاری خود در تهران با حضور صاحبان سرمایه کشور است."/>
  </head>
  <body>
    <article>
      <h1>معاون اقتصادی استاندار کردستان: همایش فرصت‌های سرمایه‌گذاری کردستان در تهران برگزار می شود</h1>
      <address>
        <time datetime="2019-11-24T05:01:15+00:00">24 Nov 2019, 05:01</time>
      </address>
      <p>به گزارش <a href="https://www.mehrnews.com/">خبرگزاری مهر</a> و به نقل از روابط عمومی استانداری کردستان، حسین فیروزی در جلسه هماهنگی همایش معرفی فرصت‌های سرمایه‌گذاری کردستان، اظهار داشت: با تاکید معاون اقتصادی رئیس جمهور و وزیر کشور مبنی بر معرفی فرصت‌های سرمایه گذاری کردستان تصمیم بر برگزاری این همایش در تهران گرفته شده است.</p>
      <p>وی با بیان اینکه باید تدبیری اندیشیده شود که در این همایش حدود ۱۰۰ طرح سرمایه گذاری به صاحبان سرمایه کل کشور معرفی شود، افزود: دستگاه های اجرایی مرتبط با این حوزه موظف هستند که تمامی مقدمات لازم تدوین این طرح‌ها با قابلیت تسریع در واگذاری و اعطای مجوزها را انجام دهند.</p>
      <p>معاون هماهنگی امور اقتصادی و توسعه منابع استاندار کردستان ادامه داد: این همایش یک روزه و در اتاق بازرگانی ایران با حضور مسئولان کشوری از جمله معاونان رئیس جمهوری، صاحبان سرمایه و کارآفرینان مطرح کشور برگزار می‌شود.</p>
      <p>فیروزی با بیان اینکه انتظار می رود این همایش در اولین فرصت برگزار شود، یادآور شد: دستگاه های اجرایی متولی باید سرمایه گذاران مورد نظر را لیست و جهت شرکت در همایش هماهنگی های لازم را با آنان داشته باشند.</p>
      <p>وی بیان کرد: استان کردستان بابد همواره آماده پذیرش سرمایه گذاران باشد و در این راستان تدوین فرصت های سرمایه گذاری و معرفی قابلیت های استان می تواند راهکاری اساسی در این بخش باشد.</p>
      <p>رئیس سازمان صنعت، معدن و تجارت کردستان نیز در این جلسه گفت: دعوت از سرمایه گذارانی که سابقه فعالیت در این استان دارند می تواند تحقق اهداف آن را تسهیل کند.</p>
      <p>محمد دره وزمی اظهار داشت: این سازمان هم اکنون حداقل ۱۰ فرصت سرمایه گذاری اماده واگذاری دارد که می توان در فرصت باقی مانده نیز بر این تعداد اضافه کرد.</p>
    </article>
  </body>
</html>