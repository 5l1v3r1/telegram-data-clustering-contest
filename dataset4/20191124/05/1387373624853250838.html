<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nuovaperiferia.it/attualita/emergenza-vermi-alla-scuola-primaria/"/>
    <meta property="og:site_name" content="La Nuova Periferia"/>
    <meta property="article:published_time" content="2019-11-24T05:16:19+00:00"/>
    <meta property="og:title" content="Emergenza vermi alla scuola primaria"/>
    <meta property="og:description" content="Emergenza vermi alla scuola primaria a Saluggia. La dirigente chiede di prestare maggiore attenzione alla pulizia di bimbi e dei locali."/>
  </head>
  <body>
    <article>
      <h1>Emergenza vermi alla scuola primaria</h1>
      <h2>La dirigente scolastica Maria Lina La China chiede di prestare maggiore attenzione alla pulizia di bimbi e dei locali.</h2>
      <address>
        <time datetime="2019-11-24T05:16:19+00:00">24 Nov 2019, 05:16</time>
      </address>
      <p>Emergenza vermi alla scuola primaria a Saluggia. La dirigente scolastica Maria Lina La China chiede di prestare maggiore attenzione alla pulizia di bimbi e dei locali.</p>
      <h3>Emergenza vermi alla scuola primaria</h3>
      <p>Ogni giorno i genitori della scuola primaria di Saluggia consultano il registro elettronico per verificare i voti dei propri figli, ma anche per consultare l’elenco di compiti che i bimbi devono svolgere per i giorni successivi. Ma mercoledì scorso, oltre a leggere quanto svolto in classe dalle docenti, si sono trovati a consultare una circolare molto particolare. Si tratta di un’informativa relativa alla presenza di ossiuriasi (vermi intestinali) e pediculosi (pidocchi) all’Istituto Comprensivo di Saluggia.<br/>E, infatti, proprio nei giorni precedenti l’emissione di questa informativa, alla primaria si è verificato almeno un caso di ossiuriasi.<br/>Proprio per questo motivo la dirigente scolastica Maria Lina La China ha deciso di prendere carta e penna, o meglio il pc, e divulgare un’informativa relativa a questa situazione nella quale chiede alle famiglie e al personale Ata, quelle che in gergo vengono chiamate bidelle, più pulizia.</p>
      <h3>La comunicazione</h3>
      <p>«L’infezione degli ossiuri, colpisce soprattutto i bambini con particolare riferimento all’età scolare e pre-scolare. – scrive la dirigente nella nota – Gli ossiuri possono diffondersi per contatto diretto o indiretto, attraverso abiti, effetti personali, cibo o altri oggetti contaminati.<br/>Si invitano i genitori ad effettuare sui propri figli un controllo preventivo il più possibile attento e frequente, anche avvalendosi del parere del pediatra di famiglia. A livello scolastico è sufficiente un’attenta pulizia giornaliera di tutti i locali con un comune detergente e l’osservanza del rispetto delle ordinarie norme igieniche, quali il lavarsi le mani prima di consumare qualsiasi alimento, mantenere le unghie delle mani corte, scoraggiare l’abitudine di portare le mani, o oggetti alla bocca. Il personale scolastico (docente e Ata) dovrà fornire supporto e vigilare affinché gli alunni provvedano ad un lavaggio appropriato delle mani quando si recano in bagno e durante la pausa pranzo.<br/>Si precisa, infine, che gli ossiuri sono un’infezione gestibile con il contributo del pediatra di famiglia e che non è necessario l’allontanamento dalla scuola o da altra collettività».</p>
      <h3>Il caso</h3>
      <p>Una bella «scocciatura» per le famiglie sapere che a scuola si rischia di essere contaminati da questi vermi oltre che dai normali pidocchi che da sempre sono un’epidemia che non sfugge alle scuole.<br/>Ma la presenza di questi «vermi» spaventa molto i genitori che si chiedono come sia possibile che i bambini rischino, frequentando le lezioni, di esser infettati e dunque di dover ricorrere all’uso di farmici per poi debellarli.</p>
      <p>
        <a href="https://nuovaperiferia.it/">
          <b>
            <i>LEGGI ANCHE LE ALTRE NOTIZIE DE LA NUOVA PERIFERIA</i>
          </b>
        </a>
      </p>
      <p>
        <b>RESTA AGGIORNATO SU TUTTE LE NOSTRE NOTIZIE! COME?</b>
      </p>
      <p>Iscriviti al nostro gruppo Facebook <a href="https://www.facebook.com/groups/31786643220/?ref=br_rs"><b>La Nuova Periferia</b></a></p>
      <p>E segui la nostra pagina Facebook ufficiale <b><a href="https://www.facebook.com/lanuovaperiferia/">La Nuova Periferia</a></b>: clicca “Mi piace” o “Segui” e gestisci impostazioni e notifiche in modo da non perderti più nemmeno una notizia!</p>
    </article>
  </body>
</html>