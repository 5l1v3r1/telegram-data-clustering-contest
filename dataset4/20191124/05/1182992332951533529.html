<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b7%d0%be%d0%b4%d0%b8%d0%b8%d1%82%d0%b5-%d0%b8-%d1%87%d0%b5%d1%80%d0%bd%d0%b8%d1%8f-%d0%bf%d0%b5%d1%82%d1%8a%d0%ba/"/>
    <meta property="og:site_name" content="Труд"/>
    <meta property="article:published_time" content="2019-11-24T05:30:04+00:00"/>
    <meta property="og:title" content="Зодиите и Черния петък"/>
    <meta property="og:description" content="Овен Излиза победител в битката Овенът няма подготовка за Черния петък. Не си е заделил пари. Не си е набелязал желаните намалени стоки. Впрочем, той може и да не е разбрал, че има такъв петък. Някой в последния момент го..."/>
  </head>
  <body>
    <article>
      <h1>Зодиите и Черния петък</h1>
      <address><time datetime="2019-11-24T05:30:04+00:00">24 Nov 2019, 05:30</time> by <a rel="author">Труд</a></address>
      <p>
        <b>Овен<br/>Излиза победител в битката</b>
      </p>
      <p>Овенът няма подготовка за Черния петък. Не си е заделил пари. Не си е набелязал желаните намалени стоки. Впрочем, той може и да не е разбрал, че има такъв петък. Някой в последния момент го е осветлил, че в този ден може да си купи две неща на цената на едно (независимо какви). Овенът не държи на вещите. Но пък обича битките. Впуска се в хунски набег из първия попаднал му мол. В движение забърсва най-червената дреха, най-лъскавата тенджера, най-хубавите слушалки, като изтръгва плячката изпод носа на по-малко войнствени купувачи. Овенът е победител в Черния петък!</p>
      <p>
        <b>Телец<br/>Едно голямо приключение</b>
      </p>
      <p>Съмнявате ли се, че Телецът има планове за този Черен петък? Той е прекарал часове в преглеждане на сайтове и предвкусване на удоволствието. Има ясна представа какво иска и план как да изпревари всички и да се сдобие с желаната вещ, дори тя да е една-единствена бройка в магазина. Телецът оглежда стоките с видима, почти чувствена наслада. Той обича да пипа материите, да разпитва продавачите или да изчете всички спецификации, ако става въпрос за електроника, бяла или черна техника. Накратко: за Телеца Черният петък е едно голямо пазарно приключение.</p>
      <p>
        <b>Близнаци<br/>Мълниеносно сравняват</b>
      </p>
      <p>Предварителни проучвания не са необходими на Близнаците. Те имат в главата си 20-ядрен процесор. Разпродажби, цени, качество – всичко се сравнява и преценява мълниеносно. Близнакът влита, пикира ниско над щандовете и, едва погледнал това или онова, вече знае дали става. След 2-3 часа по магазините може и да си тръгне с празни ръце, но радостна душа. Той харесва самото пазаруване. Колкото до вещите – ами, не, не държи да купува. Много по-приятно му е да се зарови в интернет и с гузна наслада да издирва дълго и томително това, което му трябва (или пък не?).</p>
      <p>
        <b>Рак<br/>Набелязал е важни стоки</b>
      </p>
      <p>Ракът стиска в ръка цял наръч брошури от различни вериги магазини – в червен и син химикал е оградил стоките, от които се интересува. Ако се съди по набелязаните цели, страничният наблюдател би се уплашил, че в дома на Рака липсват основни неща – препарати за миене, украси за Коледа, перална машина, тостер, обувки и комплект чаши с елени. Родените под този знак няма как да са аскети, щом става дума за дома. Ракът пазарува емоционално. Модерен човек е и не пренебрегва интернет пазаруването, но предпочита да види и да пипне стоката в магазина. Пък после, ако трябва, ще я купи и онлайн.</p>
      <p>
        <b>Лъв<br/>Пазарува в компания</b>
      </p>
      <p>Лъвът не разчита на някакъв си келяв Черен петък! Отдавна вече не пазарува спорадично и на набези, а знае какво му трябва и точно кога и откъде да се сдобие с него. А обикалянето по магазините му е за кеф и престиж. Естествено, не влиза къде да е – не би допуснал да го забележат да се рови в евтина конфекция, като някой клошар. Лъв е онзи достолепен левент, който уж само минава покрай огледалата в магазина за дрехи. Крайчецът на окото му проблясва с нескрита гордост, докато отмята косите, пъчи гърди, гълта корема и засмуква бузи. Лъвът обича да пазарува в компания.</p>
      <p>
        <b>Дева<br/>Има списък по часове</b>
      </p>
      <p>Девата няма време да се занимава с глупости и не обича да си хвърля парите на вятъра. Но пък е пристрастена към пазаруването. За Черния петък е направила сериозни проучвания и списък с какво точно иска и откъде ще го купи. Като добре организирана личност, списъкът, който е съставила, е с разбивки по часове. Родените под този знак предпочитат да купят по-малко, но качествени неща. За тях пазаруването е сериозна работа, която не бива да се претупва. Ако ще обикаляте по магазините с приятел Дева, носете си удобни обувки, защото ще бродите, докато капнете.</p>
      <p>
        <b>Везни<br/>Равносметката е лоша за сметката</b>
      </p>
      <p>За Везните Черният петък е нещо като Сляпата неделя. Да стиснем очи, да скочим в пропастта, пък каквото ще да става. Естествено, те са си набелязали какво искат да купят. Покрай планираната покупка от магазините ще си тръгнат с по 8 торби във всяка ръка. В еуфорични моменти като този колебливостта на Везните се изразява в следното: „Това ли да си взема или онова? Няма време да мисля. Я да ги купя и двете!“ На вечерта равносметката ще бъде лоша за сметката (банковата), но пък веднъж се живее! На другия ден може да се пробват да върнат поне половината неща.</p>
      <p>
        <b>Скорпион<br/>Не прахосва пари</b>
      </p>
      <p>За Скорпиона Черният петък ще бъде поредният черен петък в живота му. Ще преглежда онлайн каталози в усамотението на дома си, но едва ли ще купи нещо. Всеизвестно е, че Скорпионът не прахосва пари. Ако все пак случайно се озове в магазин, в който съвсем случайно има нещо, което го интересува, той няма да има хищническия рефлекс на Лъва или бойната готовност на Овена. И когато някой от двамата придърпа с граблива ръчичка желания артикул изпод носа му, той ще се втренчи злостно в нахалника, докато онзи не попита смутено: „Извинете, вие това ли гледахте?“</p>
      <p>
        <b>Стрелец<br/>Бързи и яростни</b>
      </p>
      <p>Стрелецът мрази кампанийните прояви и определено не му се нрави идеята да се юрне с общия поток да пазарува намалени стоки. Единственото, което може да го убеди да се впусне в Черен петък, е това, че и той е човек. Така е, дори той понякога се поддава на изкушения. Тактиката му се нарича „бързи и яростни“ и се състои в следното: влита в магазина и почти на бегом профучава през щандовете, като натрупва разни неща в ръце (не е взел количка, понеже нали нямаше да пазарува). На касата отхвърля едно-две от най-грозните и безсмислени вещи и плаща останалите.</p>
      <p>
        <b>Козирог<br/>Продавачите го уважават</b>
      </p>
      <p>Черният петък е за плебеи. Козирогът не купува, той инвестира. Ако намаленията не са истински – сиреч, поне 70%, не го интересуват. Гледа само сайтовете на марковите магазини. Готов е да даде значителна сума, но за нещо истински качествено. Винаги успява да открие най-доброто за възможно най-ниската цена. Той знае какво търси, влиза целенасочено и тръгва директно към това, което му трябва. Продавачите се отнасят с уважение, защото веднага разпознават, че пред тях стои човек, който разбира (от дрехи, чанти, прахосмукачки, електроника) и знае какво търси.</p>
      <p>
        <b>Водолей<br/>Поръчва онлайн</b>
      </p>
      <p>Водолеят обича да пазарува, но мрази грубостта, блъсканицата и безвкусицата, които често съпровождат големите намаления. Идеята за Черния петък му се вижда леко безсмислена, тъй като винаги успява да си намери добри намаления. Проучва дълго и внимателно. Купува всичко, което е високотехнологично, оригинално и лилаво. Харесва му да поръчва онлайн – филми, музика, книги, сценични костюми (Какво? Може пък да потрябват!). Най-вече електронни джаджи. В магазина оглежда всичко, но едва ли ще се подлъже по „падащите цени“. Ако нещо му грабне окото, ще си го купи, независимо от цената.</p>
      <p>
        <b>Риби<br/>Награбват каквото сварят</b>
      </p>
      <p>Черният петък е само за шматки като Рибите. На тях не им пука толкова дали ще се сдобият с този и този модел айпад на половин цена. Не копнеят страстно за парцалки – освен ако не са много хитови парцалки за жълти стотинки, кой би се отказал от такова нещо? Обаче Рибите много обичат да се реят сред хора, особено когато имат някакъв привиден повод – като това, че пазаруват на Черен петък. Бродят сред лавиците, оглеждат нещата в магазина и разсеяно награбват, каквото сварят. То е нещо като да се разхождаш по улиците със слушалка в ухото и да си говориш сам.</p>
    </article>
  </body>
</html>