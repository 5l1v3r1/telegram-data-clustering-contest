<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191124_havas_terepen_a_lada_niva_megalazza_a_modern_suzukit_es_daciat__video"/>
    <meta property="og:site_name" content="HVG.hu"/>
    <meta property="article:published_time" content="2019-11-24T05:41:00+00:00"/>
    <meta property="og:title" content="Havas terepen a Lada Niva megalázza a modern Suzukit és Daciát - videó"/>
    <meta property="og:description" content="A feladat nem hangzik túl bonyolultan: a havas emelkedőn a lehető legmesszebb kell feljutni autóval."/>
  </head>
  <body>
    <article>
      <h1>Havas terepen a Lada Niva megalázza a modern Suzukit és Daciát - videó</h1>
      <address><time datetime="2019-11-24T05:41:00+00:00">24 Nov 2019, 05:41</time> by <a rel="author">hvg.hu</a></address>
      <p>
        <b>A feladat nem hangzik túl bonyolultan: a havas emelkedőn a lehető legmesszebb kell feljutni autóval.</b>
      </p>
      <p>Az alábbi videót német kollégáink készítették, akik egy havas tesztben egy 25 400 eurós (8,4 millió forint) <a href="https://hvg.hu/cimke/Suzuki%20SX4%20S-Cross">Suzuki SX4 S-Crosst</a>, egy 15 600 eurós (5,2 millió forint) <a href="https://hvg.hu/cegauto/20191005_legerosebb_dacia_duster_teszt_menetproba_suzuki_vitara_suv">Dacia Dustert</a> és egy 11 900 eurós (3,9 millió forint) <a href="https://hvg.hu/cegauto/20180505_brezsnyev_idogep_lada_niva_4x4_urban_orosz_szovjet_auto_terepjaro_dacia_duster_suzuki_vitara_negykerekhajtas">Lada 4x4-et (Niva)</a> küldtek fel egy meredek emelkedőn.</p>
      <p>A 140 lóerős Suzuki még a verseny rajtáig sem jutott el a mély hóban, így -47 méteres eredménnyel végzett. A 115 lovas Dacia már jobban teljesített, 56 métert tett meg a pályán. Egyedüliként a 83 lóerős Lada ért célba, melynek minden további nélkül sikerült maga mögött hagynia az 500 méteres távolságot.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fedmond.lardinois%2Fvideos%2F10156359099586372%2F&amp;show_text=0&amp;width=600" width="600" height="450" data-service="Facebook" scrolling="no"/>
      </figure>
      <p>Megjegyzendő, hogy az ilyen és ehhez hasonló tesztekben igen sok múlik a téligumikon, illetve a Suzuki kínálatából talán érdemes lett volna inkább a <a href="https://hvg.hu/cegauto/20180924_okosabb_kizarolag_turbos_es_kicsit_dragabb_vezettuk_az_uj_suzuki_vitarat_esztergom_suv_divatterepjaro">Vitarát</a>, vagy még inkább a <a href="https://hvg.hu/cegauto/20190518_viccesen_komoly_terepen_nyuztuk_az_uj_suzuki_jimnyt">Jimnyt</a> választani az összehasonlításhoz. Illetve a mellett sem mehetünk el szó nélkül, hogy bár a Lada terepen az átlagnál jobban teljesít, normál hétköznapi használat során a több, mint 4 évtizedes múltra visszatekintő orosz autó sokkal kevésbé élhető, mint jelentősen modernebb társai.</p>
    </article>
  </body>
</html>