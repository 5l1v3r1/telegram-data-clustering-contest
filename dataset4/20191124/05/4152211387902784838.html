<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/594081/%E0%A7%AA%E0%A7%AF%E0%A6%9F%E0%A6%BF-%E0%A6%AA%E0%A7%8D%E0%A6%B0%E0%A7%87%E0%A6%AE-%E0%A6%95%E0%A6%B0%E0%A7%87%E0%A6%9B%E0%A7%87%E0%A6%A8-%E0%A6%AB%E0%A7%87%E0%A6%B0%E0%A6%A6%E0%A7%8C%E0%A6%B8-%E0%A6%93%E0%A7%9F%E0%A6%BE%E0%A6%B9%E0%A6%BF%E0%A6%A6"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T05:00:00+00:00"/>
    <meta property="og:title" content="৪৯টি প্রেম করেছেন ফেরদৌস ওয়াহিদ!"/>
    <meta property="og:description" content="&amp;lsquo;হাফ সেঞ্চুরি&amp;rsquo; পূর্ণ করতে যাচ্ছে বাংলাভিশনের জনপ্রিয় রম্য-বিদ্রূপাত্মক অনুষ্ঠান &amp;lsquo;টক মিষ্টি ঝাল&amp;rsquo;। মজার তথ্য হলো, অনুষ্ঠানটির ৫০তম পর্বে অতিথি হয়ে এসে পপ তারকা ফেরদৌস ওয়াহিদ জানালেন- একটুর জন্য প্রেমের হাফ সেঞ্চুরি করতে পারেননি তিনি!ফেরদৌস ওয়াহিদ জানালেন, ৪৯টি..."/>
  </head>
  <body>
    <article>
      <h1>৪৯টি প্রেম করেছেন ফেরদৌস ওয়াহিদ!</h1>
      <address><time datetime="2019-11-24T05:00:00+00:00">24 Nov 2019, 05:00</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/24/e84606e507579d56df73a56c761e54d8-5dda1d900933a.jpg"/>
        <figcaption>নিজের ৪৯টি প্রেমের কথা বলছেন ফেরদৌস ওয়াহিদ</figcaption>
      </figure>
      <p><b>‘হাফ সেঞ্চুরি’ পূর্ণ করতে যাচ্ছে বাংলাভিশনের জনপ্রিয় রম্য-বিদ্রূপাত্মক অনুষ্ঠান ‘টক মিষ্টি ঝাল’। মজার তথ্য হলো, অনুষ্ঠানটির ৫০তম পর্বে অতিথি হয়ে এসে পপ তারকা ফেরদৌস ওয়াহিদ জানালেন- একটুর জন্য প্রেমের হাফ সেঞ্চুরি করতে পারেননি তিনি!</b><br/>ফেরদৌস ওয়াহিদ বললেন, ‘এক জীবনে ৪৯টি প্রেম করেছি। একটুর জন্য হাফ সেঞ্চুরি করতে পারিনি।’<br/>৫০তম এই বিশেষ পর্বটি সাজানো হয়েছে মানুষের জীবনের নানা আনন্দ-উৎসব উদযাপন নিয়ে আলাপের মধ্য দিয়ে। <br/>আবু হেনা রনির উপস্থাপনায় বিশেষ এ পর্বের অতিথি পপ তারকা ও নির্মাতা ফেরদৌস ওয়াহিদ কথা বলেছেন, নিজের জীবন ও গানের ক্যারিয়ারের ৫০ পূর্ণ করার গল্প। বলেছেন কেন তিনি ৪৯টি প্রেম করার পর থেমে গেছেন? আবার বলেছেন, ছেলে হাবিব ওয়াহিদের সামনে যদি কোনও মেয়ে এসে ফেরদৌস ওয়াহিদকে যদি বলে ‘আই লাভ ইউ’- উত্তরে কী বলবেন তখন? <br/>এসব প্রশ্নের উত্তর দেওয়ার পাশাপাশি জীবনের নানা মজার ঘটনাও শেয়ার করেছেন এই শিল্পী।<br/>অনুষ্ঠানটির প্রযোজক খায়রুল বাবুই বলেন, ‘আমাদের টেলিভিশনে রম্য-বিদ্রূপাত্মক নিয়মিত অনুষ্ঠান নেই বললেই চলে। কিন্তু এ ধরনের অনুষ্ঠানের প্রতি সব শ্রেণির দর্শকের আগ্রহ রয়েছে। তাই অনুষ্ঠানটির পরিকল্পনা থেকে শুরু করে প্রতিটি পর্বেই আমরা নতুনত্ব রাখার চেষ্টা করছি। দর্শকদের ইতিবাচক সাড়াও পাচ্ছি।’</p>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/24/25372b070f04e366ca4eee4a95a8e902-5dda1d900c097.jpg"/>
        <figcaption>মাঝে সঞ্চালক আবু হেনা রনি</figcaption>
      </figure>
      <p>অনুষ্ঠান-ভাবনা প্রসঙ্গে তিনি জানান, সমাজের নানা অসঙ্গতি-অনিয়মগুলো হাস্যরসের মাধ্যমে তুলে ধরার চেষ্টা করেন তারা। প্রতি পর্বে একটি নির্দিষ্ট বিষয় বাছাই করে সেটির নানা দিক বিদ্রূপাত্মকভাবে উপস্থাপন করা হয় এতে। অতিথি হিসেবে দেশের জনপ্রিয় একজন তারকার পাশাপাশি থাকেন একজন স্ট্যান্ডআপ কমেডিয়ানের পারফর্মেন্সও।</p>
      <p>সবশেষে ‘ঝালাইবাজ’ চরিত্রটির বক্তব্যও দর্শক-হৃদয়ে নাড়া দিয়ে যাচ্ছে। <br/>‌‘টক মিষ্টি ঝাল’-এর ৫০তম বিশেষ এই পর্বটি প্রচার হবে বাংলাভিশনে, আজ (২৪ নভেম্বর) রাত ১১টা ২৫ মিনিটে।</p>
      <footer>/এমএম/</footer>
    </article>
  </body>
</html>