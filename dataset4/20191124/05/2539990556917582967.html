<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/1294349,Karol-Darwin-teoria-ewoluowala-w-nim-powoli"/>
    <meta property="og:site_name" content="Polskie Radio"/>
    <meta property="article:published_time" content="2019-11-24T05:35:00+00:00"/>
    <meta property="og:title" content="Karol Darwin - teoria ewoluowała w nim powoli"/>
    <meta property="og:description" content="- Do dzisiaj jest to dzieło przełomowe, stanowiące źródło natchnienia dla wielu naukowców - mówiła o książce &quot;O powstawaniu gatunków&quot; Małgorzata Yamazaki, współautorka przekładu najważniejszego dzieła Darwina na język polski."/>
  </head>
  <body>
    <article>
      <h1>Karol Darwin - teoria ewoluowała w nim powoli</h1>
      <address>
        <time datetime="2019-11-24T05:35:00+00:00">24 Nov 2019, 05:35</time>
      </address>
      <p>
        <b>- Do dzisiaj jest to dzieło przełomowe, stanowiące źródło natchnienia dla wielu naukowców - mówiła o książce "O powstawaniu gatunków" Małgorzata Yamazaki, współautorka przekładu najważniejszego dzieła Darwina na język polski.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/9a0f5c19-4f11-4002-bdd8-36cb5d2fafe1.mp3"/>
          </figure>
          <p>Karol Darwin – postać autora teorii ewolucji przybliża tłumacz "O powstaniu gatunków” Małgorzata Yamazaki w rozmowie z autorką audycji Katarzyną Mar. (PR, 7.02.1999)</p>
        </li>
      </ul>
      <p><b>24 listopada 1859 </b>Karol Darwin opublikował swoją pracę <b>"O powstawaniu gatunków"</b>, w której zawarł podstawy teorii ewolucji.</p>
      <p>
        <b>Biolog samouk</b>
      </p>
      <p>Karol Darwin przyszedł na świat <b>12 lutego 1809</b>. Podobno od dzieciństwa przejawiał zamiłowanie do świata przyrody. Ta pasja nie opuściła go na studiach: jako student medycyny uczęszczał też na wykłady z geologii i zoologii. Później myśli młodego Karola skierowały się ku Bogu - został studentem teologii.</p>
      <p>
        <b>Natchnienie z Galapagos</b>
      </p>
      <p>Po studiach dostał propozycję wzięcia udziału w wyprawie, której celem było zbadanie zachodnich wybrzeży Ameryki Południowej. To wówczas, podczas obserwacji spokrewnionych gatunków zamieszkujących odmienne środowiska i różniących się od siebie, w umyśle Karola zrodziła się koncepcja ewolucji w myśl zasady "przetrwają najlepiej przystosowani". W pełni wyklarowała się po powrocie z wyprawy, w 1838 roku.</p>
      <p>- Świadomość, jak wielkie wywoła to wzburzenie w świecie naukowym spowodowała, że ociągał się z opublikowaniem swoich prac - wyjaśniała Małgorzata Yamazaki, gość audycji Krystyny Mar poświęconej postaci Darwina. - Praca "O powstawaniu gatunków" wyszła właściwie wyłącznie dlatego, że pojawił się Wallece.</p>
      <p>
        <b>Drugi odkrywca ewolucji?</b>
      </p>
      <p>Alfred Russel Wallece również był biologiem i badaczem. Niezależnie od Darwina opracował koncepcję doboru naturalnego i przedstawił ją starszemu koledze. Gdy Karol Darwin zorientował się, jak bardzo przemyślenia Wallece’a są bliskie jego własnym, za namową przyjaciół, zdecydował się ogłosić swoją teorię.</p>
      <p>
        <b>Zbulwersował chrześcijan, spoczywa w opactwie</b>
      </p>
      <p>- To był taki moment, kiedy uczeni przestali myśleć o świecie w oderwaniu od myśli Kościoła - wyjaśniała Małgorzata Yamazaki. <br/>Mimo to, Darwin spotkał się z ostrą krytyką ze strony środowiska prochrześcijańskich naukowców (choć "O powstawaniu gatunków" nigdy nie trafiło na Indeks Ksiąg Zakazanych Kościoła katolickiego). To jednak nie zaważyło na ocenie jego osiągnięć już za życia. Zmarł 19 kwietnia 1882 w atmosferze uznania. Jego ciało spoczywa w Opactwie Westminsterskim.</p>
      <p>
        <b>Posłuchaj audycji Krystyny Mar poświęconej postaci Karola Darwina</b>
      </p>
      <p>bm</p>
      <related>
        <a href="https://www.polskieradio.pl/39/156/Artykul/728630,Czlowiek-z-Piltdown-wielka-mistyfikacja"/>
      </related>
      <related>
        <a href="https://www.polskieradio.pl/39/156/Artykul/890222,Maria-SklodowskaCurie-pierwsza-kobieta-z-Noblem"/>
      </related>
    </article>
  </body>
</html>