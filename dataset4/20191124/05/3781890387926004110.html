<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743322"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T05:27:00+00:00"/>
    <meta property="og:title" content="&quot;ชวน&quot;แจงสอบบิ๊กสภาขี้หลีช้า เหตุขรก.หญิงไม่ให้ข้อมูล"/>
    <meta property="og:description" content="'ชวน'แจงปมสอบบิ๊กสภาขี้หลี ชี้ล่าช้าเพราะขรก.หญิงไม่มาให้ข้อเท็จจริง พร้อมคัดค้านตั้งกรรมการสอบ"/>
  </head>
  <body>
    <article>
      <h1>"ชวน"แจงสอบบิ๊กสภาขี้หลีช้า เหตุขรก.หญิงไม่ให้ข้อมูล</h1>
      <address>
        <time datetime="2019-11-24T05:27:00+00:00">24 Nov 2019, 05:27</time>
      </address>
      <p>
        <b>"ชวน"แจงปมสอบบิ๊กสภาขี้หลี ชี้ล่าช้าเพราะขรก.หญิงไม่มาให้ข้อเท็จจริง พร้อมคัดค้านตั้งกรรมการสอบ</b>
      </p>
      <p>จากกรณีเมื่อวานนี้ (23 พ.ย.) ที่นายชวน หลีกภัย ประธานสภาผู้แทนราษฎร ได้ให้สัมภาษณ์ถึงความคืบหน้าการตรวจสอบ เรื่องเรียน เลขาธิการสภาผู้แทนราษฎร ประพฤติมิชอบ โดยระบุว่าเรื่องนี้ได้ติดตามอย่างต่อเนื่อง และได้สอบถามฝ่ายตรวจแล้วว่าทำไมถึงล่าช้า แต่ปัญหาพบว่าผู้ร้องคือนายวัชระ เพชรทอง อดีต ส.ส.พรรคประชาธิปัตย์นั้น ไม่ยอมมาให้ข้อเท็จจริง แต่กลับมีการยื่นคัดค้านกรรมการตรวจสอบเรื่องนี้<br/><br/>ล่าสุดวันนี้ (24 พ.ย.) นายชวน ออกมาแสดงความคิดเห็นในเรื่องดังกล่าว เนื่องจากการให้สัมภาษณ์เมื่อวานนี้ (23 พ.ย.) อาจจะมีความเข้าใจผิดว่า ความคืบหน้าการตรวจสอบ เรื่องเรียนเลขาธิการสภาผู้แทนราษฎร ประพฤติมิชอบ เรื่องนี้ได้ติดตามอย่างต่อเนื่อง และได้สอบถามฝ่ายตรวจแล้วว่าทำไมถึงล่าช้า แต่ปัญหาพบว่าผู้ร้อง ซึ่งเป็นข้าราชการหญิงที่อ้างว่าได้รับความเสียหายนั้นไม่ยอมมาให้ข้อเท็จจริง แต่กลับมีการยื่นคัดค้านกรรมการตรวจสอบเรื่องนี้ เพราะไม่เชื่อว่าจะให้ความเป็นธรรมได้ เลยต้องส่งให้กรรมการเจ้าของเรื่องพิจารณา หลังจากนี้หากผู้ร้องไม่มาอีกก็ต้องเร่งดำเนินการ ยืนยันว่าจะตรวจสอบเรื่องนี้โดยไม่ละเว้น เพราะต้องยึดความจริง ถ้าที่ร้องมาเป็นความจริงก็ต้องยึดตามกฎหมายไม่อาจไปปกป้องใครได้</p>
      <figure>
        <img src="https://www.dailynews.co.th/admin/upload/20191124/news_GElWXtGSWr133055_533.jpg?v=20191124177?v=1565"/>
      </figure>
      <p>ด้านนายวัชระ เพชรทอง อดีตส.ส.บัญชีรายชื่อ พรรคประชาธิปัตย์ เปิดเผยว่า ที่ผ่านมาตนไปให้การกับคณะกรรมการสืบสวนข้อเท็จจริงที่มีนายนัฑ ผาสุข เลขาธิการวุฒิสภา เป็นประธาน เมื่อวันที่ 8 พ.ย. 62 เวลา 10.15 น. ที่อาคารสุขประพฤติ ตรงกำหนดระยะเวลาตามหนังสือที่คณะกรรมการได้นัดไว้ โดยมีพยานคือนายวิลาศ จันทร์พิทักษ์ อดีตประธานคณะกรรมาธิการป้องกันและปราบปรามการทุจริตประพฤติมิชอบ สภาผู้แทนราษฎร เป็นพยานและเป็นผู้ให้การกล่าวโทษ พร้อมส่งพยานเอกสารการคุกคามทางเพศ ที่กระทำต่อข้าราชการสุภาพสตรีซึ่งเป็นผู้ใต้บังคับบัญชาเพิ่มเติมต่อนายนัฑ รวมทั้งคัดค้านกรรมการสืบสวนอย่างมีเหตุผล และเอกสารของทางราชการรองรับว่ากรรมการทุกคนมีผลประโยชน์ทับซ้อน มีส่วนได้ส่วนเสียกับผู้ถูกร้อง รวมถึงได้ส่งพยานหลักฐานเอกสารของทางราชการที่ระบุชื่อกรรมการแต่ละคน โดยให้เอกสารกับมือของกรรมการทุกคนเป็นรายบุคคลครบทั้งคณะ<br/><br/>นายวัชระ กล่าวอีกว่า ตนมีพยาน 2 คนไปเป็นสักขีพยานตลอดจนจบคำให้การในประเด็นของการคุกคามทางเพศครบทุกถ้อยกระบวนความที่ให้กรรมการได้เห็นจนสามารถชี้มูลความผิดวินัยร้ายแรงตามกฎของก.ร.ได้ทันที และได้ขอให้ทบทวนคณะกรรมการชุดนี้ เพราะจะเกิดความไม่เที่ยงธรรมตามเหตุผลที่กล่าวมา ซึ่งตอนนี้ได้ครบกำหนดเวลา 15 วันแล้ว แต่ยังไม่มีความคืบหน้าใดๆ<br/> </p>
    </article>
  </body>
</html>