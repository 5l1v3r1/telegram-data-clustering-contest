<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/oi-9-allages-sto-syntagma-anaziteitai-synainesi-gia-psifo-apodimon-kai-eklogi-proedroy-dimokratias/"/>
    <meta property="og:site_name" content="economico.gr"/>
    <meta property="article:published_time" content="2019-11-24T05:13:52+00:00"/>
    <meta property="og:title" content="Οι 9 αλλαγές στο Σύνταγμα – Αναζητείται συναίνεση για ψήφο αποδήμων και εκλογή Προέδρου Δημοκρατίας"/>
    <meta property="og:description" content="Με τις τοποθετήσεις του πρωθυπουργού και των πολιτικών αρχηγών και στη συνέχεια την ονομαστική ψηφοφορία ολοκληρώνεται αύριο το βράδυ η κορυφαία κοινοβουλευτική διαδικασία της Αναθεώρησης του Συντάγματος."/>
  </head>
  <body>
    <article>
      <h1>Οι 9 αλλαγές στο Σύνταγμα – Αναζητείται συναίνεση για ψήφο αποδήμων και εκλογή Προέδρου Δημοκρατίας</h1>
      <address><time datetime="2019-11-24T05:13:52+00:00">24 Nov 2019, 05:13</time> by <a rel="author">Έλλη Τριανταφύλλου</a></address>
      <p>Με τις τοποθετήσεις του πρωθυπουργού και των πολιτικών αρχηγών και στη συνέχεια την ονομαστική ψηφοφορία ολοκληρώνεται αύριο το βράδυ η κορυφαία κοινοβουλευτική διαδικασία της <b>Αναθεώρησης του Συντάγματος.</b></p>
      <p>Συνολικά αναμένεται να υπάρξουν <b>9 αλλαγές στο Σύνταγμα,</b> μεταξύ αυτών η τροποποίηση της διάταξης για την εκλογή του Προέδρου της Δημοκρατίας, η διάταξη για την ψήφο των αποδήμων, το δικαίωμα της μειοψηφίας να προκαλεί τη σύσταση εξεταστικών επιτροπών, η θέσπιση της λαϊκής νομοθέτησης, η εξίσωση των στρατιωτικών δικαστών με τους δικαστικούς λειτουργούς της Δικαιοσύνης, οι αλλαγές για τη βουλευτική ασυλία και για τις ανεξάρτητες αρχές. Σύμφωνα με την πρόταση της Ν.Δ. αναμένεται να αλλάξει και η διάταξη για τη δίωξη υπουργών και μελών της κυβέρνησης.</p>
      <p>Οι προτάσεις της Ν.Δ. που μαζί με αυτές του ΣΥΡΙΖΑ θα τεθούν στην ψηφοφορία της Δευτέρα αναλυτικά είναι:</p>
      <p>Η παράγραφος 1 του Αρθρου 21 του Συντάγματος αναθεωρείται ως ακολούθως:</p>
      <p>1. <b>Η οικογένεια ως θεμέλιο</b> της συντήρησης και προαγωγής του Εθνους, καθώς και ο γάμος, η μητρότητα και η παιδική ηλικία τελούν υπό την προστασία του κράτους. Το κράτος μεριμνά για τη διασφάλιση συνθηκών αξιοπρεπούς διαβίωσης όλων των πολιτών μέσω ενός συστήματος ελάχιστου εγγυημένου εισοδήματος, όπως νόμος ορίζει.</p>
      <p>Η παράγραφος 4 του Αρθρου 32 του Συντάγματος:</p>
      <p>4. Αν δεν επιτευχθεί ούτε και στην τρίτη ψηφοφορία η αυξημένη αυτή πλειοψηφία, η ψηφοφορία επαναλαμβάνεται ύστερα από πέντε ημέρες και εκλέγεται <b>Πρόεδρος της Δημοκρατίας</b> εκείνος που συγκέντρωσε την απόλυτη πλειοψηφία του όλου αριθμού των βουλευτών. Αν δεν επιτευχθεί ούτε αυτή η πλειοψηφία, η ψηφοφορία επαναλαμβάνεται ύστερα από πέντε ημέρες και εκλέγεται Πρόεδρος της Δημοκρατίας εκείνος που συγκέντρωσε τη σχετική πλειοψηφία. Σε περίπτωση ισοψηφίας, εκλέγεται Πρόεδρος της Δημοκρατίας εκείνος που συγκέντρωσε μεγαλύτερο αριθμό ψήφων στην πρώτη ψηφοφορία της προηγούμενης παραγράφου.</p>
      <p>Το Αρθρο 54 του Συντάγματος αναθεωρείται με την προσθήκη νέας παραγράφου υπ’ αριθμ. 4 ως ακολούθως:</p>
      <p>4. Με τον νόμο της παραγράφου 4 του άρθρου 51 μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους<b> εκλογείς που κατοικούν έξω από την επικράτεια,</b> όπως πραγματικός δεσμός με τη χώρα, αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου Επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους Ελληνες. Νόμος μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την επικράτεια δεν προσμετράται σε συγκεκριμένη εκλογική περιφέρεια αλλά μόνο σε επίπεδο επικρατείας. Με τον νόμο της παραγράφου 1 του παρόντος άρθρου μπορεί να καθιερώνονται μία ή περισσότερες εκλογικές περιφέρειες απόδημου Ελληνισμού, κατά παρέκκλιση της παραγράφου 2 του παρόντος άρθρου.</p>
      <p>Το Αρθρο 62 του Συντάγματος:</p>
      <p>Οσο διαρκεί η βουλευτική περίοδος, ο<b> βουλευτής δεν διώκεται</b> ούτε συλλαμβάνεται ούτε φυλακίζεται ούτε με άλλον τρόπο περιορίζεται χωρίς άδεια του Σώματος. Επίσης δεν διώκεται για πολιτικά εγκλήματα βουλευτής της Βουλής που διαλύθηκε, από τη διάλυσή της και έως την ανακήρυξη των βουλευτών της νέας Βουλής. Η άδεια για ποινική δίωξη του βουλευτή δίδεται από τη Βουλή υποχρεωτικά εφόσον η αίτηση της εισαγγελικής αρχής αφορά αδίκημα το οποίο δεν συνδέεται με την άσκηση των καθηκόντων ή την πολιτική δραστηριότητα του βουλευτή. Η Βουλή, με ευθύνη του Προέδρου της, αποφαίνεται υποχρεωτικά σχετικά με το αίτημα μέσα σε τρεις μήνες αφότου η αίτηση του εισαγγελέα για δίωξη διαβιβάστηκε στον Πρόεδρο της Βουλής. Η τρίμηνη προθεσμία αναστέλλεται κατά τη διάρκεια των διακοπών της Βουλής. Δεν απαιτείται άδεια για τα αυτόφωρα κακουργήματα.</p>
      <p>Η παράγραφος 2 του Αρθρου 68 του Συντάγματος αναθεωρείται ως ακολούθως:</p>
      <p>2. Η Βουλή συνιστά από τα μέλη της εξεταστικές επιτροπές, με απόφασή της που λαμβάνεται με πλειοψηφία των παρόντων βουλευτών που δεν μπορεί να είναι κατώτερη των δύο πέμπτων του συνόλου των βουλευτών, ύστερα από πρόταση του ενός πέμπτου του όλου αριθμού των βουλευτών. Προκειμένου να συσταθούν <b>εξεταστικές επιτροπές</b> για ζητήματα που ανάγονται στην εξωτερική πολιτική και την εθνική άμυνα, απαιτείται απόφαση της Βουλής που λαμβάνεται με την απόλυτη πλειοψηφία του όλου αριθμού των βουλευτών. Η Βουλή μπορεί να συνιστά δύο ανά κοινοβουλευτική περίοδο εξεταστικές επιτροπές, εφ’ όσον η σχετική πρόταση δέκα τουλάχιστον βουλευτών υπερψηφισθεί από τα δύο πέμπτα του συνόλου των βουλευτών, ανεξαρτήτως πλειοψηφίας. Τα σχετικά με τη συγκρότηση και τη λειτουργία των επιτροπών αυτών καθορίζονται από τον Κανονισμό της Βουλής.</p>
      <p>Το Αρθρο 73 του Συντάγματος αναθεωρείται με την προσθήκη νέας παραγράφου υπ’ αριθμ. 6 ως ακολούθως:</p>
      <p>6. Με υπογραφή <b>πεντακοσίων χιλιάδων πολιτών που έχουν δικαίωμα ψήφου,</b> μπορούν να καταρτίζονται και να κατατίθενται έως δύο ανά κοινοβουλευτική περίοδο προτάσεις νόμων στη Βουλή, οι οποίες με απόφαση του Προέδρου της παραπέμπονται στην οικεία κοινοβουλευτική επιτροπή προς επεξεργασία και εν συνεχεία εισάγονται υποχρεωτικά προς συζήτηση και ψήφιση στην Ολομέλεια του Σώματος. Οι προτάσεις νόμων του προηγούμενου εδαφίου δεν μπορεί να αφορούν θέματα δημοσιονομικά, εξωτερικής πολιτικής και εθνικής άμυνας. Νόμος ορίζει τους όρους και τις προϋποθέσεις εφαρμογής της παρούσας παραγράφου.</p>
      <p>Η παράγραφος 3 του Αρθρου 86 του Συντάγματος:</p>
      <p>3. Πρόταση<b> άσκησης δίωξης</b> υποβάλλεται από τριάντα τουλάχιστον βουλευτές. Η Βουλή, με απόφασή της που λαμβάνεται με την απόλυτη πλειοψηφία του όλου αριθμού των βουλευτών, συγκροτεί ειδική κοινοβουλευτική επιτροπή για τη διενέργεια προκαταρκτικής εξέτασης, διαφορετικά, η πρόταση απορρίπτεται ως προδήλως αβάσιμη. Το πόρισμα της επιτροπής του προηγούμενου εδαφίου εισάγεται στην Ολομέλεια της Βουλής, η οποία αποφασίζει για την άσκηση ή μη δίωξης. Η σχετική απόφαση λαμβάνεται με την απόλυτη πλειοψηφία του όλου αριθμού των βουλευτών. Με τη διαδικασία και την πλειοψηφία του πρώτου εδαφίου της παραγράφου αυτής η Βουλή μπορεί οποτεδήποτε να ανακαλεί την απόφασή της ή να αναστέλλει τη δίωξη, την προδικασία ή την κύρια διαδικασία.</p>
      <p>Η παράγραφος 5 του Αρθρου 96 του Συντάγματος:</p>
      <p>5. <b>Τα στρατιωτικά δικαστήρια</b> του στοιχείου α’ της προηγούμενης παραγράφου συγκροτούνται κατά πλειοψηφία από μέλη του δικαστικού σώματος των Ενόπλων Δυνάμεων, που περιβάλλονται με τις εγγυήσεις λειτουργικής και προσωπικής ανεξαρτησίας των λοιπών τακτικών δικαστικών λειτουργών κατά το άρθρο 87 παρ. 1 του Συντάγματος και εξομοιώνονται ως προς όλα με τους τακτικούς δικαστές. Νόμος ορίζει τη βαθμολογική αντιστοιχία των δικαστικών λειτουργών του δικαστικού σώματος Ενόπλων Δυνάμεων με τους λοιπούς δικαστικούς λειτουργούς, τη σύνθεση του Ανωτάτου Δικαστικού Συμβουλίου του Σώματος αυτού, των πειθαρχικών συμβουλίων του και τα της επιθεώρησης. Για τις συνεδριάσεις και αποφάσεις των δικαστηρίων αυτών εφαρμόζονται οι διατάξεις των παραγράφων 2 έως 4 του άρθρου 93. Τα σχετικά με την εφαρμογή των διατάξεων της παραγράφου αυτής, καθώς και ο χρόνος που θα αρχίσει η ισχύς τους, ορίζονται με νόμο.</p>
      <p>Η παράγραφος 2 του Αρθρου 101Α του Συντάγματος αναθεωρείται ως ακολούθως:</p>
      <p>2. Νόμος ορίζει τα σχετικά με την επιλογή και την υπηρεσιακή κατάσταση του επιστημονικού και λοιπού προσωπικού της υπηρεσίας που οργανώνεται για την υποστήριξη της λειτουργίας κάθε <b>ανεξάρτητης αρχής.</b> Τα πρόσωπα που στελεχώνουν τις ανεξάρτητες αρχές πρέπει να έχουν τα ανάλογα προσόντα, όπως νόμος ορίζει. Η επιλογή τους γίνεται με απόφαση της Διάσκεψης των Προέδρων της Βουλής. Η απόφαση λαμβάνεται με πλειοψηφία των τριών πέμπτων των μελών της. Η θητεία των μελών των ανεξάρτητων αρχών παρατείνεται έως τον διορισμό νέων μελών. Τα σχετικά με τη διαδικασία επιλογής των μελών των ανεξάρτητων αρχών και της λειτουργίας και των αρμοδιοτήτων της Διάσκεψης των Προέδρων της Βουλής ορίζονται από τον Κανονισμό της Βουλής.</p>
    </article>
  </body>
</html>