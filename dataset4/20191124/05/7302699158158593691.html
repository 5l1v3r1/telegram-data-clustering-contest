<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112650"/>
    <meta property="og:site_name" content="MGR Online"/>
    <meta property="article:published_time" content="2019-11-24T05:51:00+00:00"/>
    <meta property="og:title" content="พบบางส่วนของฟาร์มไก่ “ปารีณา” น่าจะอยู่ในเขต ส.ป.ก.-ป่าสงวนแห่งชาติ"/>
    <meta property="og:description" content="ราชบุรี–เจ้าหน้าที่ประชุมวางแผนเข้าตรวจสอบพื้นที่สส.ปารีณา พื้นที่บางส่วน นอกจากอยู่ใน เขต ส.ป.ก.แล้วยังพบว่า พื้นที่ส่วนหนึ่งน่าจะอยู่ในเขต ป่าสงวนแห่งขาติ ป่าฝั่งซ้ายแม่น้ำภาชี ขณะที่มีผู้นำป้ายขนาดใหญ่เขียนข้อความระบาย"/>
  </head>
  <body>
    <article>
      <h1>พบบางส่วนของฟาร์มไก่ “ปารีณา” น่าจะอยู่ในเขต ส.ป.ก.-ป่าสงวนแห่งชาติ</h1>
      <address><time datetime="2019-11-24T05:51:00+00:00">24 Nov 2019, 05:51</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011653801.JPEG"/>
      </figure>
      <p><b>ราชบุรี - เจ้าหน้าที่ประชุมวางแผนเข้าตรวจสอบพื้นที่ ส.ส.ปารีณา พื้นที่บางส่วนนอกจากอยู่ในเขต ส.ป.ก. แล้ว ยังพบว่าพื้นที่ส่วนหนึ่งน่าจะอยู่ในเขตป่าสงวนแห่งชาติ ป่าฝั่งซ้ายแม่น้ำภาชี ขณะเดียวกัน มีมือดีผู้นำป้ายขนาดใหญ่เขียนข้อความระบายถึงนักการเมืองเข้าครอบครองพื้นที่ป่าสงวน</b><br/><br/>วันนี้ (24 พ.ย.) ที่สำนักจัดการทรัพยากรป่าไม้ที่ 10 (ราชบุรี) นายธวัชชัย ลัดกรูด ผู้ตรวจราชการกรมป่าไม้ นายชีวะภาพ ชีวะธรรม ที่ปรึกษาชุดพยัคฆ์ไพร นายสมชาย เปรมพาณิชย์นุกูล ผู้อำนวยการสำนักจัดการทรัพยากรป่าไม้ที่ 10 (ราชบุรี) นายพัฒนะ ศิริมัย ผอ.ศูนย์ป่าไม้ราชบุรี พ.อ.พงษ์เพชร เกษสุภะ ศูนย์ประสานการปฏิบัติที่ 4 กอ.รมน. ได้ร่วมกันประชุมวางแนวทางในการเข้าตรวจสอบพื้นที่ของ น.ส.ปารีณา ไกรคุปต์ ที่ ม.6 ต.รางบัว อ.จอมบึง จ.ราชบุรี กว่า 1,700 ไร่ <br/><br/>ซึ่งในเบื้องต้นพบว่า พื้นที่บางส่วนนั้นนอกจากอยู่ในเขต ส.ป.ก.แล้ว ยังพบว่า พื้นที่ส่วนหนึ่งน่าจะอยู่ในเขตป่าสงวนแห่งชาติ ป่าฝั่งซ้ายแม่น้ำภาชี ในวันนี้ ทางกรมป่าไม้ จึงได้จัดกำลังเจ้าหน้าที่ป่าไม้เข้าทำการตรวจสอบแปลงที่มีส่วนเกี่ยวข้องกับเขตป่าสงวนแห่งชาติ ซึ่งหากพบว่ามีการบุกรุกพื้นที่ป่าสงวนแห่งชาติ ก็จะดำเนินคดีในข้อหาบุกรุกพื้นที่ป่าสงวนทันที โดยทางกรมป่าไม้ จะใช้ พ.ร.บ.ป่าไม้ พ.ศ.2484 และ พ.ร.บ.ป่าสงวนแห่งชาติ พ.ศ.2507<br/><br/>โดยในช่วงเช้า ทางสำนักงานป่าไม้จังหวัดราชบุรี ได้ทำหนังสือส่งไปยังบ้านพัก ของ น.ส.ปารีณา ในพื้นที่ ต.บางโตนด อ.โพธาราม จ.ราชบุรี เพื่อขอความร่วมมือไปนำชี้แปลงที่ดินทั้งหมด แต่ไม่พบใครในบ้าน เจ้าหน้าที่จึงนำเอกสารปิดไว้หน้าบ้าน ซึ่งการตรวจสอบเอกสารเบื้องต้น พบว่า บริเวณรอบเขาสนฟาร์ม มีเนื้อที่ประมาณ 600 ไร่ อยู่ในส่วนของเขต ส.ป.ก. และอยู่ในเขตป่าสงวนแห่งชาติ ป่าฝั่งซ้ายแม่น้ำภาชี<br/><br/>ผู้สื่อข่าวงานงานว่า ที่บริเวณริมถนนเข้าสู่ฟาร์มไก่ของ น.ส.ปารีณา ห่างจากถนนสายหลักราชบุรี-ชัฏป่าหวาย ประมาณ 200 เมตร มีผู้นำป้ายขนาดใหญ่เขียนข้อความระบายถึงนักการเมืองเข้าครอบครองพื้นที่ป่าสงวนและที่ดิน ส.ป.ก. มีข้อความว่า “คนรวย นักการเมือง ทำอะไรก็ไม่ผิดบุกรุกป่าสงวนครอบครองที่ดิน ส.ป.ก. ก็ไม่ผิด ถ้าเป็นคนจนติดคุกไปนานแล้ว สังคมไม่เป็นธรรม ถ้าราชการของรัฐไม่ร่วมด้วยเขาจะทำได้อย่างไร เพราะเขาทำมานานแล้ว ประชาชน ต.รางบัว อ.จอมบึง ฝั่งตะวันออกของเขาสน และประชาชน ต.ท่าเคย อ.สวนผึ้ง ฝั่งตะวันตกของเขาสน เขารู้กันทั้งนั้นว่าใครครอบครองที่ป่าสงวนและที่ดิน ส.ป.ก.”<br/><br/>“ขอให้เจ้าหน้าที่ของรัฐตรวจสอบทั้งสองฝั่งเขาสน และจะรู้ว่าบุกรุกที่ดินอะไรบ้างจำนวนเท่าไร ประชาชนทั้ง 2 อำเภอเขารู้กันมานานแล้ว เขาพูดกันไม่ได้จะพูดได้อย่างไร หวังว่าหน่วยงานของรัฐ ของลุงตู่จะต้องทำเรื่องนี้ให้กระจ่าง เพื่อความถูกต้องและเป็นธรรม จากผู้รักชาติรักความสงบเป็นธรรมและความถูกต้อง”</p>
      <figure>
        <img src="https://mpics.mgronline.com/pics/Images/562000011653802.JPEG"/>
      </figure>
      <figure>
        <img src="https://mpics.mgronline.com/pics/Images/562000011653803.JPEG"/>
      </figure>
      <figure>
        <img src="https://mpics.mgronline.com/pics/Images/562000011653804.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112650"/>
      </related>
    </article>
  </body>
</html>