<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/ta-senaria-gia-diples-ekloges-oi-eisigiseis-pros-ton-prothypoyrgo-kai-i-metavliti-toy-proedroy-tis-dimokratias/"/>
    <meta property="og:site_name" content="economico.gr"/>
    <meta property="article:published_time" content="2019-11-24T05:10:40+00:00"/>
    <meta property="og:title" content="Τα σενάρια για διπλές εκλογές, οι εισηγήσεις προς τον πρωθυπουργό και η μεταβλητή του προέδρου της Δημοκρατίας"/>
    <meta property="og:description" content="Το κυβερνητικό επιτελείο διαψεύδει κατηγορηματικά το σενάριο περί πρόωρων και μάλιστα, διπλών εκλογών, το οποίο εσχάτως κυκλοφορεί σε πολιτικά και δημοσιογραφικά γραφεία και τροφοδοτήθηκε περαιτέρω από την αιχμή του αρχηγού της αξιωματικής αντιπολίτευσης κ. Αλέξη Τσίπρα ο οποίος έκανε λόγο – με μάλλον σκωπτικό ύφος – περί διαρροής σεναρίων που φέρουν τον πρωθυπουργό να σκέπτεται διπλές κάλπες για να «διαλύσει» τον ΣΥΡΙΖΑ και μαζί την απλή αναλογική."/>
  </head>
  <body>
    <article>
      <h1>Τα σενάρια για διπλές εκλογές, οι εισηγήσεις προς τον πρωθυπουργό και η μεταβλητή του προέδρου της Δημοκρατίας</h1>
      <address><time datetime="2019-11-24T05:10:40+00:00">24 Nov 2019, 05:10</time> by <a rel="author">Έλλη Τριανταφύλλου</a></address>
      <p>Το κυβερνητικό επιτελείο διαψεύδει κατηγορηματικά το<b> σενάριο περί πρόωρων</b> και μάλιστα,<b> διπλών εκλογών</b>, το οποίο εσχάτως κυκλοφορεί σε πολιτικά και δημοσιογραφικά γραφεία και τροφοδοτήθηκε περαιτέρω από την αιχμή του αρχηγού της αξιωματικής αντιπολίτευσης κ. Αλέξη Τσίπρα ο οποίος έκανε λόγο – με μάλλον σκωπτικό ύφος – περί διαρροής σεναρίων που φέρουν τον πρωθυπουργό να σκέπτεται διπλές κάλπες για να «διαλύσει» τον ΣΥΡΙΖΑ και μαζί την απλή αναλογική.</p>
      <p>Παρά ταύτα, η συζήτηση παραμένει ζωηρή, καθώς ο σκόπελος της<b> απλής αναλογικής</b> είναι υπαρκτός και με δεδομένη την αδυναμία της κυβερνητικής πλειοψηφίας να τον καταργήσει με ευρεία πλειοψηφία ώστε οι επόμενες εκλογές να γίνουν με άλλο εκλογικό σύστημα, ο προβληματισμός υφίσταται.</p>
      <p>Πολύ καλά πληροφορημένες πηγές του Economico, μάλιστα, αφήνουν να εννοηθεί ότι το σενάριο περί διπλών  εκλογών μέσα στην άνοιξη δεν είναι<b> σενάριο επιστημονικής φαντασίας,</b> αλλά σκέψη, η οποία, μάλιστα, από κάποια κυβερνητικά στελέχη έχει διατυπωθεί και ως πρόταση προς τον πρωθυπουργό, με το σκεπτικό ότι μέχρι τότε η κυβέρνηση δεν θα έχει υποστεί φθορά και αντιστοίχως ο ΣΥΡΙΖΑ δεν θα έχει βρει αντιπολιτευτικό βηματισμό.</p>
      <p>Επισήμως, το κυβερνητικό επιτελείο επιμένει στην <b>εξάντληση της τετραετίας</b>, με διπλές κάλπες, οι πρώτες με την απλή αναλογική, οι δεύτερες με τον νέο νόμο ενισχυμένης αναλογικής. «Δεν θα μπορεί να σχηματιστεί κυβερνητική πλειοψηφία με <b>απλή αναλογική,</b> οπότε θα έχουμε δύο διαδοχικές αναμετρήσεις» έχει υπογραμμίσει μάλιστα ο ίδιος ο <b>Κυριάκος Μητσοτάκης</b>, ζητώντας συναίνεση σε έναν νόμο που θα εξασφαλίζει την κυβερνησιμότητα.</p>
      <p>Ο πρωθυπουργός δεν έχει δημοσιοποιήσει τις ακριβές του προθέσεις σε σχέση με την αλλαγή της απλής αναλογικής, ενώ εξίσου «σφίγγα» είναι και για τον πρόεδρο της Δημοκρατίας.  Εμπειροι πολιτικοί παρατηρητές εκτιμούν πως τα δύο θέματα, τα οποία χειρίζεται προσωπικά ο κ. Μητσοτάκης,  συνδέονται μεταξύ τους.</p>
      <p>Ο Πρωθυπουργός έχει προαναγγείλει την αλλαγή του εκλογικού νόμου ώστε «ένα κόμμα με 40% να έχει την αυτοδυναμία». Εδώ έρχονται τα σενάρια για πρόωρο εκλογικό αιφνιδιασμό στο μέσο της τετραετίας της ή νωρίτερα για το «κάψιμο» της απλής αναλογικής.</p>
      <p>Κρίσιμο κομμάτι στο πάζλ αποτελεί το<b> Κίνημα Αλλαγής</b>, από τη στάση του οποίου θα εξαρτηθούν πολλά. Το ηγετικό επιτελείο διαψεύδει κατηγορηματικά τα σενάρια περί συμφωνίας – πακέτο για τον εκλογικό νόμο και τον νέο πρόεδρο της Δημοκρατίας, ωστόσο, αυτό μένει να αποδειχθεί. Αλλωστε, η συζήτηση περί επιλογής προσώπου προερχόμενου από τον χώρο της κεντροαριστέρας, καλά κρατεί.</p>
      <p>Στον <b>ΣΥΡΙΖΑ</b>, το ηγετικό επιτελείο δεν αποκλείει τις διπλές κάλπες μέσα στο 2020, καθώς, όπως σημειώνουν κορυφαία στελέχη,  με το κάψιμο της απλής αναλογικής δίνεται η ευκαιρία να γίνουν εκλογές με λίστα, γεγονός που θα είχε ως αποτέλεσμα τον πλήρη έλεγχο της Κοινοβουλευτικής ομάδας από τον Κυριάκο Μητσοτάκη.</p>
      <p>Προς στιγμήν, το μόνο σίγουρο είναι ότι η «μπάλα» είναι στα χέρια του πρωθυπουργού. Προς τα που θα την πετάξει, θα το δείξει ο χρόνος….</p>
    </article>
  </body>
</html>