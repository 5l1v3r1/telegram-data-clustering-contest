<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/svenskarna-gav-nashville-segern/"/>
    <meta property="og:site_name" content="DN.SE"/>
    <meta property="article:published_time" content="2019-11-24T05:30:39+00:00"/>
    <meta property="og:title" content="Svenskarna gav Nashville segern"/>
    <meta property="og:description" content="Tre svenska målskyttar såg till att skjuta Nashville till seger mot regerande NHL-mästarna St Louis. Och Toronto fick en ny seger efter svackan."/>
  </head>
  <body>
    <article>
      <h1>Svenskarna gav Nashville segern</h1>
      <address><time datetime="2019-11-24T05:30:39+00:00">24 Nov 2019, 05:30</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Tre svenska målskyttar såg till att skjuta Nashville till seger mot regerande NHL-mästarna St Louis.<br/>Och Toronto fick en ny seger efter svackan.</b>
      </p>
      <p>Filip Forsberg inledde den svenska målfesten i St Louis. Det tog bara 20 sekunder från nedsläpp innan 1–0 var ett faktum. Landsmannen Viktor Arvidsson lyckades stjäla åt sig pucken vid offensiv blålinje och efter en dragning slänga iväg den mot målvakten Jordan Binnington, som styrde den olyckligt rakt mot en obevakad Forsberg, som sköt ett lågt skott till vänster om målvakten.</p>
      <p>Arvidsson, som spelade sin 300:e NHL-match, lämnade senare isen sedan Robert Bortuzzo med klubban tacklat in honom i målburen.</p>
      <p><b>2–0-målet kom från ett turligt skott</b> från Mattias Ekholm. Backen sköt via två St Louis-spelare, innan pucken styrdes en sista gång in i målet av Binningtons egen klubba. På St Louis-bänken satt förbryllade spelare och undrade vad som egentligen hände.</p>
      <p>Med halvminuten kvar av matchen, vid ställningen 3–2, fick Calle Järnkrok avgöra i öppet mål, och slutresultatet skrevs 4–2 till Nashville.</p>
      <p>Toronto besegrade Colorado i Denver, och Pierre Engvall gjorde sin första assist i ligan. Tränarbytet i den anrika kanadensiska klubben, efter sex förlorade matcher i rad, ser ut att ha gett resultat. Toronto vann även den andra matchen sedan Sheldon Keefe tog över rodret.</p>
      <p><b>Pierre Engvall spelade sin tredje NHL-match</b> och den 23-årige forwarden fick för andra matchen i rad med sig en poäng när han spelade fram till Nicholas Shores kvitteringsmål som innebar 1–1 i den första perioden. Senare under perioden noterades William Nylander för en assist när Tyson Barrie utökade Torontoledningen till 3–1.</p>
      <p>Vid ställningen 4–1 gav André Burakovsky Colorado visst hopp igen när han gjorde säsongens elfte mål i andra perioden.</p>
      <p>Burakovsky fick en fin passning och slog direkt in pucken via Frederik Andersens högerstolpe i powerplay.</p>
      <p>Ytterligare spänning bjöd Colorado på när reduceringsmålet kom i tredje perioden, men närmare än så kom inte Denverlaget, utan Torontos Zach Hyman kunde avgöra i öppen kasse med en sekund kvar av matchen. Slutresultatet skrivs 5–3 till Toronto.</p>
    </article>
  </body>
</html>