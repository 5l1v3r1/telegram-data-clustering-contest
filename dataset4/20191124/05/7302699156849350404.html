<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112642"/>
    <meta property="og:site_name" content="MGR Online"/>
    <meta property="article:published_time" content="2019-11-24T05:32:00+00:00"/>
    <meta property="og:title" content="เก๋งเสียหลักชนเสาไฟฟ้าก่อนตกร่องกลางถนนสัตหีบ-เขาหินซ้อน ย่างสด 3 ราย เด็กชาย 5 ขวบรอดปาฏิหาริย์"/>
    <meta property="og:description" content="ศูนย์ข่าวศรีราชา – อุบัติเหตุสยอง! เก๋งเสียหลักพุ่งชนเสาไฟฟ้าข้างทางล้มระเนระนาดก่อนพุ่งตกร่องกลางถนน 331 ม.5 สัตหีบ-เขาหินซ้อน ทำเพลิงลุกไหม้อย่างรุนแรงย่างสดคนขับพร้อมผู้โดยสารอีก 2 ราย โชคดี ดช.วัย 5 ปีกระเด็นออกนอกรถ รอด"/>
  </head>
  <body>
    <article>
      <h1>เก๋งเสียหลักชนเสาไฟฟ้าก่อนตกร่องกลางถนนสัตหีบ-เขาหินซ้อน ย่างสด 3 ราย เด็กชาย 5 ขวบรอดปาฏิหาริย์</h1>
      <address><time datetime="2019-11-24T05:32:00+00:00">24 Nov 2019, 05:32</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011653101.JPEG"/>
      </figure>
      <p>ศูนย์ข่าวศรีราชา <b>- อุบัติเหตุสยอง! เก๋งเสียหลักพุ่งชนเสาไฟฟ้าข้างทางล้มระเนระนาด ก่อนพุ่งตกร่องกลางถนน 331 ม.5 สัตหีบ-เขาหินซ้อน ทำเพลิงลุกไหม้อย่างรุนแรงย่างสดคนขับพร้อมผู้โดยสารอีก 2 ราย โชคดีเด็กชายวัย 5 ขวบ กระเด็นออกนอกรถ รอดปาฏิหาริย์</b></p>
      <figure>
        <iframe src="https://www.youtube.com/embed/i4k9KO3_zIU" width="560" height="315" data-service="Youtube" scrolling="no"/>
      </figure>
      <p>ผู้สื่อข่าวรายงานว่า เมื่อเวลา 05.00 น.วันนี้ (24 พ.ย.) ได้เกิดเหตุรถยนต์เก๋งเสียหลักตกร่องกลางถนนบนทางถนนหลวงแผ่นดินหมายเลข 331 ม.5 สัตหีบ-เขาหินซ้อน ต.เขาไม้แก้ว อ.บางละมุง จ.ชลบุรี จนเป็นเหตุให้มีผู้เสียชีวิต 3 ราย บาดเจ็บ 1 ราย หลังเกิดเหตุเจ้าหน้าที่ตำรวจ สภ.ห้วยใหญ่ ได้ประสานไปยังเจ้าหน้าที่กู้ภัยสว่างบริบูรณ์ธรรมสถานเมืองพัทยา เร่งไปให้การช่วยเหลือ<br/><br/>ในที่เกิดเหตุพบรถยนต์เก๋งยี่ห้อนิสสันโน้ต สีแดง หมายเลขทะเบียน ขจ 3994 ระยอง ที่เสียหลักชนเสาไฟส่องสว่างข้างทางจนล้มระเนระนาด ขณะที่ตัวรถเสียหลักไถลตกลงไปในร่องกลางถนนจนเกิดเพลิงลุกไหม้ เจ้าหน้าที่ต้องเร่งฉีดน้ำสกัดแต่เนื่องจากเพลิงโหมไหม้อย่างรวดเร็ว จึงทำให้ผู้ที่ได้รับบาดเจ็บติดอยู่ภายในรถถูกย่างสดจนเสียชีวิตรวม 3 ราย เป็นชายซึ่งเป็นคนขับ 1 ราย หญิง 1 ราย และเด็กผู้ชายอีก 1 ราย<br/><br/>ส่วนนอกรถเจ้าหน้าที่ยังพบเด็กชายวัย 5 ขวบ ที่กระเด็นออกจากตัวรถได้รับอาการบาดเจ็บเล็กน้อย จึงรีบนำตัวส่งโรงพยาบาลบางละมุง เป็นการด่วน<br/><br/>จากการสอบถาม นายชัยรัตน์ เถื่อนชนะ อายุ 26 ปี ซึ่งเห็นเหตุการณ์ทราบว่า ในครั้งแรกได้เห็นเพลิงลุกไหม้รถยนต์เพียงเล็กน้อย จากนั้นได้มีพลเมืองดีเข้ามาช่วยทุบกระจก<br/><br/>และยังเห็นผู้หญิงที่ได้รับบาดเจ็บติดอยู่ภายในรถที่ยังมีสติเนื่องจากพลเมืองดีได้บอกให้หลับตาก่อนจะทำการทุบกระจกเพื่อให้การช่วยเหลือ แต่จังหวะนั้นเพลิงได้โหมลุกไหม้ขึ้นอย่างรวดเร็วจนไม่มีใครกล้าเข้าใกล้ สุดท้ายหญิงรายดังกล่าวได้ถูกเพลิงย่างสดจนเสียชีวิตพร้อมผู้ที่ติดอยู่ภายในรถอีก 2 ราย<br/><br/>ส่วนเด็กชายวัย 5 ขวบที่รอด เป็นเพราะกระเด็นออกมานอกรถ พลเมืองดีจึงรีบช่วยกันอุ้มให้ออกห่างจากตัวรถก่อนนำส่งโรงพยาบาลเป็นการด่วน<br/><br/>หลังเพลิงสงบเจ้าหน้าที่ตำรวจได้เข้าตรวจสอบสภาพรถอย่างละเอียด พบร่องรอยการเสียหลักพุ่งชนเสาไฟส่องสว่างข้างทาง ก่อนจะพุ่งตกลงร่องกลางถนนจนเกิดเพลิงลุกไหม้ ส่วนสาเหตุคาดว่าคนขับน่าจะหลับใน</p>
      <figure>
        <img src="https://mpics.mgronline.com/pics/Images/562000011653102.JPEG"/>
      </figure>
      <figure>
        <img src="https://mpics.mgronline.com/pics/Images/562000011653103.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112642"/>
      </related>
    </article>
  </body>
</html>