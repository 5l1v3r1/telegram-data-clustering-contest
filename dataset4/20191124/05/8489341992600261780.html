<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806923/%DA%A9%D8%B4%D9%88%D8%B1%E2%80%8C%D9%87%D8%A7%DB%8C-%D8%BA%D8%B1%D8%A8%DB%8C-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%B3%DB%8C%D8%A7%D9%87-%D9%86%D9%85%D8%A7%DB%8C%DB%8C-%D9%85%DB%8C%E2%80%8C%DA%A9%D9%86%D9%86%D8%AF-%D8%AD%D9%82%D9%88%D9%82-%D8%A8%D8%B4%D8%B1-%D8%A7%D8%A8%D8%B2%D8%A7%D8%B1%DB%8C-%D8%A8%D8%B1%D8%A7%DB%8C-%D8%A7%D9%86%D8%B2%D9%88%D8%A7%DB%8C-%D8%AD%D8%A7%DA%A9%D9%85%DB%8C%D8%AA-%DA%A9%D8%B4%D9%88%D8%B1%E2%80%8C%D9%87%D8%A7-%D9%86%D9%82%D8%B6%E2%80%8C%D9%87%D8%A7%DB%8C-%D8%AD%D9%82%D9%88%D9%82-%D8%A8%D8%B4%D8%B1%DB%8C-%D8%AA%D9%88%D8%B3%D8%B7-%DA%A9%D8%B4%D9%88%D8%B1%E2%80%8C%D9%87%D8%A7%DB%8C-%D9%85%D8%AF%D8%B9%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T05:26:00+00:00"/>
    <meta property="og:title" content="در نشست بررسی UPR و مطالبات حقوق بشری مطرح شد کشور‌های غربی علیه ایران سیاه نمایی می‌کنند/ حقوق بشر ابزاری برای انزوای حاکمیت کشور‌ها/ نقض‌های حقوق بشری توسط کشور‌های مدعی"/>
    <meta property="og:description" content="معاون امور بین الملل و دبیر ستاد حقوق بشر ایران گفت: حقوق بشر ابزار فشاری است در دست کشور‌های غربی و آمریکا که از آن برای انزوای حاکمیت کشور‌ها استفاده می‌شود."/>
  </head>
  <body>
    <article>
      <h1>در نشست بررسی UPR و مطالبات حقوق بشری مطرح شد کشور‌های غربی علیه ایران سیاه نمایی می‌کنند/ حقوق بشر ابزاری برای انزوای حاکمیت کشور‌ها/ نقض‌های حقوق بشری توسط کشور‌های مدعی</h1>
      <h2>معاون امور بین الملل و دبیر ستاد حقوق بشر ایران گفت: حقوق بشر ابزار فشاری است در دست کشور‌های غربی و آمریکا که از آن برای انزوای حاکمیت کشور‌ها استفاده می‌شود.</h2>
      <address>
        <time datetime="2019-11-24T05:26:00+00:00">24 Nov 2019, 05:26</time>
      </address>
      <p>به گزارش خبرنگار اجتماعی خبرگزاری دانشجو، سید مجید تفرشی عصر شنبه در نشست بررسی UPR و مطالبات حقوق بشری ایران از غرب که در مرکز رسانه قوه قضاییه برگزار شد، گفت: دهه ۸۰ دنیا با علم بر اینکه حقوق بشر علم بزرگی است و برای انسان‌ها ارزش دارد مواضع دفاع از حقوق بشر را راه اندازی کرد. این حقوق بشر برای جمهوری اسلامی هم بسیار با ارزش است و ایران برای احقاق آن برنامه ریزی کرده است.<br/><br/>وی ادامه داد: ستاد حقوق بشر کشورمان به تنهایی قدرتی ندارد، ولی قدرت خود را از اعضای خود یعنی وزارت دادگستری، دادگاه ها، دادستانی ها، دیوان عالی کشور، نیروی انتظامی و دیگر اعضای آن می‌گیرد و در دفاع از حقوق بشر در ایران همه این ستاد را همراهی می‌کنند.<br/><br/>تفرشی گفت: یو پی آر سیستم خوبی است که مچ گیری متقابل دارد و همه حق دارند صحبت کنند که در فرانسه و آمریکا چگونه نقض حقوق بشر صورت می‌گیرد، در کشور ما هم می‌توان به قوه قضاییه نامه نوشت و در دفاع از حقوق کودکان و حقوق مردم از آنان دفاع کرد.<br/><br/>معاون ستاد حقوق بشر تصریح کرد: در این سیستم ۳۲۹ توصیه به ایران شده است که باید پاسخگوی آن باشیم، مکانیسمی که در ایران وجود دارد با بسیاری از مصوبات جهانی تطابق دارد. ولی این دلیل نمی‌شود که آن‌ها سیاست‌های خود را به ما اعمال و ارائه کنند.<br/><br/>وی با بیان اینکه همه چیز در دنیا بستگی به منافع ملی دارد و برخی مانند آمریکا منافع خود را در کوبیدن کشور‌های دیگر می‌بینند، تاکید کرد: در دنیای غرب در دفاع از حقوق بشر هیچ مواضعی جز منافع ملی و فشار به کشور‌های دیگر وجود ندارد و حقوق بشر اکنون ظرفیتی برای کنترل حاکمیت‌ها است.<br/><br/>تفرشی ادامه داد: در ارتباط با قطعنامه‌ها علیه کشور‌ها زمانی که آرای ممتنع بر آرای منفی و مثبت پیشی می‌گیرد به معنای تعامل کشور‌ها با یکدیگر است، مانند قطعنامه اخیر کانادا علیه جمهوری اسلامی ایران، بنابراین حقوق بشری که سیاست و زورگویی برای تحریم باشد به مخاصمات و کشتن انسان‌ها منجر می‌شود.<br/><br/>وی تصریح کرد: نمایندگان ایران در یوپی آر دفاع خوبی از مواضع کشورمان در زمینه حقوق بشر کرده اند و ناگفته نماند آن‌ها نگاه نامتوازنی در این بحث دارند و سیاسی عمل می‌کنند.<br/><br/>موضوع این میز گرد مربوط به ساز و کار جدید بررسی دوره‌ای جهانی حقوق بشر یو پی آر بود که این سازو کار یکسال پس از تاسیس شورای حقوق بشر در ۱۵ مارس ۲۰۰۶ و جایگزینی آن به جای کمیسیون حقوق بشر، چهل و هفت عضو شورای جدید حقوق بشر به منظور تعیین چارچوب کاری آتی شورای مذکور، در ۱۸ ژوئن ۲۰۰۷ مبادرت به تهیه نقشه راه این شورا نمودند که از جمله عناصر اصلی این نقشه راه، سازوکار جدید بررسی دوره‌ای جهانی حقوق بشر (UPR) بود.<br/><br/>روز ۲۷ آبان ۹۸ ستاد حقوق بشر جمهوری اسلامی در بیانیه‌ای ای اقدام دولت کانادا در ارائه پیش نویس قطعنامه‌ای با عنوان «وضعیت حقوق بشر در ایران» را محکوم و آن را مملو از افترا و اطلاعات نادرست و در تداوم ایران ستیزی دولت کانادا اعلام کرد.<br/><br/>ستاد حقوق بشر، در این بیانیه آورده است: بار دیگر دولت نژادپرست کانادا با کمک بانیان اعمال تروریسم اقتصادی علیه ملت ایران، پیش نویس قطعنامه‌ای با عنوان «وضعیت حقوق بشر در ایران» را به کمیته سوم مجمع عمومی سازمان ملل متحد ارائه کرده است.<br/><br/>با وجود تداوم تحریم‌های گسترده وحشیانه علیه ملت ایران، جمهوری اسلامی ایران هفته گذشته ذیل دور سوم سازوکار بررسی دوره‌ای جهانی حقوق بشری خود (موسوم به یو پی آر) از دستاورد‌های حقوق بشری کشور دفاع کرد. اقدامی که به اذعان خبرگزاری‌های متعدد بین المللی غربی از سوی ۸۵ درصد کشور‌های صاحب نظر در شورای حقوق بشر سازمان ملل متحد، مورد تمجید قرار گرفت.</p>
      <h3>نقض‌های حقوق بشری توسط کشور‌های مدعی به دلیل این تعاملات دیده نمی‌شود</h3>
      <p>محمود رضا گلشن پژوه، مدیرعامل سازمان دفاع از قربانیان خشونت در این نشست گفت: ما از سال ۱۹۸۴ تحت نظارت سیستم بین المللی هستیم که از سال ۲۰۱۱ شورای حقوق بشر نظارت بر ایران را بیشتر کرد.<br/><br/>وی افزود: جمهوری اسلامی ایران اقدام متناسبی برای نمایش بهتر واقعیت‌ها بکار برده و در برخی مواقع بسیار خوب عمل کرده است، مثلا در سال ۸۴ میلادی طرح بحث اعدام‌های اوایل انقلاب، موضوع بهایی‌ها و زنان را مطرح کردند. آن‌ها گفتند باید کنوانسیون‌های قبل از انقلاب را اجرا کنید و در بحث‌هایی مانند قاچاق مواد مخدر نیز اقداماتی عیله ما صورت گرفت.<br/><br/>این کارشناس مسائل حقوقی با بیان اینکه بخش وسیعی از این فضای سیاست زده در شورای حقوق بشر بر اثر تعاملات اجتماعی سیاسی و فرهنگی کشور‌ها بوده و مشاهده می‌شود که بسیاری از نقض‌های حقوق بشری توسط کشور‌های مدعی به دلیل این تعاملات دیده نمی‌شود، اظهار کرد:‌چهره و وجهه‌ای که از یک کشور در بحث حقوق بشر ساخته می‌شود خیلی مهم است با ساختن چهره نقض حقوق برای کشور‌ها مشکلاتی ایجاد می‌کنند و آن کشور را در جهات مختلف حقوق بشری تخریب می‌کنند. مثلا میزان تنش در منطقه خاورمیانه ۴ برابر جامعه جهانی است که این‌ها را همه آمریکا، اسراییل و غرب بوجود آورده اند.<br/><br/>گلشن پژوه با ارائه روش‌هایی در جهت اعتماد سازی گفت: انتشار و ارائه کتاب سال روی میز طرف مقابل در مناسبات حقوقی و سیاسی مانند آمریکا چین و بلاروس، ایجاد نمایشگاه حقوق بشری داخلی و بین المللی، برگزاری اجلاس ویژه حقوق بشر، درخواست گزارش کمیسرعالی حقوق بشرعلیه یک کشور و گردآوری کشور‌های هم رای و پایه که با ایران همراه باشند مانند روسیه، چین، کوبا، ونزوئلا و ... بهترین راهکار برای مقابله با قطعنامه‌های حقوق بشری علیه کشور ما خواهد بود.<br/><br/>نشست بررسی UPR و مطالبات حقوق بشری ایران از غرب عصر روز شنبه در ارتباط با دفاع ستاد حقوق بشر جمهوری اسلامی در سازوکار جدید بررسی دوره‌ای جهانی حقوق بشر (UPR) با حضوراساتید دانشگاه در رشته حقوق، مدیر عامل سازمان دفاع از قربانیان خشونت و معاون امور بین الملل دبیر ستاد حقوق بشردر محل مرکز رسانه قوه قضاییه برگزار شد.</p>
      <h3>اراده جمهوری اسلامی بر این است که با نقض حقوق بشر در کشور برخورد کند</h3>
      <p>اکبر طلابکی عضو هیات علمی دانشگاه تهران نیز در این نشست گفت: نقض حقوق بشر ادعایی است که نمی‌شود در هیچ کشوری داشت که اتفاق نمی‌افتد و باید دید که آیا در کشور سازمانی وجود دارد که با آن مبارزه کند. اراده جمهوری اسلامی بر این است که با نقض حقوق بشر در کشور برخورد کند و در این ارتباط نهاد‌ها و سازمان‌هایی فعال هستند.<br/><br/>وی افزود: باید دید که نقض حقوق بشر در چه کشور‌هایی اتفاق می‌افتد، نمودار‌ها نشان می‌دهد که ایران رتبه پایینی در نقض حقوق بشر را دارد و کشور‌های مدعی دموکراسی و رعایت حقوق بشرهمواره نسبت به شهروندان و مردم کشور‌های دیگر این حقوق را نقض گسترده می‌کنند. در بسیاری از کشور‌های غربی قوانین حقوقی خود را نقض می‌کنند و از رعایت حقوق بشر فقط تصویر رسانه‌ای می‌سازند و نخبگان خود به آن دامن می‌زنند.<br/><br/>طلابکی با بیان اینکه راهبرد ایران در بحث حقوق بشر راهبردی دفاعی بوده و باید به آفندی تغییر کند، عنوان کرد: باید موارد نقض حقوق بشر در کشور‌های غربی احصا و رسانه‌ای شود و با کشور‌هایی که با ما در این بحث هم رای هستند تشکیل جبهه متحدی در راستای مبارزه و مقابله با کشور‌های مدعی تشکیل شود.</p>
      <h3>کشور‌های غربی علیه ایران سیاه نمایی می‌کنند</h3>
      <p>مجید عباسی دانشیار دانشگاه علامه طباطبایی در این میزگرد در مورد دلایل کشور‌های غربی که این ادعا را مطرح می‌کنند در ایران نقض حقوق بشر بوجود می‌آید، گفت: این کشور‌ها علیه ما سیاه نمایی می‌کنند و در اصل اختلاف نظر بین ما و آنهاست که در بحث‌های حقوقی به ما ایراد وارد می‌سازند.<br/><br/>وی با اشاره به اینکه آن‌ها تلاش می‌کنند آموزه‌های حقوق بشری لیبرالی را بعنوان حقوق بشری جامعه جهانی مطرح کنند که این با فرهنگ‌های ملل و ادیان مختلف در تعارض است، اظهار کرد: در گزارش‌هایی که علیه ایران داده می‌شود عموما ناظر به این است که اگر در ایران قتلی صورت می‌گیرد قصاص در پی آن است و میزان اعدام بالا رفته. از دیدگاه آنان این مسائل شکنجه تلقی می‌شود و آن را برجسته می‌سازند که در ایران نقض حقوق بشر انجام می‌شود.<br/><br/>عباسی با بیان اینکه در اجرای حقوق بشر نسبت به کشور‌های خلیج فارس وضعیت بسیار مطلوب تری داریم و مهمترین مشکل ایران در سیاه نمایی کشور‌های غربی نسبت به ما و همچنین برداشت‌های سیاسی است، افزود: باید از دیدگاه تهدید محوری به فرصت محوری روی بیاوریم و در کنار آن‌ها نگاهی به نقض حقوق بشر در کشور‌های غربی داشته و دارای راهکار و ارائه دیدگاه در جهت کمتر شدن این نقض در این کشور‌ها همراه با برگزاری همایش‌هایی بین المللی حقوق بشری در کشور باشیم.</p>
    </article>
  </body>
</html>