<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilfoglio.it/societa/2019/11/24/news/perche-il-fumo-non-e-piu-di-moda-a-londra-287839/"/>
    <meta property="og:site_name" content="IL FOGLIO"/>
    <meta property="article:published_time" content="2019-11-24T05:07:00+00:00"/>
    <meta property="og:title" content="Perché il fumo non è più di moda a Londra"/>
    <meta property="og:description" content="Nel Regno Unito le e-cigarette sono incentivate dal sistema sanitario nazionale"/>
  </head>
  <body>
    <article>
      <h1>Perché il fumo non è più di moda a Londra</h1>
      <h2>Nel Regno Unito le e-cigarette sono incentivate dal sistema sanitario nazionale</h2>
      <address><time datetime="2019-11-24T05:07:00+00:00">24 Nov 2019, 05:07</time> by <a rel="author">Alberto Brambilla</a></address>
      <p>Per valutare l’effetto delle <b>sigarette elettroniche</b>, il Regno Unito offre una prospettiva più equilibrata rispetto al clamore mediatico generato da ricoveri e decessi negli Stati Uniti dovuti all’uso di dispositivi e di liquidi non idonei in un mercato non regolamentato, a differenza di quello europeo.</p>
      <p>  </p>
      <p>La maggior parte dei casi negli Stati Uniti era collegata a prodotti venduti sul mercato nero e all’uso di Thc (la componente psicoattiva della cannabis) e altri oli non destinati allo svapo. Non sono gli stessi liquidi contenenti nicotina regolamentata prodotta in Europa e nel Regno Unito. D’altronde secondo la direttiva europea che regola la produzione e la commercializzazione sui prodotti del tabacco, i fabbricanti e gli importatori hanno una serie di obblighi: devono notificare i prodotti alle autorità con informazioni su ingredienti emissioni, dati tossicologici, dosi e assorbimento di nicotina e processi di produzione. Oltre a dovere presentare ogni anno relazioni sulle preferenze dei consumatori e analisi sugli effetti per la salute umana, con l’obbligo di prendere provvedimenti correttivi immediati. Con questi controlli a monte, <b>la relazione della Commissione europea per il Parlamento sui potenziali rischi per la salute pubblica connessi all’uso di sigarette elettroniche ricaricabili dice che i problemi non derivano dal consumo o dall’uso delle sigarette elettroniche, ma dal loro uso improprio</b>. Tra i rischi il rapporto cita: l’avvelenamento da ingestione di liquidi da inalazione contenenti nicotina (specialmente per quanto riguarda i bambini nella prima infanzia); le reazioni cutanee correlate al contatto cutaneo con i liquidi da inalazione contenenti nicotina e altre sostanze irritanti per la pelle; i rischi associati alla miscelazione casalinga, cioe “fai-da-te”; i rischi connessi all’uso di combinazioni non sottoposte a prove di liquidi da inalazione e di dispositivi e alla personalizzazione dell’hardware, cioè del dispositivo.</p>
      <p>Secondo uno studio della rivista Addiction, riportato da Cnn nel 2017 – quindi prima degli scandali americani – migliaia di fumatori nel Regno Unito sono stati aiutati a smettere di fumare sigarette: quell’anno si è stimato che tra 50.700 e 69.930 fumatori hanno smesso, ma avrebbero continuato senza sigarette elettroniche. <b>Il governo inglese ha un approccio pro-attivo nel promuovere le sigarette elettroniche come metodo per smettere o per ridurre il consumo di tabacco con l’intenzione di limitare se possibile malattie croniche dovute al tabagismo</b>. Un rapporto indipendente sulle sigarette elettroniche pubblicato il 6 febbraio 2018 dall’Agenzia di sanità pubblica inglese, Publich Healt England, concludeva che lo svapo rappresenta “solo una piccola parte dei rischi del fumo” e che porta “sostanziali benefici per la salute”. John Newton, direttore dell’agenzia governativa, scriveva appunto che “la nostra nuova ricerca rafforza la scoperta che lo svapo è una frazione del rischio del fumo, almeno il 95 per cento meno dannoso e con un rischio trascurabile per gli astanti (ovvero il fumo passivo, ndr). Eppure – continua – oltre la metà dei fumatori crede erroneamente che lo svapo sia dannoso quanto il fumo o semplicemente non lo sa”. “Ogni minuto qualcuno viene ricoverato in ospedale per il fumo, con circa 79.000 morti all’anno solo in Inghilterra – dice Newton, che aggiunge – Sarebbe tragico se migliaia di fumatori che potrebbero smettere con l’aiuto di una sigaretta elettronica decidessero di non farlo a causa di false paure sulla loro sicurezza”. Profetico il dottor Newton rispetto a quanto sarebbe accaduto circa un anno più tardi, quando dagli Stati Uniti si è diffuso il panico per la pericolosità mortale delle sigarette elettroniche anche qui in Europa dove sono regolamentate.</p>
      <p>Nel Regno Unito dal luglio scorso, riportava il New York Times, due ospedali hanno permesso a una compagnia di sigarette elettroniche di aprire negozi di vaporizzatori nei loro locali per vietare il fumo dentro e intorno ai loro edifici. L’obiettivo di lungo periodo del servizio sanitario nazionale inglese è quello di continuare a incentivare l’uso della sigarette elettroniche, insieme alle terapie per ridurre il tabagismo, e renderle disponibili per la vendita nei negozi degli ospedali, aiutare i fumatori che hanno iniziato a svapare a rimanere senza fumo, rimuovere le pensiline per i fumatori nei luoghi pubblici e incoraggiare i pazienti a buttare la sigaretta. La psicosi non aiuta.</p>
      <related>
        <h4>Articoli Correlati</h4>
        <a href="https://www.ilfoglio.it/economia/2018/01/08/news/la-bolla-d-erba-171992/"/>
        <a href="https://www.ilfoglio.it/economia/2019/11/24/news/i-padroni-dello-svapo-287838/"/>
        <a href="https://www.ilfoglio.it/articoli/2016/02/01/news/facciamo-cosi-lonta-del-fumo-passivo-e-lultima-nostra-chance-erotizzante-92170/"/>
      </related>
    </article>
  </body>
</html>