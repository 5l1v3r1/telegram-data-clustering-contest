<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/denizli-de-depremden-etkilenen-ciftciler-borclarinin-ertelenmesi-icin-cumhurbaskanligi-kararnamesi-bekliyor,849410"/>
    <meta property="og:site_name" content="T24"/>
    <meta property="article:published_time" content="2019-11-24T05:18:00+00:00"/>
    <meta property="og:title" content="Denizli'de depremden etkilenen çiftçiler, borçlarının ertelenmesi için Cumhurbaşkanlığı Kararnamesi bekliyor"/>
    <meta property="og:description" content="Deprem sonrası Denizli Acıpayam afet bölgesi ilan edildi"/>
  </head>
  <body>
    <article>
      <h1>Denizli'de depremden etkilenen çiftçiler, borçlarının ertelenmesi için Cumhurbaşkanlığı Kararnamesi bekliyor</h1>
      <h2>Deprem sonrası Denizli Acıpayam afet bölgesi ilan edildi</h2>
      <address>
        <time datetime="2019-11-24T05:18:00+00:00">24 Nov 2019, 05:18</time>
      </address>
      <p>Denizli’nin Acıpayam ilçesinde geçen mart ayında meydana gelen 5.5 büyüklüğündeki depremin ardından bölge, afet bölgesi ilan edildi. Bu nedenle de çiftçilerin borçlarının ertelenmesi gerekiyordu. Ancak Cumhurbaşkanlığı kararnamesi çıkarılmadığı için borçları ertelenmeyen çiftçiler zor durumda kaldı.<br/><a href="http://www.cumhuriyet.com.tr/haber/turkiye/1703929/ciftciyi-ortada-biraktilar.html">Cumhuriyet'ten Mustafa Çakır'ın haberine göre</a>, depremde 343 ev ile yapı ağır hasar gördü. Valilik bölgenin AFAD tarafından “afet bölgesi” olarak ilan edildiğini bildirdi. Bu kararın vergi ve prim borçları için alındığı da dile getirildi. Fakat çiftçilerin borçları ertelenmedi İyi Parti Denizli Milletvekili <b>Yasin Öztürk</b> konuyu soru önergesi ile TBMM gündemine taşıdı. Tarım ve Orman Bakanı <b>Bekir Pakdemirli</b>, yanıtında, Denizli’de meydana gelen depremle ilgili olarak bakanlığa afet ihbarı yapılmadığını bildirdi. Yanıtta, borç erteleme kararnamelerinin Hazine ve Maliye Bakanlığı’nca hazırlandığı ve Cumhurbaşkanlığı kararnamesiyle yayımlandığına dikkat çekildi. Tarım Kredi Kooperatifleri Merkez Birliği de kredi borçlarının ertelenmesinin yürürlüğe konulan yasa veya kararnamelerle verilen görevler doğrultusunda yapıldığını kaydetti. Ziraat Bankası ise tarım kredisi borçlarının afetler nedeniyle ertelenmesi işlemleri için tarih aralığı bazında Cumhurbaşkanlığı kararnamesi yayımlanması gerektiğine işaret etti.<br/>Cumhurbaşkanlığı kararnamesi çıkmadığı için borçları ertelenmeyen çiftçiler ek maliyetle karşı karşıya kaldı.<br/> </p>
    </article>
  </body>
</html>