<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301164/%D8%AA%D9%88%D9%84%DB%8C%D8%AF-%DA%A9%D9%86%D8%B3%D8%A7%D9%86%D8%AA%D8%B1%D9%87-%D9%88-%D8%B4%D8%B1%D8%A8%D8%AA-%D8%B2%D8%B1%D8%B4%DA%A9-%D8%AF%D8%B1-13-%D9%88%D8%A7%D8%AD%D8%AF-%D9%81%D8%B1%D8%A2%D9%88%D8%B1%DB%8C-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:41:05+00:00"/>
    <meta property="og:title" content="تولید کنسانتره و شربت زرشک در 13 واحد فرآوری خراسان جنوبی"/>
    <meta property="og:description" content="ایسنا/خراسان جنوبی رییس سازمان جهاد کشاورزی خراسان جنوبی در حال حاضر 13 واحد فرآوری و بسته‌بندی زرشک با ظرفیت ۹ هزار و ۳۷۰ تن در استان فعال هستند که کنسانتره زرشک، آب و شربت زرشک تولید می‌کنند."/>
  </head>
  <body>
    <article>
      <h6 class="kicker">رییس سازمان جهاد کشاورزی استان خبر داد:</h6>
      <h1>تولید کنسانتره و شربت زرشک در 13 واحد فرآوری خراسان جنوبی</h1>
      <address><time datetime="2019-11-24T05:41:05+00:00">24 Nov 2019, 05:41</time> by <a rel="author">زهرا حمیدی</a></address>
      <p>ایسنا/خراسان جنوبی رییس سازمان جهاد کشاورزی خراسان جنوبی در حال حاضر 13 واحد فرآوری و بسته‌بندی زرشک با ظرفیت ۹ هزار و ۳۷۰ تن در استان فعال هستند که کنسانتره زرشک، آب و شربت زرشک تولید می‌کنند.</p>
      <p>غلامرضا قوسی با اشاره به پایان زمان برداشت محصول زرشک در استان گفت: بیش از ۱۶ هزار و ۷۲۶ هکتار از سطح زیر کشت باغات استان مربوط به محصول زرشک است که با پیش‌بینی امسال، حدود ۲۰ هزار تن محصول از این باغات برداشت خواهد شد.</p>
      <p>به گزارش ایسنا، به نقل از روابط عمومی جهاد کشاورزی خراسان جنوبی، وی ارزش محصول زرشک استان را بیش از ۱۷۰ میلیارد تومان اعلام کرد و افزود: در حال حاضر ۱۸ هزار بهره‌بردار زرشک در استان فعالیت دارند.</p>
      <p>رییس سازمان جهاد کشاورزی خراسان جنوبی بیان کرد: سالانه 6600 تن محصول زرشک در استان بسته‌بندی و دو هزار و ۷۷۰ تن فرآوری می‌شود که به نسبت میزان برداشت محصول، رقم بسیار پایینی است.</p>
      <p>قوسی ادامه داد: از محل اعتبارات بند «الف» تبصره ۱۸ امسال تا سقف حدود ۴۵۰ میلیارد ریال تسهیلات برای بسته‌بندی و فرآوری زرشک، احداث بارگاه‌ و احداث باغ زرشک به متقاضیان پرداخت خواهد شد.</p>
      <p>وی یادآور شد: ۳۴ واحد بارگاه زرشک در استان وجود دارد و با توجه به اینکه یکی از دغدغه‌های مهم کشاورزان استان، نبود محل مناسبی برای خشک‌کردن محصول زرشک است که در این زمینه تسهیلاتی برای احداث بارگاه زرشک در اختیار متقاضیان قرار می‌گیرد.</p>
      <p>انتهای پیام</p>
    </article>
  </body>
</html>