<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4771448/%D8%A8%D8%B1%D8%AC%D8%A7%D9%85-%D8%AF%D8%B1-%D8%B3%D8%B1%D8%A7%D8%B4%DB%8C%D8%A8%DB%8C-%D8%B3%D9%82%D9%88%D8%B7-%D8%A7%D8%B1%D9%88%D9%BE%D8%A7-%D8%A7%D8%B2-%D9%85%DA%A9%D8%A7%D9%86%DB%8C%D8%B3%D9%85-%D9%85%D8%A7%D8%B4%D9%87-%D8%A7%D8%B3%D8%AA%D9%81%D8%A7%D8%AF%D9%87-%D9%86%D9%85%DB%8C-%DA%A9%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T05:01:11+00:00"/>
    <meta property="og:title" content="فرجی‌راد در گفتگو با مهر: برجام در سراشیبی سقوط/ اروپا از «مکانیسم‌ ماشه» استفاده نمی‌کند"/>
    <meta property="og:description" content="کارشناس مسائل بین‌الملل گفت: فعال کردن «مکانیسم ماشه» افزایش تنش است و در شرایط امروز منطقه و همچنین احتمال استیضاح ترامپ، اروپایی‌ها دست به چنین اقدامی نمی‌زنند."/>
  </head>
  <body>
    <article>
      <h1>فرجی‌راد در گفتگو با مهر: برجام در سراشیبی سقوط/ اروپا از «مکانیسم‌ ماشه» استفاده نمی‌کند</h1>
      <address><time datetime="2019-11-24T05:01:11+00:00">24 Nov 2019, 05:01</time> by <a rel="author" href="https://www.mehrnews.com/archive?jr=833" target="_blank">محسن احدی</a></address>
      <p>عبدالرضا فرجی‌راد کارشناس مسائل بین‌الملل در گفتگو با <a href="https://www.mehrnews.com/">خبرنگار مهر</a>، درباره گام چهارم ایران در کاهش تعهدات برجامی، گفت: مسئولان کشورمان همانطور که پیش از این اعلام کرده بودند گام چهارم را برداشتند و با این کار عملا در مسیر تند شراشیبی پایان برجام قرار گرفته‌ایم.</p>
      <p>وی افزود: شرایط کنونی به سمت نقطه صفر یا بازگشت به شرایط پیش از مذاکرات است.</p>
      <p>کارشناس مسائل بین الملل با اشاره به هشدار اروپایی‌ها به ایران درباره کاهش تعهدات، گفت: اروپایی‌ها هشدار داده‌اند که اگر ایران این رویه را ادامه دهد آنها نیز به برخی تعهدات عمل نخواهند کرد که البته باید روشن شود این تعهدات که آنها می‌گویند چیست.</p>
      <p>فرجی‌راد با بیان اینکه معتقد هستم که اروپایی‌ها از برجام خارج نخواهند شد، اظهار داشت: باتوجه به نزدیکی به انتخابات آمریکا و جایگاه خوب کاندیداهای حزب دموکرات و دیدگاه مثبت آنها به‌خصوص «جو بایدن» به برجام و همچنین وجود اختلافاتی میان اروپایی‌ها و دونالد ترامپ، آنها به سیاست کجدار و مریز خود همچنان ادامه خواهند داد.</p>
      <p>وی تصریح کرد: اگر در انتخابات ریاست جمهوری آمریکا کاندیدای دموکرات پیروز شود، اروپایی‌ها شرط ایران درباره بازگشت به شرایط برجام در صورت بازگشت آمریکا به توافق هسته‌ای را پی خواهند گرفت و با توجه به سخنان قبلی مسئولان کشورمان در بازگشت‌پذیری گام‌های برجامی، بسیاری از مسائل حل خواهد شد.</p>
      <p>کارشناس مسائل بین الملل با بیان اینکه اروپایی‌ها خیلی عجله نمی‌کنند که بگویند از برجام خارج می‌شوند، تاکید کرد: با توجه به شرایط پیچیده منطقه در صورت انجام چنین اقدامی از سوی اروپایی‌ها، تنش‌ها افزایش یافته و برای خودشان دردسر بسیاری ازجمله مسئله پناهندگان،  انرژی و تسری بحران خشونت ایجاد می‌شود.</p>
      <p>فرجی‌راد گفت: البته اروپایی‌ها می‌توانند برخی مزاحمت‌هایی را علیه کشورمان انجام دهند که ازجمله آن، اقدامات در تشدید فشار علیه شرکت‌های هواپیمایی را می‌توان به‌عنوان نمونه ذکر کرد تا به‌صورت مستقیم یا غیرمستقیم به کشورمان فشار بیاورند.</p>
      <p>وی با اشاره به تهدید اروپایی‌ها به احتمال فعال کردن «مکانیسم ماشه»، افزود: فعال کردن مکانیسم ماشه افزایش تنش است و در شرایط امروز منطقه و همچنین احتمال استیضاح ترامپ، اروپایی‌ها دست به چنین اقدامی نمی‌زنند.</p>
      <p>تحلیلگر مسائل بین الملل با بیان اینکه برجام بعد از گام چهارم تقریبا لوث شده و حساسیت‌ها نسبت به آن کاهش یافته است، افزود: با انجام گام چهارم و فعال کردن فردو به احتمال زیاد برای گام‌های بعدی افزایش تعداد سانتریفیوژ و غنی‌سازی بیشتر در دستور کار قرار گیرد.  </p>
      <p>فرجی‌راد گفت: برجام در سراشیبی افتاده مگر آنکه در هفته‌های آینده اروپایی‌ها دست به اقدامی بزنند و بتوانند آمریکا را در موضوعاتی مانند طرح امانوئل مکرون رئیس جمهور فرانسه در ایجاد خط اعتباری برای فروش نفت ایران راضی کنند.</p>
    </article>
  </body>
</html>