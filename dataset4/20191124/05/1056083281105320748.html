<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301130/%D8%B3%D8%B1%D8%B9%D8%AA-%D9%82%D8%B7%D8%A7%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:13:04+00:00"/>
    <meta property="og:title" content="سرعت قطار کرمانشاه تا پایان سال افزایش می‌یابد"/>
    <meta property="og:description" content="ایسنا/کرمانشاه معاون شرکت راه آهن جمهوری اسلامی ایران از افزایش سرعت قطار در مسیر کرمانشاه به تهران و کرمانشاه به مشهد تا پایان امسال خبر داد."/>
  </head>
  <body>
    <article>
      <h1>سرعت قطار کرمانشاه تا پایان سال افزایش می‌یابد</h1>
      <address>
        <time datetime="2019-11-24T05:13:04+00:00">24 Nov 2019, 05:13</time>
      </address>
      <p>ایسنا/کرمانشاه معاون شرکت راه آهن جمهوری اسلامی ایران از افزایش سرعت قطار در مسیر کرمانشاه به تهران و کرمانشاه به مشهد تا پایان امسال خبر داد.</p>
      <p>مرتضی جعفری در نشست شورای برنامه‌ریزی و توسعه استان، پس از انتقاد استاندار و نماینده کرمانشاه در مجلس به پایین بودن سرعت قطار کرمانشاه که موجب کاهش استقبال مردم به استفاده از قطار شده، اظهار کرد: با اتمام عملیات جوش در برخی نقاط راه آهن کرمانشاه، سرعت قطار در این مسیر افزایش می‌یابد.</p>
      <p>جعفری افزود: برآورد ما این است با اتمام این کارها زمان سفر با قطار از کرمانشاه به تهران به هفت ساعت و از کرمانشاه به مشهد به 17 ساعت برسد.</p>
      <p>وی همچنین در خصوص افزایش سفرها در این مسیر که خواسته مسئولین استان بود، گفت: واگن‌های راه آهن به بخش خصوصی واگذار شده و جهت افزایش تردد قطار در مسیرها، باید مسافر وجود داشته و صرفه اقتصادی داشته باشد که با افزایش سرعت قطار مطمئنا اقبال به استفاده از قطار در این مسیر هم افزایش می‌یابد.</p>
      <p>معاون شرکت راه‌آهن در خصوص ایجاد مدیریت مستقل راه‌آهن در کرمانشاه هم گفت: پیگیریم این کار زودتر انجام شود.</p>
      <p>در این نشست هوشنگ بازوند استاندار کرمانشاه و احمد صفری نمیانده کرمانشاه در مجلس شورای اسلامی از سرعت پایین قطار کرمانشاه انتقاد کرده و همچنین خواستار افزایش برنامه سفر قطارها در راه آهن کرمانشاه شدند.</p>
      <p>راه آهن کرمانشاه اواخر اسفند سال 1396 افتتاح شد.</p>
      <p>انتهای پیام</p>
    </article>
  </body>
</html>