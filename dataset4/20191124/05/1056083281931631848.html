<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301169/%D8%A8%D8%B1%D8%B1%D8%B3%DB%8C-%D9%84%D8%A7%DB%8C%D8%AD%D9%87-%D8%A7%D8%AE%D8%B0-%DA%A9%D8%A7%D8%B1%D9%85%D8%B2%D8%AF-%D8%A7%D8%B3%D8%AA%D8%B9%D9%84%D8%A7%D9%85%D8%A7%D8%AA-%D8%A8%D8%A7%D9%86%DA%A9%DB%8C-%D8%AF%D8%B1-%DA%A9%D9%85%DB%8C%D8%B3%DB%8C%D9%88%D9%86-%D8%A7%D9%82%D8%AA%D8%B5%D8%A7%D8%AF-%D9%87%DB%8C%D8%A6%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:42:10+00:00"/>
    <meta property="og:title" content="بررسی لایحه «اخذ کارمزد استعلامات بانکی» در کمیسیون اقتصاد هیئت دولت"/>
    <meta property="og:description" content="بانک مرکزی پیشنهادی را در قالب عنوان لایحه دریافت کارمزد استعلامات دستگاه‌های دولتی از سوی شبکه بانکی کشور را به هیئت وزیران ارائه کرده است."/>
  </head>
  <body>
    <article>
      <h1>بررسی لایحه «اخذ کارمزد استعلامات بانکی» در کمیسیون اقتصاد هیئت دولت</h1>
      <address>
        <time datetime="2019-11-24T05:42:10+00:00">24 Nov 2019, 05:42</time>
      </address>
      <p>بانک مرکزی پیشنهادی را در قالب عنوان لایحه دریافت کارمزد استعلامات دستگاه‌های دولتی از سوی شبکه بانکی کشور را به هیئت وزیران ارائه کرده است.</p>
      <p>به گزارش ایسنا به نقل از پایگاه اطلاع رسانی دفتر هیئت دولت، همانگونه که وجود قیمت در خرید کالا امری ضروری و بدیهی است، کارمزد نیز قیمت ارائه خدمات بوده و وجود آن، موجبات ایجاد رونق در فضای کسب و کار را فراهم می آورد. شارع مقدس نیز در قالب اصولی از قبیل اصل عدم تبرع و طراحی نظام اجرت المثل و اجرت المسمی نسبت به طرح‌ریزی نظام جبران خدمات اقدام نموده است.</p>
      <p>بر همین مبنا نظام حقوقی کشور نیز در متون قانونی متعدد، بر جبران خدمات ارائه شده، تاکید نموده است. از آنجا که بانک ها و مؤسسات اعتباری ملزم به پرداخت کارمزد در ازای استفاده از خدمات و اطلاعات سامانه های دستگاه های دولتی هستند و نیز با توجه به اینکه پاسخ به استعلامات بانکی مراجع مختلف (از قبیل قوه قضائیه، نیروی انتظامی، تأمین اجتماعی و ...) نیز مستلزم صرف هزینه عملیاتی و تخصیص منابع انسانی است، می بایست ارائه این خدمات نیز مشمول دریافت کارمزد گردد.</p>
      <p>بنابراین به منظور جلوگیری از تحمیل هزینه‌های مذکور بر سهامداران بانک‌ها و مؤسسات اعتباری و با نظر گرفتن لزوم استمرار ارائه خدمات مطلوب توسط بانک‌ها و ضرروت تأمین هزینه های مترتبه بر ارائه اینگونه خدمات از سوی استفاده کنندگان آن ها، بانک مرکزی به استناد بند (۴) ماده (۱۴) قانون پولی و بانکی کشور و بند (۴) ماده (۲۰) قانون عملیات بانکی بدون ربا که مقرر می دارند "بانک مرکزی جمهوری اسلامی ایران می‌تواند با تعیین میزان حداقل و حداکثر کارمزد دریافتی و پرداختی بانک ها در امور پولی و بانکی دخالت و نظارت کند" متن پیش‌نویس لایحه «اخذ کارمزد استعلامات بانکی» را به هیئت دولت ارائه نموده است.</p>
      <p>بر اساس متن پیشنهادی، در موارد استعلام اطلاعات از بانک ها و مؤسسات اعتباری از سوی هر یک از دستگاه های موضوع ماده (۵) قانون مدیریت خدمات کشوری و ماده (۲۹) قانون برنامه پنج‌ساله ششم توسعه اقتصادی، اجتماعی و فرهنگی جمهوری اسلامی ایران -مصوب ۱۴ اسفند ۱۳۹۵- پرداخت هزینه و کارمزدهای مترتبه بر عهده شخص متقاضی (دریافت کننده خدمات) خواهد بود.</p>
      <p>این پیشنهاد هم اکنون در حال رسیدگی در کمیسیون اقتصاد هیئت دولت است.</p>
      <p>انتهای پیام</p>
    </article>
  </body>
</html>