<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/par-veselibu/359557-vacija-bernu-vakcinacija-pret-masalam-bus-obligata"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T05:11:00+00:00"/>
    <meta property="og:title" content="Vācijā bērnu vakcinācija pret masalām būs obligāta"/>
    <meta property="og:description" content="Vācijas parlamenta apakšpalāta pieņēmusi likumu, paredzot, ka no nākamā gada 1. marta visiem bērniem bērnudārzos un skolās būs obligāti jābūt vakcinētiem pret masalām."/>
  </head>
  <body>
    <article>
      <h1>Vācijā bērnu vakcinācija pret masalām būs obligāta</h1>
      <address><time datetime="2019-11-24T05:11:00+00:00">24 Nov 2019, 05:11</time> by <a rel="author">Kas Jauns Avīze</a></address>
      <p>
        <b>Vācijas parlamenta apakšpalāta pieņēmusi likumu, paredzot, ka no nākamā gada 1. marta visiem bērniem bērnudārzos un skolās būs obligāti jābūt vakcinētiem pret masalām.</b>
      </p>
      <p>Par balsoja 459 Bundestāga deputāti, 89 bija pret, bet 105 atturējās. Likums nosaka, ka, mainot bērna skolu vai bērnudārzu, vecākiem jāpierāda, ka viņš ir saņēmis vakcīnu pret masalām.</p>
      <p>Ja to nevarēs, draudēs sods līdz 2500 eiro. Bērniem, kas jau uzņemti bērnudārzā vai skolā, līdz 2021. gada 31. jūlijam būs jāpierāda vakcinēšanās fakts.</p>
      <p>“Aizsardzība pret masalām ir bērnu aizsardzība,” norāda veselības ministrs Jenss Špāns. Jaunais likums attieksies arī uz bērnudārzu, skolu, veselības aprūpes iestāžu un patvēruma meklētāju izmitināšanas vietu darbiniekiem.</p>
      <p>Masalas, kam raksturīgs drudzis un nelieli sarkani plankumi, parasti izraisa tikai vieglus simptomus, tomēr šī slimība ir viens no galvenajiem jaunu bērnu mirstības cēloņiem pasaulē. Masalas ir ļoti lipīgas, vīruss izplatās pa gaisu, inficētajiem klepojot vai šķaudot, vai tiešos kontaktos ar inficētajiem.<br/>Saslimšanu iespējams efektīvi novērst ar vakcīnu palīdzību, taču Pasaules veselības organizācija šogad brīdināja, ka vakcinācijas rādītāji kļūst arvien sliktāki.</p>
    </article>
  </body>
</html>