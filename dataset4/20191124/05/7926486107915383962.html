<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012866/%D9%BE%DB%8C%D8%A7%D9%85-%D8%B3%D9%81%D8%B1-%D9%85%D8%AE%D9%81%DB%8C%D8%A7%D9%86%D9%87-%D9%85%D8%B9%D8%A7%D9%88%D9%86-%D8%AA%D8%B1%D8%A7%D9%85%D9%BE-%D8%A8%D9%87-%D8%B9%D8%B1%D8%A7%D9%82"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T05:30:11+00:00"/>
    <meta property="og:title" content="پیام سفر مخفیانه معاون ترامپ به عراق"/>
    <meta property="og:description" content="تحلیلگر مطرح جهان عرب در مقاله‌ای، سفر ناگهانی و از پیش اعلام‌نشده معاون رئیس‌جمهوری آمریکا به عراق را حامل پیامی تحقیرآمیز به دولت و پارلمان این کشور ارزیابی کرد و نوشت که آمریکایی‌ها با چنین گام‌هایی، آتش فتنه در عراق را شعله‌ورتر می‌کنند."/>
  </head>
  <body>
    <article>
      <h1>پیام سفر مخفیانه معاون ترامپ به عراق</h1>
      <address>
        <time datetime="2019-11-24T05:30:11+00:00">24 Nov 2019, 05:30</time>
      </address>
      <p>
        <i>تحلیلگر مطرح جهان عرب در مقاله‌ای، سفر ناگهانی و از پیش اعلام‌نشده معاون رئیس‌جمهوری آمریکا به عراق را حامل پیامی تحقیرآمیز به دولت و پارلمان این کشور ارزیابی کرد و نوشت که آمریکایی‌ها با چنین گام‌هایی، آتش فتنه در عراق را شعله‌ورتر می‌کنند.</i>
      </p>
      <p>به گزارش مشرق، «عبدالباری عطوان» تحلیلگر مطرح جهان عرب در سرمقاله روزنامه فرامنطقه‌ای «رای الیوم» نوشت: «مایک پنس» معاون رئیس‌جمهوری آمریکا ضربه‌ای شدید و تحقیرآمیز به نخبگان حاکم بر عراق و به‌ویژه «عادل عبدالمهدی» نخست‌وزیر عراق وارد کرد زمانی‌که او از پایگاه آمریکایی در «عین الاسد» (الانبار) و نیروهای کشورش در این پایگاه، بازدید کرد بدون این‌که به رئیس‌جمهور و نخست‌وزیر این کشور درباره این سفر از پیش، اطلاع بدهد. او سپس بدون دیدار با این دو رهبر عراقی، عازم کردستان عراق شد.</p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1012797/%D9%88%D8%A7%DA%A9%D9%86%D8%B4-%D8%A8%D8%A7%D8%B1%D8%B2%D8%A7%D9%86%DB%8C-%D8%A8%D9%87-%D8%B3%D9%81%D8%B1-%D9%BE%D9%86%D8%B3-%D8%A8%D9%87-%D8%A7%D8%B1%D8%A8%DB%8C%D9%84-%D8%B9%D8%B1%D8%A7%D9%82">واکنش بارزانی به سفر <i>پنس</i> به اربیل عراق<br/></a>
        </b>
        <b>
          <a href="https://www.mashreghnews.ir/news/1012776/%D9%BE%D8%A7%D8%B3%D8%AE-%D8%B1%D8%AF-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D8%B9%D8%B1%D8%A7%D9%82-%D8%A8%D9%87-%D8%AE%D9%88%D8%A7%D8%B3%D8%AA%D9%87-%D8%AA%D9%88%D9%87%DB%8C%D9%86-%D8%A2%D9%85%DB%8C%D8%B2-%D9%BE%D9%86%D8%B3">پاسخ رد نخست‌وزیر عراق به خواسته توهین‌آمیز <i>پنس</i></a>
        </b>
      </blockquote>
      <p>سفر پنس به عراق در بحبوحه اعتراضات مشروع مردمی انجام می‌شود؛ اعتراضاتی که از یک ماه پیش آغاز شده و مهم‌ترین خواسته‌های مشروع معترضان، تدوین قانون اساسی جدید، اصلاح قانون انتخابات، ریشه‌کن کردن فساد، پیگرد قانونی تمامی افراد مفسد، بازگرداندن اموال به سرقت رفته و لغو تمامی انواع سهمیه‌بندی‌های فرقه‌ای است.</p>
      <p>سفر پنس به عراق، سفری مشکوک با هدف ریختن بنزین بر آتش فتنه و تحریف تصویر جنبش مردمی و در عین حال توهین به دولت عراق و همچنین بزرگ‌تر کردن شکاف فرقه‌ای در این کشور است. رهبران فعلی عراق و به‌ویژه عبدالمهدی از دوستان ایالات متحده محسوب می‌شوند که پس از لشکرکشی به عراق و اشغال آن و سپس پاکسازی این کشور، به قدرت رسیدند.</p>
      <p>تمامی بدبختی‌های فعلی عراق نتیجه لشکرکشی آمریکا به این کشور و تجزیه دولت عراق و بازسازی آن بر پایه‌های فرقه‌ای و صرفا تکه‌تکه‌ کردن است تا بدین ترتیب این کشور، ضعیف و لقمه‌ای آسان و گوارا برای نفوذ خارجی؛ چه آمریکا و چه عربستان سعودی، شود.</p>
      <p>دولت عادل عبدالمهدی و تمامی دولت‌های پیش از آن با اجازه دادن به حضور 5200 نظامی آمریکایی در خاک عراق و در پایگاه‌هایی خودمختار، دچار خطایی راهبردی شده‌اند؛ گویی که آن، دولتی در داخل دولتی دیگر با بهانه‌هایی مختلف است که مهم‌ترین آن دروغِ مبارزره با داعش است.</p>
      <p>تمامی دولت‌های آمریکا با عراق به مانند یک مستعمره و نه دولت مستقل رفتار می‌کردند و حمله دولت «بوش پسر» در سال 2003 به عراق و اشغال این کشور و سرقت کردن ثروت‌های آن به منظور تحقق این هدف، یعنی پاره‌پاره کردن کشور و تضعیف آن و نیز از بین بردن نقش آن به عنوان یک ابرقدرت منطقه‌ای انجام شد که چنین گام‌هایی در راستای توصیه «برنارد لوییس» اندیشمند صهیونیستی برداشته می‌شود.</p>
      <p>آمریکایی‌ها با تحریک صهیونیسم جهانی، عراقی قوی، باثبات و خالی از فساد و مفسدان را نمی‌خواهند بلکه عراقی حقیر، گرسنه و فاسد و فاقد هویت ملی یکپارچه می‌خواهند و آنها تمام تلاش‌شان را برای رسیدن به این اهداف به کار خواهند گرفت.</p>
      <p>درست همانطور که آمریکا عراقی‌ها، اعراب و تمامی جهانیان را با دروغ سلاح کشتار جمعی فریب دادند در حال تکرار همان سناریو هستند و این‌بار مترسکِ ایرانی را به کار می‌گیرد تا بستر نفوذ صهیونیسم را نه فقط در عراق بلکه در سرتاسر منطقه فراهم کند.</p>
      <p>زمانی‌که مقام‌های آمریکایی به حاکمیت عراق احترام بگذارند و به سفرهای مخفیانه‌شان به پایگاه‌های‌شان (در عراق) با خنجر زدن به پشت دولت بغداد و بدون اطلاع آن، پایان دهند می‌توانیم بگوییم که عراق صاحب دولت، نخبه سیاسی، رئیس‌جمهور و پارلمان است.</p>
      <p>دولت و احزابی که چنین توهین‌های آمریکایی را تحمل می‌کنند شایسته برخورداری از حمایت یا حتی احترام نیز نیستند.</p>
      <p>منبع: تسنیم</p>
    </article>
  </body>
</html>