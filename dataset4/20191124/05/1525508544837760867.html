<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779204/%DA%A9%D9%88%D8%AF%DA%A9%D8%A7%D9%86-%D8%AF%D8%B1%D9%88%D8%A7%D8%B2%D9%87-%D8%BA%D8%A7%D8%B1-%D8%B1%D8%A7%DB%8C%DA%AF%D8%A7%D9%86-%D9%88%DB%8C%D8%B2%DB%8C%D8%AA-%D8%B4%D8%AF%D9%86%D8%AF-%D8%AA%D8%B1%D9%85%DB%8C%D9%85-%D8%AF%D9%86%D8%AF%D8%A7%D9%86-%D9%87%D8%A7%DB%8C-%D9%BE%D9%88%D8%B3%DB%8C%D8%AF%D9%87"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T05:32:01+00:00"/>
    <meta property="og:title" content="از سوی دانشگاه علوم پزشکی شهید بهشتی؛ کودکان دروازه غار رایگان ویزیت شدند/ترمیم دندان های پوسیده"/>
    <meta property="og:description" content="مسئول بسیج دانشکده دندانپزشکی دانشگاه علوم پزشکی شهید بهشتی، از ارائه خدمات رایگان درمانی و بهداشتی به کودکان دروازه غار تهران خبرداد."/>
  </head>
  <body>
    <article>
      <h1>از سوی دانشگاه علوم پزشکی شهید بهشتی؛ کودکان دروازه غار رایگان ویزیت شدند/ترمیم دندان های پوسیده</h1>
      <address><time datetime="2019-11-24T05:32:01+00:00">24 Nov 2019, 05:32</time> by <a rel="author" href="https://www.mehrnews.com/archive?jr=36" target="_blank">حبیب احسنی پور</a></address>
      <p>به گزارش <a href="https://www.mehrnews.com/">خبرگزاری مهر</a>، سیدمحمدمعین میرابراهیمی، گفت: طرح ویزیت رایگان بسیج دانشجویی دانشگاه با همکاری گروه جهادی منتظران مصلح پنجشنبه و جمعه ۳۰ آبان و یکم آذر به منظور ارائه خدمات رایگان دندانپزشکی، بینایی سنجی، شنوایی سنجی و تغذیه به کودکان کار در درمانگاه بهفر دانشگاه انجام شد.</p>
      <p>وی با اشاره به اینکه در این طرح به بیش از ۶۰ نفر از کودکان منطقه دروازه غار تهران خدمات تخصصی دندانپزشکی ارائه شد، افزود: معاینه، ترمیم دندان‌های پوسیده، درمان ریشه، کشیدن و جرمگیری دندان کودکان کار در این طرح انجام و کودکانی که به درمان های پروتز و ارتودنسی نیاز داشتند به مراکز سطح بالاتر دانشگاه ارجاع داده شدند.</p>
      <p>میرابراهیمی با بیان اینکه این کودکان آموزش های لازم برای جلوگیری از ابتلا به بیماری ها را دریافت کردند، تصریح کرد: در این طرح کودکان شش تا ۱۵سال توسط  جمعی از اساتید، اعضای هیئت علمی  و رزیدنت ها،  در دومرحله معاینه و درمان شدند.</p>
      <p>مسئول بسیج دانشکده دندانپزشکی دانشگاه علوم پزشکی شهید بهشتی، افزود: قرار است این کودکان در آینده نیز به طور رایگان با تعرفه‌های ناچیز خدمات درمانی دریافت کنند.</p>
    </article>
  </body>
</html>