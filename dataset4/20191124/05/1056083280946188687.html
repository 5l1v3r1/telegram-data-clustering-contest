<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301183/%DA%AF%D9%86%D8%AC%DB%8C%D9%86%D9%87-%D8%A7%D9%85-%D8%B1%D8%A7-%D8%A8%D8%B1%DA%AF%D8%B1%D8%AF%D8%A7%D9%86%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:54:55+00:00"/>
    <meta property="og:title" content="گنجینه‌ام را برگردانید"/>
    <meta property="og:description" content="ایسنا/اصفهان یک مجموعه‌دار نسخ خطی که ۱۰ سال پیش، ۵۷ نسخه از قرآن‌های چاپی و نفیس خود را برای به نمایش گذاشتن در موزه به شهرداری اصفهان اهدا کرده است، نسبت به وضعیت نامعلوم این آثار اظهار نگرانی کرد."/>
  </head>
  <body>
    <article>
      <h6 class="kicker">رارانی؛</h6>
      <h1>گنجینه‌ام را برگردانید</h1>
      <address><time datetime="2019-11-24T05:54:55+00:00">24 Nov 2019, 05:54</time> by <a rel="author">سمیرا قاسمی</a></address>
      <p>ایسنا/اصفهان یک مجموعه‌دار نسخ خطی که ۱۰ سال پیش، ۵۷ نسخه از قرآن‌های چاپی و نفیس خود را برای به نمایش گذاشتن در موزه به شهرداری اصفهان اهدا کرده است، نسبت به وضعیت نامعلوم این آثار اظهار نگرانی کرد.</p>
      <p>نادرقلی رارانی در گفت‌وگو با ایسنا اظهار کرد: سال ۱۳۸۹ سندی بین بنده و شهردار وقت اصفهان تنظیم شد که به‌موجب آن آثاری را به شهرداری اصفهان اهدا کردم تا در موزه‌ای به نمایش گذاشته شود و مردم بتوانند از آن بازدید کنند.</p>
      <p>وی ادامه داد: این آثار شامل ۵۷ جلد قرآن چاپی می‌شد که از سراسر دنیا جمع‌آوری کرده بودم و همچنین اولین قرآن چاپ‌شده با طلا نیز در بین آن‌ها بود.</p>
      <p>این مجموعه‌دار نسخ خطی تصریح کرد: موزه هنرهای معاصر اصفهان به مدت هشت سال این آثار را در معرض دید عموم گذاشته بود اما اکنون دو سال است که این گنجینه به مکان نامعلومی منتقل‌شده و بیم آن را دارم که کسی به این مجموعه بی‌نظیر دستبرد بزند.</p>
      <p>رارانی یادآور شد: بر اساس سند تنظیم‌شده، این آثار به‌شرط نمایش در موزه به شهرداری اصفهان اهداشده تا از آسیب‌های احتمالی در امان باشد اما اکنون دو سال است که بدون هیچ دلیلی این شرط را نقض کرده‌اند.</p>
      <p>وی تأکید کرد: بارها گفته‌ام اگر نمی‌خواهید این آثار را در موزه به نمایش بگذارید آن‌ها را به من برگردانید تا شخصاً موزه‌ای ایجاد کرده و از آن‌ها نگهداری کنم اما گوش هیچ مرجعی به این حرف‌ها بدهکار نیست و دیگر امیدی ندارم.</p>
      <p>این مجموعه‌دار، گریزی به موزه‌داری دیگر کشورها زد و گفت: قدمت  سن‌پترزبورگ حدود ۳۰۰ سال است اما موزه‌ای در آن ساخته شده که دیدن تمامی آثارش هشت سال زمان می‌برد و جای بسی تأسف است که شهر اصفهان با سابقه تاریخی بیش از دو هزار سال، هنوز یک موزه درخور شأن خود ندارد.</p>
      <p>انتهای پیام</p>
    </article>
  </body>
</html>