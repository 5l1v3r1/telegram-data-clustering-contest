<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/publications/genocid-proti-narodu-ukrajini-nikoli-ne-zabudut-sportsmeni-skupo-pomyanuli-zhertv-golodomoru-641991.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T05:51:32+00:00"/>
    <meta property="og:title" content="«Геноцид проти народу України ніколи не забудуть». Спортсмени скупо пом’янули жертв Голодомору"/>
    <meta property="og:description" content="Якщо не враховувати футболістів київського «Динамо», то тих, хто згадав скорботну дату, в українському спорті виявилося вкрай мало"/>
  </head>
  <body>
    <article>
      <h1>«Геноцид проти народу України ніколи не забудуть». Спортсмени скупо пом’янули жертв Голодомору</h1>
      <address><time datetime="2019-11-24T05:51:32+00:00">24 Nov 2019, 05:51</time> by <a rel="author">Іван Вербицький</a></address>
      <h4>Якщо не враховувати футболістів київського «Динамо», то тих, хто згадав скорботну дату, в українському спорті виявилося вкрай мало</h4>
      <p>У суботу, 23 листопада, Україна поминала жертв Голодоморів 1932-1933-го і 1946-1947 років.</p>
      <p>Свідомі українці в цей день запалювали свічки біля вікон власних осель, відвідували меморіали пам’яті чи розміщували матеріали про трагедію, яка відібрала життя понад п’яти мільйонів українців, у соцмережах.</p>
      <p>На жаль, у спортивному середовищі скорботна дата була не дуже помітною. «Главком» уже розповідав, що серед футболістів пом’янули жертв Голодоморів в основному футболісти київського «Динамо». Траурні листівки у соцмережах розмістили відразу дев’ятеро киян. Крім того, згадка по День пам’яті була у соцмережах львівських «Карпат», а також у футболістів Віктора Яневича з «Прикарпаття», Ростислава Волошиновича з «Волині», екс-футболіста тих же «Карпат» Романа Деркача.</p>
      <blockquote>
        <b> Читайте також: <a href="https://glavcom.ua/sport/news/providni-futbolisti-kijivskogo-dinamo-vshanuvali-u-socmerezhah-zhertv-golodomoriv-641941.html">Провідні футболісти київського «Динамо» вшанували у соцмережах жертв Голодоморів</a></b>
      </blockquote>
      <p>Не оминули увагою трагічної дати й під час проведення присвяченого Дню Свободи й Гідності дитячих Кубка Київської області з футболу і Кубка Київщини з художньої гімнастики в селищі Щасливому. Організатор змагань, директор НВК «Щасливський» Юрій Йовбак постійно наголошував, у який саме день проводяться змагання і про що його учасники мають пам’ятати.</p>
      <figure>
        <img src="https://glavcom.ua/img/forall/users/110/11013/dsc_0438.jpg"/>
        <figcaption>Щасливе. Маленькі футболісти тримають лампадки в пам'ять про жертв Голодоморів (фото - Світлана Вербицька)</figcaption>
      </figure>
      <p>Не оминули Дня скорботи й більшість фанатських рухів. Але цим нікого й не здивуєш. </p>
      <p>Сильно оконфузилася Українська асоціація футболу, яка жертв Голодоморів не згадала, але зате змінила о 17:30 обкладинку публіка у «Фейсбуку». На заїжджене і особливо актуальне в такий день «No to racism». Вочевидь інцидент навколо донецького мільйонера Тайсона не дає спокою футбольним чиновникам аж настільки, що для них ця тема є пріоритетнішою, ніж згадка про мільйони закатованих голодом українців.  </p>
      <p>Не приділили особливої уваги Дню пам’яті й представники інших видів спорту. Винятків так мало, що їх можна перелічити без побоювання щось пропустити. Скажімо, з національних спортивних асоціацій пом’янула жертв Голодомору на пабліку в Instagram лише Федерація легкої атлетики України. Серед спортивних клубів, якщо не говорити про футбольні «Динамо» і «Карпати» - тільки чемпіони України з волейболу, львівські «Кажани».</p>
      <p>Скорботні повідомлення у себе в соцмережах на честь Дня пам’яті підготували чемпіони світу з легкої атлетики і греко-римської боротьби, Ольга Саладуха і Жан Беленюк відповідно. Але то й не дивно, якщо зважити, що обоє є народними депутатами.</p>
      <p>«Мені моторошно думати про ті страшні часи, а сьогодні шквал фото та відкритої інформації щодо жертв Голодомору не дає спокійно говорити, - написав організатор Київського марафону Ігор Кретов.  – Зараз у нас не стоїть питання, що їсти НІЧОГО. Ми в більшості переймаємося дрібничковими проблемами – ЩО саме їсти. Аби ніколи цього не повторилося, маємо викорінювати наміри будь-якої окупанта або країну-«брата» зазіхати на Україну».</p>
      <p>Повідомлення чи скорботні листівки в пам’ять про жертв Великого Голоду розмістили також бронзова призерка Олімпіади-1994 з біатлону Валентина Цербе-Несіна, очільник Київської обласної федерації боксу Костянтин Калашников, президент Київської обласної федерації спортивного танцю Вадим Советченко, молодий баскетболіст Платон Хижняк, керівник Олімпійського коледжу імені Івана Піддубного Олексій Семенюшко.</p>
      <p>«Одна з найболючіших сторінок історії України – це Голодомор! Близько чотирьох млн українців знищено совєтами! За що?!... Пам'ятаймо! Вже за декілька днів одна з найкращих, які я бачив, стрічок щодо цієї біди – «Ціна Правди», яку відразу з прем'єри зможуть переглянути і люди з інвалідністю по зору і слуху», - написав чемпіон Паралімпіади-2016 з фехтування Андрій Демчук. </p>
      <p>Мабуть, першим серед усіх спортсменів вшанував пам'ять загиблих під час Голодоморів перша ракетка України з тенісу Сергій Стаховський. «Понад чотири мільйони українців голодували до смерті... Геноцид Совєцького Союзу проти народу України ніколи не забудуть», - написав Сергій англійською.</p>
      <p>Власне, приклад Стаховського вкрай важливий. Адже його як і багатьох інших наших спортсменів читають у соцмережах колеги і вболівальники з різних країн. Відповідно цими повідомленнями атлети мають змогу говорити правду про нашу країну і тих, хто її поневолював, іноземцям. Шкода, що більшість колег Стаховського не розуміють, наскільки важливою буває їх соціальна роль…</p>
      <p>
        <b>Іван Вербицький, «Главком»</b>
      </p>
      <related>
        <a href="https://glavcom.ua/sport/news/borusiya-zacikavilasya-pivzahisnikom-dinamo-641195.html"/>
        <a href="https://glavcom.ua/sport/news/unikalne-foto-13-richniy-maybutniy-futbolist-zbirnoji-ukrajini-radije-pislya-istorichnoji-peremogi-karpat-641281.html"/>
        <a href="https://glavcom.ua/sport/news/futbolist-tayson-biliy-rasist-kapitan-shahtarya-zasvitivsya-z-provokaciynim-zhestom-641299.html"/>
      </related>
    </article>
  </body>
</html>