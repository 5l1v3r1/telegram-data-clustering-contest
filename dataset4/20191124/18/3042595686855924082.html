<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/avslorer-dopingsvindelen---horte-skrik/71855949"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T18:10:05+00:00"/>
    <meta property="og:title" content="Avslører dopingsvindelen: - Hørte skrik"/>
    <meta property="og:description" content="Max Hauke (27) ble skandalens ansikt under ski-VM. Han forklarer hvordan de lenge klarte å lure dopingtestene."/>
  </head>
  <body>
    <article>
      <h1>Avslører dopingsvindelen: - Hørte skrik</h1>
      <h2>Max Hauke (27) ble skandalens ansikt under ski-VM. Han forklarer hvordan de lenge klarte å lure dopingtestene.</h2>
      <address><time datetime="2019-11-24T18:10:05+00:00">24 Nov 2019, 18:10</time> by <a rel="author">Magnus Gamlem</a></address>
      <p>Norge leverte et fantastisk VM i Seefeld i år, men det var ikke gull-, sølv- og bronsemedaljer som ble det store samtaleemnet i Østerrike.</p>
      <p>Midt under mesterskapet ble Max Hauke, Dominik Baldauf, Aleksej Poltoranin, Karel Tammjärv og Andreas Veerpalu tatt for bloddoping. Førstnevnte <a href="https://www.dagbladet.no/sport/fersket-i-sjokkvideo-dette-sa-han-rett-for-vm/70824352">ble ansiktet utad for hele skandalen</a>, da en video viste Hauke med en nål inn i armen.</p>
      <p>
        <b>I et eksklusivt intervju med <a href="https://www.expressen.se/sport/qs/max-fangades-pa-bild-nar-han-injicerade-blod/">Expressen</a> forteller han om hvordan han ble del av et omfattende dopingnettverk, og tankene som raste gjennom hodet hans da politiet stormet inn i leiligheten.</b>
      </p>
      <p>- Jeg vet jo hvordan den andre siden av bildet ser ut. Det jeg selv så. Det jeg hørte. Skrikene. Hver gang jeg ser det bildet, hører jeg lyden av politiet som slår inn døra. Jeg minnes sekundet der jeg innser at alt er over, forteller østerrikeren til den svenske avisa.</p>
      <p>- Det var det tøffeste sekundet i mitt liv.</p>
      <h3>- Mamma gråt</h3>
      <p>En hel langrennsverden fordømte Hauke og de andre doperne. Bildet av Hauke gjorde alt så mye mer virkelig, og blant andre Stina Nilsson sa hun ble «kvalm» av oppførselen til de dopingtatte.</p>
      <p>- Jeg forstår Stina veldig godt. Det der er vel det første bildet som blir tatt av en idrettsutøver som doper seg på den måten? Alle som ser det, må jo reagere på den måten, sier Hauke.</p>
      <p>
        <b>Etter et døgn i fengsel i Innsbruck, slapp han ut. Der ble han møtt av familien, som hadde støttet han gjennom hele karrieren, men som ikke ante hva han drev på med bak alles rygg.</b>
      </p>
      <p>- Alle begynte å gråte. Spesielt mamma var veldig følsom. Det var et vanskelig øyeblikk. Hun sa at det jeg hadde gjort var galt, men at jeg alltid ville være hennes barn.</p>
      <h3>Slik lurte de dopingkontrollørene</h3>
      <p>Legen Mark Schmidt har vært arkitekten bak dopingoperasjonen som forsynte Hauke og de andre med dopingmidler.</p>
      <p>Han overbeviste Hauke om at de aldri kom til å bli tatt, og 27-åringen lyttet.</p>
      <p>
        <b>- Han gir deg følelsen av at alt er bra. Det er klart at man er nervøs når man dopingtestes de første gangen, men de hadde jo ingen utslag. Schmidt hadde rett. Alt han sa stemte. Og da vokste tilliten min til ham, sier Hauke.</b>
      </p>
      <p>Schmidt <a href="https://www.dagbladet.no/sport/alpinstjerne-trekkes-inn-i-dopingskandalen/71120651">risikerer ti år i fengsel</a>, og skal ha hatt mellom 50-60 klienter på lista si. Legen har ikke uttalt seg om dopingskandalen som ble avslørt i Seefeld.</p>
      <p>Hauke forklarer hvordan de klarte å lure kontrollørene.</p>
      <p>- Det finnes noen timer der du aldri blir testet, på natta. Så da tar du veksthormoner når du legger deg, og da går det ikke an å oppdage når du våkner. Det er borte.</p>
      <p>
        <i>- Og blodoverføringene?</i>
      </p>
      <p>- Om du driver litt saltvann inn i kroppen, blir blodverdiene normale igjen, sier langrennsløperen.</p>
      <p>Hauke forteller at mistanken mot blant andre norske og svenske utøvere, var med på å gjøre at han selv valgte å dope seg.</p>
      <p>- Da jeg tok beslutningen om å dope meg, var følelsen at de her nasjonene ikke bare hadde store ressurser, men også sine små hemmeligheter, og vi kunne alle lese om de russiske sakene, fortsetter Max Hauke.</p>
    </article>
  </body>
</html>