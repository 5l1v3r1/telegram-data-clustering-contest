<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejiste-kladna-otocili-zapas-s-pardubicemi-a-vyhrali-3-2/1824773?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T18:39:00+00:00"/>
    <meta property="og:title" content="Hokejisté Kladna otočili zápas s Pardubicemi a vyhráli 3:2"/>
    <meta property="og:description" content="Kladno - Hokejisté Kladna porazili v utkání 21. kola extraligy Pardubice po obratu 3:2. Dynamo vedlo 2:0, ale nakonec na body nedosáhlo a dál uzavírá tabulku. Rytíři dovršili obrat ve třetí třetině, kdy nejprve vyrovnal Jakub Strnad a tři minuty po něm rozhodl obránce Brady Austin. Domácí si připsali tři úspěch z posledních čtyř zápasů, Pardubice prohrály počtvrté za sebou."/>
  </head>
  <body>
    <article>
      <h1>Hokejisté Kladna otočili zápas s Pardubicemi a vyhráli 3:2</h1>
      <address><time datetime="2019-11-24T18:39:00+00:00">24 Nov 2019, 18:39</time> by <a rel="author" href="http://www.ctk.cz/" target="_blank">ČTK</a></address>
      <p>Kladno - Hokejisté Kladna porazili v utkání 21. kola extraligy Pardubice po obratu 3:2. Dynamo vedlo 2:0, ale nakonec na body nedosáhlo a dál uzavírá tabulku. Rytíři dovršili obrat ve třetí třetině, kdy nejprve vyrovnal Jakub Strnad a tři minuty po něm rozhodl obránce Brady Austin. Domácí si připsali tři úspěch z posledních čtyř zápasů, Pardubice prohrály počtvrté za sebou.</p>
      <slideshow>
        <figure>
          <img src="https://i3.cn.cz/6/1574619342_P201911240633801.jpg"/>
        </figure>
        <figure>
          <img src="https://i3.cn.cz/6/1574616596_P201911240588601.jpg"/>
        </figure>
        <figure>
          <img src="https://i3.cn.cz/6/1574616615_P201911240589201.jpg"/>
        </figure>
        <figure>
          <img src="https://i3.cn.cz/6/1574615741_P201911240578101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>"Pro nás je to hodně důležitá výhra. Víme, jaká je situace v tabulce. Začátek se nám moc nevyvedl, dělali jsme hrubé chyby v obraně a ztráceli puky u modré čáry, z čehož měl soupeř obrovské šance a potrestal nás. Ale zaplaťpánbůh, že jsme to dokázali obrátit," uvedl Strnad.</p>
      <p>V herně i střelecky vyrovnané první třetině hokejisté obou týmů příliš vzruchu nenabídli. Už ve druhé minutě byl sice ve slibné pozici Réway, ale mířil bekhendem pouze do brankáře Kacetla. Stejně dopadl při svém pokusu z prostoru mezi kruhy Melka.</p>
      <p>Ve 12. minutě prolétla Nashova teč těsně vedle. Na druhé straně zasáhl chvilku poté skvěle Godla proti Mandátovi, jenže k dorážce se protlačil Tybor a otevřel skóre. Vyrovnat mohl hned několikrát Bílek, při největší šanci v 18. minutě ale minul po pěkné souhře se Stachem branku.</p>
      <p>Na začátku druhého dějství dohrávali Rytíři přesilovky, kterou si před přestávkou vybojovali. Dvakrát pálil nebezpečně Jágr, jenže Kacetl byl pozorný. Pak se gestem fair play zaskvěl Machač, jenž odvolal Eklundův trest. Začínající 26. minuta přinesla druhý gól Dynama: Tybor místo avizované střely parádně našel Kousala, jenž si puk přikopl a zavěsil.</p>
      <p>Nedlouho poté napálil Mandát horní tyčku. Poté, co se hra přelila na druhou stranu, protrhl po nádherné nahrávce Réwaye od zadního hrazení střeleckou smůlu Bílek a snížil. Po polovině zápasu skončila Mandátova teč opět jen na horní tyčce.</p>
      <p>Středočeši hráli záhy poté přesilovku po špatném střídání hostů, v ní pálil bez přípravy opět Jágr, ale i tento minisouboj vyhrál Kacetl. Ve 36. minutě mohl vrátit hostům dvoubrankové vedení Látal, jenže Godla svůj tým podržel.</p>
      <p>Kladenští byli ve druhé části aktivnější a stejný obraz hry přinesla i třetí dvacetiminutovka. Na začátku 45. minuty jim zbytečným faulem nabídl přesilovku Kousal, během ní Réway našel "žabkou" Strnada, ten vypálil z první a mohl slavit první gól v sezoně před kladenským publikem.</p>
      <p>"Tyhle nahrávky Martin opravdu má, krásně nás tam našel. Jak Víťu (Bílka) při prvním gólu, tak potom i mě," ocenil Strnad. "Bylo také super, že jsme konečně využili přesilovku, v nichž se nám teď moc nevedlo," doplnil Strnad.</p>
      <p>Kousal pak navíc o chvilku později utnul přesilovku Pardubic a během hry ve čtyřech na obou stranách Austin výstavní ranou poslal Kladno do vedení. V závěrečných sekundách zkrácené přesilovky pak O'Donnell na konci povedené kombinace pálil z první do boční sítě. Hosté to v závěru zkusili s hrou bez brankáře, stav už se ale nezměnil.</p>
      <p>"Takový hráč jako Kousal si to prostě musí pohlídat. Byly to rozhodující chvíle zápasu. Robert odehrál dobrý zápas, ale tyhle chyby nás stály body. Hlavně první faul, to dobruslení, je zbytečný. A on to ví. Z přemíry snahy bohužel udělá takovou věc. Asi nás to stálo zápas," připustil kouč poražených Radek Bělohlav.h3&gt;</p>
      <h3>Hlasy po utkání:</h3>
      <p><b>David Čermák (Kladno):</b> <i>"Věděli jsme, že dnes je to opět zápas o šest bodů. I když jsme do něj nevstoupili dobře a pustili Pardubice do vedení, snažili jsme se hrát pořád stejně, protože jsme tady ty zápasy v sezoně už několikrát otočili. Myslím, že i díky velké podpoře diváků, kteří nás hnali celý zápas, se nám to nakonec povedlo i dnes."</i></p>
      <p><b>Radek Bělohlav (Pardubice):</b> <i>"Opět jsme ztratili utkání, kdy vedeme. Hráči už to asi mají v hlavách, bojí se výsledku, bojí se vyhrát. Nedotáhneme to, měli bychom v takovém zápase minimálně bodovat. A myslím, že spíš to dotáhnout za tři body. Je to náš problém a bohužel se to opakuje. Ty body nám už nikdo nevrátí."</i></p>
      <h3>Rytíři Kladno - HC Dynamo Pardubice 3:2 (0:1, 1:1, 2:0)</h3>
      <p>Branky a nahrávky: 28. Bílek (Réway, Barinka), 45. J. Strnad (Réway, Nash), 48. Austin (Nash) - 14. Tybor (Mandát, R. Kousal), 26. R. Kousal (Tybor, Eklund). Rozhodčí: Hodek, Bejček - J. Frodl, Komárek. Vyloučení: 4:5. Využití: 1:0. Diváci: 4892.</p>
      <p>Sestavy:</p>
      <p>Kladno: Godla - Nash, Austin, Romančík, Kehar, Zelingr, Barinka - Jágr, Stach, Zikmund - Bílek, Machač, Réway - Redlich, Melka, J. Strnad - Hajný, T. Kaut, O'Donnell. Trenéři: D. Čermák, Lidický a Kregl.</p>
      <p>Pardubice: Kacetl - Holland, Eklund, T. Voráček, J. Kolář, J. Zdráhal, J. Mikuš - Tybor, R. Kousal, Mandát - D. Kindl, T. Knotek, M. Látal - Machala, Harju, Kusý - Matýs, Pochobradský, Blümel - od 21. navíc Beran. Trenéři: Bělohlav, Janecký a Čáslava.</p>
    </article>
  </body>
</html>