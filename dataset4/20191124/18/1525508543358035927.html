<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780007/%D8%AF%D8%B3%D8%AA-%D9%87%D8%A7%DB%8C-%D8%A7%D8%B3%D8%AA%DA%A9%D8%A8%D8%A7%D8%B1-%D8%AF%D8%B1-%D8%A7%DB%8C%D8%AC%D8%A7%D8%AF-%D8%A7%D8%BA%D8%AA%D8%B4%D8%A7%D8%B4-%D9%87%D8%A7-%D9%85%D8%B4%D9%87%D9%88%D8%AF-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T18:17:24+00:00"/>
    <meta property="og:title" content="مدیرکل تبلیغات اسلامی مازندران: دست های استکبار در ایجاد اغتشاش ها مشهود است"/>
    <meta property="og:description" content="بابل - مدیرکل تبلیغات اسلامی مازندران با اشاره به وقایع اخیر در کشور گفت: ردپا و دست های استکبار در ایجاد همه اوباشگری ها و اغتشاش ها مشهود است."/>
  </head>
  <body>
    <article>
      <h1>مدیرکل تبلیغات اسلامی مازندران: دست های استکبار در ایجاد اغتشاش ها مشهود است</h1>
      <address>
        <time datetime="2019-11-24T18:17:24+00:00">24 Nov 2019, 18:17</time>
      </address>
      <p>حجت الاسلام شکریان ، مدیرکل تبلیغات اسلامی مازندران شامگاه یکشنبه در گردهمایی مدیران ادارات و نمایندگی های تبلیغات اسلامی شهرهای مازندران در چالوس با بیان اهداف برگزاری این گردهمایی اشاره کرد و گفت: طرح تحول اجتماعی مسجد محور  از جمله طرح های جدی برای توانمندسازی روستاها و محلات و می تواند راهگشای بسیاری از مشکلات امروز جامعه باشد.<br/><br/>وی ضمن تقدیر از حضور مردم مازندران در راهپیمایی روز سوم آذر ماه افزود: مردم همیشه در صحنه مازندران همانند دیگر استانها و شهرهای مختلف کشور با حضور خود ، ریشه فتنه را خشک کردند و نشان دادند راه برای برون رفت از مشکلات، تبعیت از قانون و دفاع از ارزشهای انقلابی است.</p>
      <p>عضو شورای عمومی مازندران به بیان روند شکل گیری اغنشاش در روزهای اخیر اشاره و خاطرنشان کرد: دشمنان انقلاب با استفاده از فضای تبلیغاتی شبکه های مجازی و عناصر خودباخته و سرسپرده داخلی و با سوءاستفاده از نگرانی های به حق مردم ، به دنبال تضعیف و فروپاشی نظام، به برخی از اماکن مذهبی، اقتصادی و فرهنگی آسیب رسانده و حتی پا را فراتر گذاشته و به مردم عادی نیز حمله ور شدند و چند تن از مدافعین انقلاب و کشور را به شهادت رساندند و در همه این اوباشگری ها، دست های استکبار مشهود است.</p>
      <p>شکریان ادامه داد : دشمنان این بار با عزم جدی و با پشتوانه قبلی که از بابت آموزش چندین ساله به عمال و عناصر داخلی و حمایت های مستقیم سعودی ها و استکبار جهانی به سرکردگی آمریکا و اسرائیل به دست آمده بود، به دنبال ایرانی شبیه عراق و سوریه و یمن بودند و تلاش بسیاری هم کردند ولی با تدبیر و موضع به موقع مقام معظم رهبری  عمر این فتنه، بیشتر از دو روز نشد و هوشیاری ملت و تبعیت از رهبر انقلاب ، فتنه بزرگی که در حال شکل گیری بود ، از بین رفت.</p>
    </article>
  </body>
</html>