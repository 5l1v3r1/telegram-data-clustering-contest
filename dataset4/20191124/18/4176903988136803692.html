<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/zavrsen-8-medjunarodni-sajam-sporta/"/>
    <meta property="og:site_name" content="Krstarica"/>
    <meta property="article:published_time" content="2019-11-24T18:07:00+00:00"/>
    <meta property="og:title" content="Završen 8. Međunarodni sajam sporta"/>
    <meta property="og:description" content="BEOGRAD - U Beogradu je danas završen 8. Sajam sporta, koji je, u organizaciji Sportskog saveza Srbije i pod pokroviteljstvom Ministarstva omladine i"/>
  </head>
  <body>
    <article>
      <h1>Završen 8. Međunarodni sajam sporta</h1>
      <address><time datetime="2019-11-24T18:07:00+00:00">24 Nov 2019, 18:07</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – U Beogradu je danas završen 8. Sajam sporta, koji je, u organizaciji Sportskog saveza Srbije i pod pokroviteljstvom Ministarstva omladine i sporta, održan pod sloganom „Sajam sporta spaja sve(t)“.</p>
      <p>Kako je saopštilo Ministarstvo, pod kupolom Hale 1 Beogradskog sajma tri dana su se družili i sportom „bavili i mladi i stari, i veliki i mali, bilo je prisutno dosta vrhunskih sportista koji su došli da podrže najveću sportsku manifestaciju u zemlji, kao i proslavljenih asova, sportskih radnika i ljubitelja sporta“.</p>
      <p>„Veoma mi je drago što je ovogodišnji Sajam sporta oborio rekord po broju učesnika, ali i po broju posetilaca. Najvažnije je da je cilj postignut – deca su se družila, zabavljala i upoznala sa svojim idolima i nekim ne tako poznatim sportovima, oprobala u novim veštinama. Glavna svrha ove velike manifestacije je da što više dece zavoli sport“, istakao je ministar Vanja Udovičić.</p>
      <p>Na ovogodišnjem Sajmu sporta viđen je i rekordan broj aktivacija u čak 30 aktivacionih zona, na seminarima se od vrhunskih sportskih stručnjaka, ali i od olimpijskih, svetskih i evropskih šampiona moglo čuti sa kakvim su se izazovima susretali u karijeri i kakvi su im planovi na narednim takmičenjima, obavljen je veliki broj besplatnih lekarskih pregleda, kaže se u saopštenju Ministarstva.</p>
      <p>(Tanjug)</p>
    </article>
  </body>
</html>