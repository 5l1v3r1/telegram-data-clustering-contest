<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134966-regionu-krepsinio-lygoje-18-rezultatyviu-perdavimu-pasirodymas.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-24T18:09:00+00:00"/>
    <meta property="og:title" content="Regionų krepšinio lygoje – 18 rezultatyvių perdavimų pasirodymas"/>
    <meta property="og:description" content="Savaitgalį Malsena-Regionų krepšinio lygoje (RKL) įvyko 32 rungtynės, kuriose nestigo įdomių momentų ir (ne)tikėtų rezultatų, o visus įdomiausius akcentus paminėsime tradicinėje ir daugelio pamėgtoje RKL savaitės apžvalgoje. SAVAITĖS RUNGTYNĖS. Įdomiausia savaitgalio dvikova šeštadienį vyko Kretingoje, kur vietos „Kretingos“ (4-3) ekipa netikėtai lengvai sutriuškino iki tol be pralaimėjimų žengusią Kauno „Atleto“ (7-1) komandą. Svečiai ..."/>
  </head>
  <body>
    <article>
      <h1>Regionų krepšinio lygoje – 18 rezultatyvių perdavimų pasirodymas</h1>
      <address>
        <time datetime="2019-11-24T18:09:00+00:00">24 Nov 2019, 18:09</time>
      </address>
      <p>Nuotr.: Facebook</p>
      <figure>
        <a href="https://www.basketnews.lt/paveikslelis-207774-any1000x1000.jpg">
          <img src="https://www.basketnews.lt/paveikslelis-207774-any630x500.jpg"/>
        </a>
      </figure>
      <p>Nuotr. Facebook</p>
      <p>Savaitgalį Malsena-Regionų krepšinio lygoje (RKL) įvyko 32 rungtynės, kuriose nestigo įdomių momentų ir (ne)tikėtų rezultatų, o visus įdomiausius akcentus paminėsime tradicinėje ir daugelio pamėgtoje RKL savaitės apžvalgoje.</p>
      <p><b>SAVAITĖS RUNGTYNĖS.</b> Įdomiausia savaitgalio dvikova šeštadienį vyko Kretingoje, kur vietos „Kretingos“ (4-3) ekipa netikėtai lengvai sutriuškino iki tol be pralaimėjimų žengusią Kauno „Atleto“ (7-1) komandą.</p>
      <p>Svečiai geriau pradėjo rungtynes, tačiau pirmojo kėlinuko viduryje Arimanto Mikaločiaus treniruojami kretingiškiai perėmė iniciatyvą, laimėjo kelių minučių atkarpą „sausu“ rezultatu 13:0 ir įgijo dviženklę persvarą (17:7).</p>
      <p>Nors antrajame kėlinuke „Atleto“ vyrai buvo atkūrę intrigą, tačiau kraujo skonį pajutę aikštės šeimininkai nebesigręžiojo atgal ir sulig kiekviena minute didino savo pranašumą, kuris lemiamo kėlinuko pradžioje buvo pasiekęs įspūdingą 22 taškų ribą (74:52).</p>
      <p>Prie sienos priremta svečių komanda nepalūžo ir per likusį rungtynių laiką sugebėjo ženkliai apkarpyti turėtą deficitą, tačiau tai nesugadino šventės „Kretingos“ komandos sirgaliams, kurių palaikoma komanda šventė sensacingą pergalę rezultatu 83:71.</p>
      <p><b>IŠSIGELBĖJO.</b> Per plauką nuo pirmojo pralaimėjimo buvo ir vienvaldžiai RKL lyderiai Vilkaviškio „Perlo“ (9-0) krepšininkai, kurie šeštadienį tik dvikovos pabaigoje įrodė savo pranašumą prieš savo aikštėje žaidusią Akmenės r. „Patriots-Cemento“ (4-4) ekipą.</p>
      <p>Aikštės šeimininkai puikiai pradėjo rungtynes ir didžiąją laiko dalį tvirtai laikė susitikimo vadžias savo rankose, tačiau tam, kad būtų pasiekta pergalė „Patriots-Cemento“ krepšininkams paprasčiausiai pritrūko laiko.</p>
      <p>Likus žaisti kiek daugiau nei minutę Akmenės ekipa dar turėjo minimalią persvarą (65:64), tačiau tuomet Vilkaviškio komandos „centras“ Tomas Milinskas pataikė dvitaškį (66:65), aikštės šeimininkų įžaidėjas Martynas Valters suklydo, o tuo pasinaudoję svečiai pridėjo dar du taškus ir įtvirtino savo pranašumą (68:65).</p>
      <p>Per likusį dvikovos laiką „Patriots-Cementas“ dar bandė gelbėtis, tačiau „Perlo“ komanda protingai prasižengė, neleisdami varžovams atakuoti iš toli, o tik vieną baudą pataikę Akmenės krepšininkai netrukus sulaukė finalinės sirenos paskelbusios jau devintą iš eilės Vilkaviškio atstovų pergalę – 68:66.</p>
      <p><b>PRISIJAUKINO.</b> Panašu, jog sezono pradžioje tris apmaudžias nesėkmes vidutine 1,6 taško persvara patyrusi Vilniaus „Rivile-Steko“ (3-3) ekipa prisijaukino Fortūną. Šeštadienio popietę svečiuose žaidę vilniečiai rezultatu 79:75 palaužė Lietuvos sporto universiteto (1-7) komandą ir šventė jau trečią pergalę iš eilės.</p>
      <p>Nugalėtojų komandos treneris Antanas Vipartas pasibaigus dvikovai nesureikšmino rungtynių rezultato: „Sakiau savo komandai, kad reikia kantriai žaisti. Per pirmus du kėlinukus išsimetėm 14 laisvų tritaškių iš kurių pataikėm, kad du. Tačiau jaučiau, kad kažkada krepšys turi atsirišti. Tiesiog šiandien nugalėjo komanda, kuri taikliau mėtė.</p>
      <p>Tokio starto panašiai ir tikėjomės. Pralaimėjome kelias rungtynes, tačiau visi žaidėjai turi didžiulę patirtį ir niekas nenusimena dėl šių nesėkmių. Startas galėjo būti 1-5, bet galėjo ir 6-0, tačiau tai vis vien nebūtų keitę esmės.</p>
      <p>Svarbu ne tai, kaip atrodome dabar, o tai kaip žaisime pavasarį, atkrintamųjų metų. Nesinori labai prisikalbėti, tačiau kalbant apie sezono tikslus galiu pasakyti, kad jie pas mus kaip visada – patys aukščiausi.“</p>
      <p>Tuo tarpu Lietuvos sporto universiteto strategas Ramūnas Butautas atskleidė silpnąsias studentų komandos puses: „Šiandien, be jokių abejonių, pritrūko fizinių jėgų ir charakterio. Vakar turėjome sunkias rungtynes, pralaimėjome panevėžiečiams po pratęsimo, vėlai grįžome namo, tad žaidėjai dar nebuvo pilnai atsigavę.</p>
      <p>Žinoma, tai nėra joks pasiteisinimas, tai tik parodo, kad mūsų žaidėjai dar nėra subrendę ir jiems trūksta valios. O varžovus noriu pasveikinti, nes sužaidė tikrai geras rungtynes. Šiandien vilniečiai žaidė pasiaukojamai, sukūrė daug gražių momentų ir šventė pelnytą pergalę.</p>
      <p>Kalbant apie mūsų komandą, graudu žiūrėti, kad jaunas žmogus negali prisiversti kovoti, neturi valios pastangų, bet mes esame pirmakursiai-antrakursiai todėl tikiuosi, kad tokie pralaimėjimai padarys mus stipresniais.“</p>
      <p><b>SUSTIPRINO.</b> Savo pozicijas savaitgalį sustiprino ir abiejų B diviziono grupių lyderiai. Penktadienio vakarą svečiuose žaidusi A grupės lyderė Radviliškio „Radviliškio-ŠSPC“ (7-0) krepšininkai po itin permainingos kovos 94:87 palaužė „Jurbarko“ (2-3) atstovus ir šventė jau septintąją pergalę iš eilės.</p>
      <p>Tuo tarpu B grupės soste įsitvirtino Vytauto Didžiojo universiteto (6-0) studentai, kurie penktadienį išgyveno išlikimo dramą Anykščiuose rezultatu 65:63 įveikę vietos KKSC-„Elmio“ (2-5) atstovus, o šeštadienį, jau savo aikštėje, kur kas lengviau 91:75 įrodė savo pranašumą prieš Kaišiadorių „Savingės“ (4-4) vyrus.</p>
      <p><b>TREČIAS KARTAS.</b> Šeštadienio vakarą neįtikėtiną asmeninį pasirodymą surengė „Tauragės“ (6-3) komandos įžaidėjas Linas Krivickas, kuris dvikovoje su Plungės „Olimpo“ (2-6) komanda atliko net 18 (!) rezultatyvių perdavimų taip pasiekdamas naują šio sezono RKL rekordą.</p>
      <p>Tai buvo jau trečias kartas šiame sezone, kuomet Krivickui pavyksta atlikti dviženklį rezultatyvių perdavimų skaičių.</p>
      <p>Beje, geriausio atakų organizatoriaus lygoje vedama tauragiškių komanda įveikė varžovus rezultatu 95:60 ir privertė Plungės „Olimpo“ komandą patirti jau penktą pralaimėjimą iš eilės.</p>
      <p><b>SMENGA.</b> Savaitgalį du pralaimėjimus patyrė ir savo nesėkmių seriją iki trijų iš eilės pratęsė Kauno technologijos universiteto (3-4) komanda.</p>
      <p>Penktadienio vakarą Artūro Sukovo auklėtiniai savo aikštėje 75:80 pralaimėjo „Kelmės“ (6-2) komandai, o šeštadienį KTU atstovai svečiuose 77:90 pripažino „Biržų-KKSC“ (4-4) ekipos pranašumą.</p>
      <p>Tad dar praėjusiame sezone NKL pirmenybėse žaidusi studentų komanda dabar turi iš naujo įrodinėti savo vertę ir turės gerokai pasistengti norėdama pakovoti dėl bilieto į RKL atkrintamąsias.</p>
      <p><b>SEZONO REKORDAI.</b> Šią savaitę buvo pasiekti 3 nauji sezono rekordai ir vienas pakartotas.</p>
      <p>Jau rašėme, apie Krivicko benefisą, o be „Tauragės“ lyderio savo pavardę rekordų knygoje įsirašė dar trys krepšininkai.</p>
      <p>Penktadienio vakarą Kaune vykusioje dvikovoje „Kelmės“ vidurio puolėjas Aivaras Galkauskas pelnė 35 taškus ir sužaidė rezultatyviausias sezono rungtynes, tuo tarpu Anykščiuose VDU komandos „centras“ Lukas Garliauskas blokavo net 6 varžovų metimus ir pakartojo šio sezono rekordą.</p>
      <p>Savo pavardę geriausių sezono pasiekimų skiltyje bent kuriam laikui įsirašė ir Klaipėdos „VKKM-Neptūno“ (4-2) snaiperis Arminas Bergaudas, kuris dvikovoje su „Pakruojo-SC-Lygūmų ŽŪB“ (4-2) komanda pataikė visus keturis mestus tolimus metimus.</p>
      <p><b>SAVAITĖS MVP. </b>Naudingiausio savaitės žaidėjo titulą iškovojo Kėdainių SC „Ateitis-Balticum“ garbę ginantis Justinas Žirlys. Savo gimtojo miesto garbę ginantis aukštaūgis savaitgalį sužaidė dvejas rungtynes, per kurias pelnė po 20,5 taško, atkovojo po 15 atšokusių kamuolių, atliko po 2,5 rezultatyvaus perdavimo ir rinko net po 38 naudingumo balus.</p>
    </article>
  </body>
</html>