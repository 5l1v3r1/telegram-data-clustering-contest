<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/e8vEng/molde-sterkest-i-maalshowet-mot-vaalerenga"/>
    <meta property="og:site_name" content="Bergens Tidende"/>
    <meta property="article:published_time" content="2019-11-24T18:53:14+00:00"/>
    <meta property="og:title" content="Vålerenga-profil om «nestenlaget»: – Det er bittert"/>
    <meta property="og:description" content="Kampen mellom Vålerenga og Molde hadde lite å bety for begge lagene. Likevel ga de to lagene valuta for pengene til de fremmøtte."/>
  </head>
  <body>
    <article>
      <h1>Vålerenga-profil om «nestenlaget»: – Det er bittert</h1>
      <h2>Kampen mellom Vålerenga og Molde hadde lite å bety for begge lagene. Likevel ga de to lagene valuta for pengene til de fremmøtte.</h2>
      <address><time datetime="2019-11-24T18:53:14+00:00">24 Nov 2019, 18:53</time> by <a rel="author">Sondre Moen Myhre</a></address>
      <p>
        <b>Vålerenga – Molde 2–4</b>
      </p>
      <p><b>INTILITY ARENA: </b>Gradestokken på Intility Arena viste ned mot to grader allerede før kampstart. Det var med andre ord en kald affære å være tilskuer på Vålerengas siste hjemmekamp for sesongen.</p>
      <p>Men spillet ute på kunstgresset varmet i hvert fall.</p>
      <p>Hele seks mål ble det i kampen som i praksis var uten betydning, og til slutt var det Molde som gikk seirende ut.</p>
      <p>– Vi taper kampen i begge boksene. Vi slipper til for lette mål. Offensivt skaper vi mye. Det er utrolig at vi ikke klarer å score flere enn to. Vi taper på at vi ikke er effektive nok og slipper til for lett. Molde har godt grunnspill og straffet oss hardt i dag, sier Ronny Deila til Aftenposten etter kampen.</p>
      <ul>
        <li><b>LES OGSÅ:</b> <a href="https://www.bt.no/sport/i/50vngW/maktdemonstrasjon-fra-lsk-kvinner-lekte-seg-til-cupgull">Maktdemonstrasjon fra LSK Kvinner – lekte seg til cupgull</a></li>
      </ul>
      <h3>Gult kort for feiring</h3>
      <p>Det var likevel Vålerenga som kom best i gang. Allerede etter elleve minutter kom kveldens første scoring. Bård Finne slo et hjørnespark fra venstre. Etter flere dueller inne i feltet mottok bergenseren ballen igjen på hjørnet av 16-meteren og klinket ballen i mål.</p>
      <p>Men jubelen hos Vålerenga-klanen skulle bare vare i elleve minutter. Ohi Omoijuanfo mottok ballen på venstrekanten, forserte fremover og fant Eirik Hestad alene foran mål.</p>
      <p>Hestad gjorde ingen feil, og sendte ballen bak Kristoffer Klaesson i Vålerenga-buret.</p>
      <p>I feiringen snudde Ohi seg mot Vålerenga-supporterne, og gjorde en gest. Den ble han belønnet med gult kort for av dommer Rohit Saggi.</p>
      <p>Etter 31 minutter var Molde nok en gang frempå. Denne gang var Hestad servitør, og på enden av kelnerpasningen kunne Mathis Bolly enkelt sette inn 2–1-scoringen.</p>
      <p>– Vi blir straffet veldig fort, for det er ingen tvil om at det er et effektivt og bra lag, sier Bård Finne som ble kåret til Vålerengas beste av den lokale juryen.</p>
      <ul>
        <li><b>SETT DENNE?</b> <a href="https://www.bt.no/sport/i/4qQ7pV/stortalentet-sikret-glimt-seriemedaljen-i-kjaerkommen-seier">Stortalentet sikret Glimt seriemedaljen i kjærkommen seier</a></li>
      </ul>
      <figure>
        <img src="https://images.sacdn.no/v2/images/ea8f334d-09ff-48d8-ad6d-ee5beeee4d92?fit=crop&amp;h=1211&amp;w=1900&amp;s=708ddec5273d90adf746a8de57bbdfbf1f6be2b1"/>
        <figcaption>Bård Finne scoret kampens første mål. Han synes det er merkelig å igjen måtte snakke om marginer imot.<cite>Stian Lysberg Solum/NTB scanpix</cite></figcaption>
      </figure>
      <h3>Finne: – Merkelig</h3>
      <p>Men det var ikke bare spillet supporterne kunne varme seg på i den første omgangen.</p>
      <p>Etter 40 minutter startet Vålerenga-supporterne å tenne opp ett og ett bluss i fem minutter samtidig som de sang «Ingen kan stoppe oss».</p>
      <figure>
        <img src="https://images.sacdn.no/v2/images/0c897377-9139-4cad-9705-6a80d548fac4?fit=crop&amp;h=1267&amp;w=1900&amp;s=f825d8e0316c4a56383c506f648ae128181d133f"/>
        <figcaption>I fem minutter fyrte Vålerenga-supportere opp ett og ett bluss.<cite>Stian Lysberg Solum/NTB scanpix</cite></figcaption>
      </figure>
      <p>Etter 55 minutter fikk de også nok en gang scoring å glede seg over. Nok en gang var det fra dødball. Deyver Vega svingte inn et hjørnespark fra høyre. Vega traff Mayron George rett på pannebrasken, og 2–2.</p>
      <p>Gleden skulle igjen være kortvarig. Bare to minutter senere fikk debutant fra start for Molde Tobias Christensen stå mutters alene på 14 meter. Det gjør man ikke ustraffet, og Christensen satte enkelt inn 3–2 ledelsen med sin høyrefot.</p>
      <p>Vålerenga presset på for å få utligning, og George var uhyre nære sitt andre for kvelden da han satte ballen i stolpen etter glitrende forarbeid fra Mohammed Fellah.</p>
      <p>– Det føles merkelig å stå og snakke om tilløp til ting hele veien, for det har vært ekstremt mye av det. For det er det som er bittert. Det er de berømte stolpetreffene våre som vi har hatt nok av på jevne stillinger i år. Det er åttende gang, eller noe, der vi treffer stolpen på avgjørende tidspunkt, sier Bård Finne.</p>
      <p>Istedenfor var det Molde og Etzaz Hussain som fikk punktere kampen etter drøye 80 minutter spill.</p>
      <p>Nok en gang var det fra et hjørnespark. Innbytter Magnus Wolff Eikrem svingte inn, og Fellah satte kontant inn sin fjerde scoring for sesongen og Moldes fjerde for kvelden.</p>
      <p>– Jeg føler vi gjør mye bra, men vi slurver litt slik at vi gir bort enkle mål, oppsummerer Finne</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/bolig/i/g71El5/julepynter-huset-fra-oktober-for-aa-ha-lave-skuldre-i-desember"/>
        <a href="https://www.bt.no/innenriks/i/MRvoJJ/professor-norsk-barnevern-er-i-front-med-barns-rettigheter-det-kan"/>
        <a href="https://www.bt.no/nyheter/lokalt/i/3JKE5d/vurderer-aa-vrake-tunnelprosjekt-paa-grunn-av-hoeye-bompenger"/>
        <a href="https://www.bt.no/kultur/i/Jowx96/uforstaaelig-at-saa-mange-gaar-i-pausen-paa-peer-gynt-dub"/>
        <a href="https://www.bt.no/sport/i/3JKEp9/trenerens-stilling-kan-ikke-vaere-ferdigsnakket-ikke-naar-brann-rakner"/>
      </related>
      <ol>
        <li>
          <a href="https://www.bt.no/tag/V%C3%A5lerenga_Fotball">Vålerenga Fotball</a>
        </li>
        <li>
          <a href="https://www.bt.no/tag/Eliteserien">Eliteserien</a>
        </li>
        <li>
          <a href="https://www.bt.no/tag/Fotball">Fotball</a>
        </li>
      </ol>
    </article>
  </body>
</html>