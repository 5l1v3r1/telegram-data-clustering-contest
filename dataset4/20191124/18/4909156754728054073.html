<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201173/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-24T18:44:00+00:00"/>
    <meta property="og:title" content="&quot;הזכרון שלכן הוא אש המאבק&quot;"/>
    <meta property="og:description" content="מאז הוכרז על ידי האו&quot;ם ב-1999, מוקדש יום ה-25.11 ברחבי העולם למאבק באלימות כלפי נשים, ובישראל מצוין המועד מעל לעשור | השנה תתקיים בתל אביב העצרת המרכזית | ברחבי הארץ יתקיימו לאורך כל השבוע אירועים ועצרות לזכרן של הנרצחות"/>
  </head>
  <body>
    <article>
      <h6 class="kicker">יום המאבק באלימות נגד נשים</h6>
      <h1>"הזכרון שלכן הוא אש המאבק"</h1>
      <h2>"די!": אירועי זיכרון, עצרות ו-13 דקות דומיה לזכר 13 הנשים קורבנות האלימות ב-2019. <br/>מאז הוכרז על ידי האו"ם ב-1999, מוקדש יום ה-25.11 ברחבי העולם למאבק באלימות כלפי נשים, ובישראל מצוין המועד מעל לעשור | השנה תתקיים בתל אביב העצרת המרכזית | ברחבי הארץ יתקיימו לאורך כל השבוע אירועים ועצרות לזכרן של הנרצחות</h2>
      <address><time datetime="2019-11-24T18:44:00+00:00">24 Nov 2019, 18:44</time> by <a rel="author">טל כרמון</a></address>
      <p>יום המאבק הבינלאומי למניעת אלימות נגד נשים יצויין היום (שני) ברחבי הארץ כבכל שנה ב-25 בנובמבר. בתל אביב תתקיים העצרת המרכזית תחת הכותרת "די לאלימות כלפי נשים" ובניין העירייה יואר באור אדום עם המילה "די!". בנוסף, אירועים שונים לציון היום יתקיימו בשבוע הקרוב בכל רחבי הארץ.</p>
      <p>את העצרת המרכזית בתל אביב יפתח ראש העירייה רון חולדאי ואחריו יוצגו עדויות של נפגעות אלימות וכן לילי בן עמי, אחותה של מיכל סלה ז"ל. עוד יוצג על הבמה מיצג אמנותי בו ראשות ארגוני הנשים יטביעו ידן בצבע אדום לזכר נפגעת אלימות. כמו כן, יופיעו בעצרת היוצרות והזמרות אסתר רדא ולאה שבת.</p>
      <figure>
        <img src="https://www.davar1.co.il/wp-content/uploads/2019/11/241119_women-01.png"/>
        <figcaption>קורבנות רצח על רקע מגדרי בשנת 2019 (גרפיקה: אידאה)</figcaption>
      </figure>
      <p>העצרת תתקיים בשיתוף עם אירגוני הנשים: מרכז סיוע לנפגעות ולנפגעי תקיפה מינית תל אביב, נע"ם – נשים ערביות במרכז, שדולת הנשים בישראל, רוח נשית – עצמאות כלכלית לנשים נפגעות אלימות, אחותי – למען נשים בישראל, ויצו, נעמת – מרחב תל אביב, אנו – אנו עושים שינוי בע"מ (חל"צ), כולן, Kuchinate, תהיה גבר!, הפורום לנשים אקטיביסטיות, המכללה – בית ספר חברתי למען נשים החוזרות למעגל העבודה, אסל"י, נשים נגד אלימות, מצב חירום, איגוד העובדים הסוציאליים, אני אשה أنا امرأة.</p>
      <p>בנוסף, בלובי עיריית תל אביב יוצג המיצג האמנותי 'איננה עוד' של האמנית קרן גולדשטיין יחזקאל המציג אוסף של פרטי לבוש של נשים שנרצחו, ויתקיים רב שיח פתוח לציבור במסגרתו תספר האמנית על התערוכה ויוקראו שמות הנרצחות.</p>
      <figure>
        <img src="https://www.davar1.co.il/wp-content/uploads/2019/11/241119_exhib.jpg"/>
        <figcaption>מתוך מיצג המחאה "איננה עוד" של האמנית קרן גולדשטיין יחזקאל</figcaption>
      </figure>
      <p>לצד האירועים השונים קוראות נשות <a href="https://www.facebook.com/WomenStrike/">אני אשה أنا امرأة</a> לציבור הרחב לעמוד 13 דקות לזכרן של 13 הנשים שנרצחו השנה ובמחאה על אוזלת היד של הרשויות, זאת לאחר שבשנה שעברה יזמו מחאת נשים נדירה בגודלה, זאת בעקבות רציחתן של 26 נשים בשנת 2018 ובדרישה להעביר את התקציב התקוע שהובטח לתכנית חירום לאומית למניעת אלימות כלפי נשים. "בשנה החולפת, נרצחו 13 נשים. 13 חיים. 13 משפחות. אנחנו זוכרות אתכן. והזכרון שלכן הוא אש המאבק", מסרו נשות "אני אשה أنا امرأة". אם את אישה – את בפנים. אם אתה גבר – תצטרף. זו החברה שלנו, זה העתיד שלנו, אלה החיים שלנו."</p>
      <p>
        <a href="https://www.facebook.com/events/272358106983506/">העצרת המרכזית למאבק באלימות נגד נשים תערך ביום שני, 25 בנובמבר | 18:30 – התכנסות בכיכר רבין ויציאה לצעדה | 20:00 – עצרת מרכזית ברחבת המשכן לאומנויות הבמה</a>
      </p>
      <p>יום המאבק הבינלאומי באלימות נגד נשים מצוין ב-25 בנובמבר מאז הוכרז על ידי האו"ם ב-1999, כיום המיועד למאבק באלימות נגד נשים. בישראל, כבר למעלה מעשור מתרחשות סביב יום זה צעדות אותן מובילים מרכזי הסיוע לנפגעות תקיפה מינית וארגונים פמיניסטיים שונים.</p>
      <p>
        <b>*</b>
      </p>
      <p>
        <b>קו הסיוע לנפגעות תקיפה מינית: 1202 (עבור נשים)</b>
      </p>
      <p>
        <b>קו הסיוע לנפגעי תקיפה מינית: 1203 (עבור גברים)</b>
      </p>
    </article>
  </body>
</html>