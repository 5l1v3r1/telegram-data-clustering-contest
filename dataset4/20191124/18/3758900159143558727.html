<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-miliarder-michael-bloomberg-wystartuje-w-wyborach-na-prezyde,nId,3352366"/>
    <meta property="og:site_name" content="RMF24"/>
    <meta property="article:published_time" content="2019-11-24T18:44:00+00:00"/>
    <meta property="og:title" content="Miliarder Michael Bloomberg wystartuje w wyborach na prezydenta USA. &quot;By odbudować Amerykę&quot;"/>
    <meta property="og:description" content="Były burmistrz Nowego Jorku, miliarder i filantrop Michael Bloomberg wystartuje w wyborach prezydenckich w 2020 roku. Zapowiedział, że zrobi to, by &quot;pokonać Donalda Trumpa i odbudować Amerykę&quot;. AP podaje, że wkrótce ruszy intensywna kampania promocyjna nowego kandydata."/>
  </head>
  <body>
    <article>
      <h1>Miliarder Michael Bloomberg wystartuje w wyborach na prezydenta USA. "By odbudować Amerykę"</h1>
      <address><time datetime="2019-11-24T18:44:00+00:00">24 Nov 2019, 18:44</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>Były burmistrz Nowego Jorku, miliarder i filantrop Michael Bloomberg wystartuje w wyborach prezydenckich w 2020 roku. Zapowiedział, że zrobi to, by "pokonać Donalda Trumpa i odbudować Amerykę". AP podaje, że wkrótce ruszy intensywna kampania promocyjna nowego kandydata.</b>
      </p>
      <figure>
        <img src="https://i.iplsc.com/michael-bloomberg/0009ERZJ40NBL5UW-C123-F4.png"/>
        <figcaption>Michael Bloomberg<cite>/CJ GUNTHER /PAP/EPA</cite></figcaption>
      </figure>
      <p><b><i>Nie możemy sobie pozwolić na kolejne cztery lata ryzykanckich i nieetycznych kroków prezydenta Trumpa</i> -</b> napisał Bloomberg na swojej stronie internetowej.</p>
      <p><i><b>Stanowi on egzystencjalne zagrożenie dla naszego kraju i naszych wartości.</b> Jeśli (Trump) wygra kolejne cztery lata na urzędzie, to być może nigdy nie poradzimy sobie ze szkodami, jakie poczyni</i> - kontynuował Bloomberg.<br/><br/>Bloomberg zaczyna się ubiegać o mandat demokratów w nadchodzących wyborach zaledwie 10 tygodni przed rozpoczęciem prawyborów tej partii. Jest to tak nieortodoksyjny wybór, że - jak pisze AP - świadczy o ogólnie słabej ocenie kandydatów, którzy wcześniej zaczęli zabiegać o nominację demokratów.<br/><br/>Doradca i rzecznik Bloomberga Howard Wolfson powiedział już na początku listopada, że były burmistrz rozważa start w wyborach, ponieważ obawia się, że żaden ze startujących demokratów nie jest w stanie pokonać Trumpa.<br/><br/><b>Bloomberg, który jest politykiem centrowym i umiarkowanym, może mieć kłopoty z pozyskaniem poparcia tej części wyborców, do których przemawiają lewicowe programy</b> takich kandydatów jak Bernie Sanders czy Elizabeth Warren. Z drugiej strony - konstatuje AP - jego profil może się okazać atrakcyjny dla tych, którzy przede wszystkim szukają polityka będącego w stanie pokonać Trumpa.</p>
      <h3>Bloomberg chce wydać na kampanię co najmniej 150 mln dolarów z własnej kieszeni</h3>
      <p>Wielka kampania reklamowa Bloomberga rozpocznie się w najważniejszych stanach, w których odbędą się wkrótce prawybory demokratów. Były burmistrz Nowego Jorku zapowiedział już, że wyda 150 mln dol. z własnej fortuny na różne etapy kampanii wyborczej w 2020 roku, w tym ponad 100 mln USD na reklamy internetowe atakujące Trumpa. Między 15 a 20 mln dol. Bloomberg przeznaczy na nakłonienie do zarejestrowanie się do głosowania przedstawicieli różnych mniejszości etnicznych.<br/><br/><b>Bloomberg słynie z tego, że inwestuje dużo własnych pieniędzy w inicjatywy, które uważa za szczególnie ważne</b>, jak walka o ograniczenie dostępu do broni, o środowisko i klimat czy poprawę losu imigrantów. Już teraz wiadomo, że może on liczyć na poparcie burmistrzów i władz miejskich tam, gdzie przekazał własne fundusz np. na walkę z ociepleniem klimatycznym.<br/><br/><b>W 2017 roku Bloomberg przekazał ONZ wspólne zobowiązanie ponad tysiąca amerykańskich gubernatorów, burmistrzów, firm i instytucji w sprawie przestrzegania wymogów paryskiego porozumienia klimatycznego.</b><br/><br/>Bloomberg, który jest specjalnym przedstawicielem ONZ do spraw miast i zmian klimatu, przekazał deklarację zatytułowaną "Nadal Respektujemy (porozumienie paryskie)" sekretarzowi generalnemu ONZ Antonio Guterresowi i sekretarz Ramowej Konwencji Narodów Zjednoczonych w sprawie Zmian Klimatu (UNFCCC) Patricii Espinozie.<br/><br/>Wcześniej obiecał również, że ze swych własnych środków przeznaczy 15 mln USD na finansowanie walki ONZ z ociepleniem klimatycznym, w związku z tym, że Trump wycofał USA z paryskiego porozumienia i ograniczył fundusze dla UNFCCC.</p>
      <h3>Kim jest Michael Bloomberg?</h3>
      <p>Bloomberg jest założycielem i szefem agencji informacyjnej Bloomberg. <b>Był początkowo demokratą, potem odszedł z Partii Demokratycznej i przystąpił do republikanów, ubiegając się w 2001 roku o urząd burmistrza Nowego Jorku. Jednak w ubiegłym roku wrócił do demokratów</b>; stał się też obiektem ataków ze strony republikanów jako zwolennik ograniczenia dostępu do broni.</p>
      <p><b>Jego majątek wyceniany jest przez magazyn Forbes na około 50 mld dol. Jest on jedenastą osobą na liście najbogatszych Amerykanów, sporządzanej przez ten magazyn, który wycenia zasoby Trumpa na 3 mld USD.</b><br/><br/>Bloomberg jest więc w dużej mierze w stanie sam sfinansować swoją kampanię wyborczą. Burmistrz nie zadeklarował, ile pieniędzy jest skłonny na nią wydać, ale Howard Wolfson powiedział, że wyda on "tyle, ile trzeba, by pokonać Donalda Trumpa".<br/><br/><b>Michael Bloomberg wygrał trzykrotnie wybory na burmistrza Nowego Jorku.</b> Otrzymał honorowe doktoraty kilku uczelni, w tym Uniwersytetu Harvarda. W 2014 roku królowa Elżbieta II nadała mu tytuł szlachecki i Komandorię Orderu Imperium Brytyjskiego za "nadzwyczajne osiągnięcia w dziedzinie przedsiębiorczości i filantropii"; nie będąc obywatelem Wielkiej Brytanii Bloomberg nie może się jednak posługiwać tytułem "sir".</p>
    </article>
  </body>
</html>