<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/dancila-pune-piciorul-in-prag-nu-demisionez/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T18:58:35+00:00"/>
    <meta property="og:title" content="Dăncilă pune piciorul în prag: Nu demisionez!"/>
    <meta property="og:description" content="Viorica Dăncilă, care a pierdut în fața lui Klaus Iohannis în al doilea tur al alegerilor prezidențiale, a mulțumit, după închiderea urnelor, celor care..."/>
  </head>
  <body>
    <article>
      <h1>Dăncilă pune piciorul în prag: Nu demisionez!</h1>
      <address><time datetime="2019-11-24T18:58:35+00:00">24 Nov 2019, 18:58</time> by <a rel="author">(D.N.)</a></address>
      <p>
        <b>Preşedintele PSD, Viorica Dăncilă, a anunțat duminică seara, la Antena 3, după rezultatul alegerilor, că nu intenţionează să demisioneze, explicând: ”dacă colegii vor considera că trebuie să fac acest pas, atunci trebuie să facem un congres pentru că am fost aleasă prin congres”.</b>
      </p>
      <p>„Nu am luat în calcul acest lucru. Vom discuta în cadrul CEx. Noi trebuie să avem în vedere că vin sărbătorile și imediat intrăm în precampanie electorală și trebuie să fim foarte bine pregătiți. Bineînțeles că voi asculta opiniile tuturor colegilor. Vom vedea cum văd lucrurile pe fiecare județ în parte. Trebuie să nu analizăm lucrurile pe ceea ce a făcut candidatul. Eu am făcut tot ceea ce ținea de mine. Poate am început târziu campania, pentru că într-adevăr noi am trecut după o perioadă dificilă, pierderea alegerilor europarlamentare, arestarea președintelui partidului, Congres, dar am reușit să recuperăm electoratul pe care l-am avut în 2016. Vom discuta în partid, dar cred că analiza trebuie să o facem pornind de la fiecare organizație în parte, pentru a veni cu o strategie de campanie pliată pe realitate”, a declarat Viorica Dăncilă la Antena 3, întrebată dacă se așteaptă să fie înlăturată de la șefia PSD.</p>
      <p>Liderul PSD a adăugat că, în cazul în care social-democrații vor schimbarea ei de la conducerea formațiunii, atunci trebuie să fie organizat un Congres.</p>
      <p>„Nu îmi dau demisia. Dacă într-adevăr colegii vor considera că trebuie să fac acest pas, atunci trebuie să facem un Congres, pentru că am fost aleasă printr-un Congres la conducerea partidului. Eu consider că trebuie să fim foarte înțelepți. Ceea ce este de reproșat, întotdeauna avem deschiderea de a asculta pe fiecare, pentru că așa este în democrație”, a conchis Dăncilă.</p>
      <p><b>Apoi, Dăncilă a anunțat că a convocat ședința Comitetului Executiv al PSD pentru marți, ora 18:30.</b> Social-democrații vor analiza rezultatul alegerilor prezidențiale, dar și nemulțumirile din partid. La ședință există posibilitatea și convocării unui Congres pentru perioada următoare.</p>
      <p>„La discuții consultive, la un dialog între noi, colegi. La un dialog între toți membrii ai Comitetului Executiv Național. Nu voi cere nimic. Vreau să analizăm toți de ce s-au ajuns aici și să ne asumăm fiecare lucrurile care nu au mers bine. Nu trebuie să amânăm această discuție”, a spus Viorica Dăncilă, la sediul PSD.</p>
      <p>
        <b>Discursul după închiderea urnelor</b>
      </p>
      <p>Viorica Dăncilă, care a pierdut în fața lui Klaus Iohannis în al doilea tur al alegerilor prezidențiale, a declarat după închiderea urnelor, că PSD a recâștigat alegătorii pe care i-a pierdut la parlamentare și europarlamentare.</p>
      <p>„Mulțumesc colegilor mei din teritoriu, vreau să le mulțumesc simpatizanților și militanților PSD, tuturor celor care au vrut să înlocuiască ura și dezbinarea cu unitatea și încrederea. PSD astăzi a recâștigat încrederea cetățenilor români care ne-au votat în 2016. Am recuperat voturile pe care le-am pierdut la europarlamentare, iar astăzi avem peste 3 milioane de voturi, ceea ce înseamnă că avem numărul de voturi pe care l-am avut la parlamentarele din 2016 pentru a intra la guvernare”, a spus Viorica Dăncilă.</p>
      <p>„Am toată convingerea că numărul de astăzi ne ajută, ne obligă și în acest sens vom face tot ce este posibilă să câștigăm alegerile locale și parlamentare. Avem în acest moment un rezultat exit poll. Vom sta până vom prelua toate procesele verbale din teritoriu. Vom face numărătoare paralelă, pentru că atunci vom ști cu adevărat rezultatul votului de astăzi. Alte declarații vom face după ce vom avea rezultatul final al votului”, a mai spus Dăncilă.</p>
      <p>Viorica Dăncilă a transmis un mesaj și pe Facebook în care a scris: „Mulțumesc tuturor românilor care au mers astăzi la vot și mulțumesc din inimă celor care mi-au acordat încrederea lor! Pentru milioanele de români care cred în mine și în Partidul Social Democrat, dar și pentru viitorul țării noastre, care nu poate fi sacrificat în numele austerității și al monopolului de putere, continuăm lupta!”</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpsdbiroupresa%2Fvideos%2F2502257373203545%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <related>
        <h4>Articole asemănătoare</h4>
        <a href="https://www.cotidianul.ro/mae-reactie-care-il-va-deranja-pe-putin/"/>
        <a href="https://www.cotidianul.ro/video-dancila-rapusa-de-abrogare/"/>
        <a href="https://www.cotidianul.ro/corina-cretu-romania-risca-pierderea-unor-fonduri-europene-importante/"/>
      </related>
    </article>
  </body>
</html>