<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301889/%D8%AA%D8%B9%DB%8C%DB%8C%D9%86-%D8%AA%DA%A9%D9%84%DB%8C%D9%81-%D9%85%D8%AA%D9%87%D9%85%D8%A7%D9%86-%D8%A7%D8%BA%D8%AA%D8%B4%D8%A7%D8%B4-%D9%81%D8%A7%D8%B1%D8%B3-%D8%B7%DB%8C-%DB%B2-%D8%B1%D9%88%D8%B2-%D8%A2%DB%8C%D9%86%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T18:12:22+00:00"/>
    <meta property="og:title" content="تعیین تکلیف متهمان اغتشاش فارس طی ۲ روز آینده"/>
    <meta property="og:description" content="ایسنا/فارس رئیس کل دادگستری استان فارس از تعیین تکلیف پرونده متهمان اغتشاش اخیر در شیراز طی ۲ روز آینده و صدور قرار مجرمیت برای مقصران اصلی این حوادث خبر داد."/>
  </head>
  <body>
    <article>
      <h6 class="kicker">رئیس کل دادگستری فارس اعلام کرد</h6>
      <h1>تعیین تکلیف متهمان اغتشاش فارس طی ۲ روز آینده</h1>
      <address><time datetime="2019-11-24T18:12:22+00:00">24 Nov 2019, 18:12</time> by <a rel="author">علی محمد پشوتن</a></address>
      <p>ایسنا/فارس رئیس کل دادگستری استان فارس از تعیین تکلیف پرونده متهمان اغتشاش اخیر در شیراز طی ۲ روز آینده و صدور قرار مجرمیت برای مقصران اصلی این حوادث خبر داد.</p>
      <p>حجت‌الاسلام سید کاظم موسوی یکشنبه ۳ آذر در راس یک هیئت قضائی، ضمن حضور در زندان مرکزی شیراز، با عوامل اغتشاشات اخیر شیراز دیدار کرد و گفت و گو کرد.</p>
      <p>به گزارش ایسنا به نقل از روابط عمومی دادگستری فارس، موسوی با بیان اینکه اگر اعتراض و انتقاد در مسیر اصلاح امور باشد، نباید منجر به تخریب اموال عمومی و بیت المال و اموال خصوصی مردم شود، گفت: متأسفانه عده‌ای از افراد با سوء استفاده از احساسات مردم باعث وارد آمدن خسارت به بیت المال شدند.</p>
      <p>نماینده عالی قوه قضائیه در استان فارس با اشاره به اینکه محاکمه اشرار، آشوبگران و اوباش دخیل در اغتشاشات این استان به زودی آغاز می‌شود، گفت: در دادسرا با تعیین شعب ویژه، بازپرس‌های مجرب پرونده‌ها را بررسی می‌کنند.</p>
      <p>وی گفت: با صدور بخشنامه‌ای به دادستان‌های حوزه‌های قضایی فارس تاکید شد تا طی ۲ روز آینده پرونده دستگیر شدگان حوادث اخیر را تعیین تکلیف کرده و برای مقصران قرار مجرمیت صادر کنند تا پس از محاکمه در دادگاه صالحه، عدالت در موردشان اجرا شود.</p>
      <p>رئیس شورای قضایی استان فارس با اشاره به اینکه ممکن است در جمع دستگیر شدگان کسانی باشند که تخلف کمتری مرتکب شده باشند، گفت: در صورت اثبات بی گناهی یا خفیف بودن تخلف آنان در صورت همکاری و معرفی عوامل مؤثر و اصلی اغتشاشات زمینه آزادی یا تخفیف در مجازات آنان فراهم می‌شود.</p>
      <p>وی در ادامه تأکید کرد: امنیت خط قرمز دادگستری است و باید همواره نسبت به حیله و کید دشمنان و کشورهای غربی هوشیار باشیم چرا که اگر این کشورها خیر خواه ما بودند مردم و کشور را با تحریم های ظالمانه تحت فشار قرار نمی دادند بنابراین دشمنان خواستار برهم زدن نظم و امنیت در جامعه هستند تا از این طریق به اهداف شوم خود دست یابند.</p>
      <p>او گفت: تداوم، پایداری و ثبات نظم، امنیت و آرامش جامعه اولویت دستگاه قضایی است و همه ما باید تلاش کنیم در سایه نظام مقدس جمهوری اسلامی به رهنمودهای دلسوزانه رهبر معظم انقلاب (مدظله العالی) توجه کنیم.</p>
      <p>براساس این گزارش، هیئت قضایی در ادامه این هیئت قضایی از چندین بازداشتگاه دیگر نیز بازدید و با بازداشت شدگان دیدار و گفت و گو و مسائل آنان را بررسی کردند.</p>
      <p>در این دیدار، رئیس کل دادگستری استان فارس را دادستان عمومی و انقلاب مرکز استان، معاونین دادگستری و مدیر کل زندان‌های فارس همراهی می‌کردند.</p>
      <p>انتهای پیام</p>
    </article>
  </body>
</html>