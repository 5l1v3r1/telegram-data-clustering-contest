<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000112786"/>
    <meta property="og:site_name" content="MGR Online"/>
    <meta property="article:published_time" content="2019-11-24T18:32:00+00:00"/>
    <meta property="og:title" content="“โอ๊ค”กบดานเงียบ หนีไปแล้ว !?"/>
    <meta property="og:description" content="ที่ผ่านมา ทักษิณ ชินวัตร เคยประกาศเอาไว้ว่าจะไม่ยอมติดคุกในประเทศไทย รวมทั้งจะไม่ยอมให้คนในครอบครัวหรือในตระกูลชินวัตรต้องติดคุกในประเทศไทยเป็นอันขาด และโดยเฉพาะอย่างยิ่งในกรณีของ นายพานทองแท้ ที่ถือเป็นลูกชายคนโต ทำให้เป็นที่จัง"/>
  </head>
  <body>
    <article>
      <h1>“โอ๊ค”กบดานเงียบ หนีไปแล้ว !?</h1>
      <address><time datetime="2019-11-24T18:32:00+00:00">24 Nov 2019, 18:32</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011665301.JPEG"/>
      </figure>
      <p>“วันที่ 25 พฤศจิกายน ผมจะมา”<br/><br/>นั่นเป็นคำพูดของ นายพานทองแท้ ชินวัตร ลูกชายคนโตของ นายทักษิณ ชินวัตร อดีตนายกรัฐมนตรีเมื่อถูกถามหลังจากเสร็จสิ้นการไต่สวนพยานนัดสุดท้ายในคดีร่วมกันฟอกเงินที่เขาตกเป็นจำเลยในศาลอาญาคดีทุจริตและประพฤติมิชอบกลางเมื่อวันที่ 26 กันยายน 2562 ที่ผ่านมา โดยในวันนั้นเป็นที่น่าสังเกตว่า นายพานทองแท้ มีร่างกายและใบหน้าที่ซูบผอมลงไปมาก แต่ต่อมา “อุ๊งอิ๊ง” หรือ แพรทองธาร ชินวัตร ลูกสาวคนเล็กของ นายทักษิณ ชินวัตร มีการโพสต์ข้อความในเวลาต่อมาว่า “สบายดี แต่อาจเป็นเพราะเป็นเรื่องใหญ่ในชีวิต” ขณะที่ “เอม” หรือ พิณทองทา ชินวัตร ลูกสาวคนกลาง ระบุว่า “ไม่ได้เป็นโรคอะไรคะ แต่อาจเป็นโรคโดนใส่ร้ายค่ะ”<br/><br/>ทั้งนี้คดีดังกล่าว นายพานทองแท้ ชินวัตร ถูกพนักงานอัยการยื่นฟ้องในคดีร่วมกันฟอกเงินเมื่อวันที่ 10 ตุลาคม 2561 ซึ่งต่อเนื่องมาจากคดีทุจริตเงินกู้ของธนาคารกรุงไทยที่ปล่อยกู้ให้กับกลุ่มกฤษดามหานคร โดยก่อนหน้านี้ นายวิชัย กฤษดาธานนท์ และ นายรัชฎา กฤษดาธานนท์ รวมทั้งอดีตผู้บริหารธนาคารกรุงไทยถูกพิพากษาคดีถึงที่สุดถูกจำคุกคนละ 12 ปี<br/><br/>อย่างไรก็ดี นายวิชัย กฤษดาธานนท์ และ นายรัชฎา กฤษดาธานนท์ กับพวกรวม 6 คน ยังถูกฟ้องเป็นจำเลยคดีร่วมกันฟอกเงิน ในคดีเดียวกับ นายพานทองแท้ ชินวัตรอีกด้วย<br/><br/><b>สำหรับ นายพานทองแท้ ถูกระบุว่ารับโอนเงินเป็นเช็คจำนวน 10 ล้านบาทเข้าบัญชี ซึ่งมีการกล่าวหาว่าเงินนั้น เป็นส่วนหนึ่งของการกระทำจากการทุจริตปล่อยกู้สินเชื่อระหว่างธนาคารกรุงไทยฯ กับเอกชนกลุ่มกฤษดามหานคร ที่มีนายวิชัย กฤษดาธานนท์ อายุ 80 ปี ผู้บริหารกฤษดามหานคร กับนายรัชฎา กฤษดาธานนท์ อายุ 53 ปี ซึ่งเป็นบุตรชายของนายวิชัย</b><br/><br/>โดยนายพานทองเเท้ให้การปฏิเสธมาตั้งเเต่ชั้นสอบสวนที่มีพนักงานสอบสวนของกรมสอบสวนคดีพิเศษ(ดีเอสไอ)เป็นผู้ทำสำนวนทั้งยังมีอัยการจากสำนักงานสอบสวนร่วมสอบสวนด้วย จนถึงชั้นศาล นายพานทองแท้ จำเลย ก็ให้การปฏิเสธสู้คดีว่าไม่ได้กระทำผิดตามฟ้อง โดยอ้างว่าเงินดังกล่าวเป็นเงินที่ได้ร่วมลงทุนกับนายรัชฎา บุตรชายของนายวิชัย อดีตผู้บริหารกฤษดามหานคร<br/><br/>ที่ผ่านมาศาลนัดไต่สวนพยาน 3 นัด คือ วันที่ 24,25 และ 26 กันยายนซึ่งวันที่ 24 และ 25 ได้ไต่สวนพยานไปแล้ว 4 ปาก ซึ่งเป็นพยานโจกท์และพยานที่โจทก์และจำเลยอ้างร่วมกัน โดย นายพานทองเเท้ขึ้นเบิกความเองในวันนัดสืบพยานปากสุดท้ายวันที่ 26 โดยหลังเบิกความเสร็จวันดังกล่าว ศาลจึงนัดฟังคำพิพากษาในวันที่ 25 พฤศจิกายนนี้ เวลา 10.00 น.<br/><br/>แม้ว่าก่อนหน้านี้ นายพานทองแท้ ชินวัตร จะยืนยันว่าจะไม่หนี จะสู้คดีตามกระบวนการยุติธรรม โดยอ้างว่าตัวเองไม่ได้ทำผิด และคดีที่เกิดขึ้นเป็นเพราะมีแรงจูงใจทางการเมือง หรือถูกกลั่นแกล้งมาตลอด แต่อย่างไรก็ดีหลังจากที่ นายพานทองแท้ ได้ขึ้นเบิกความด้วยตัวเองในวันสืบพยานปากสุดท้ายเมื่อวันที่ 26 กันยายนที่ผ่านมาแล้ว เขาก็กบดานเงียบ ไม่มีความเคลื่อนไหวให้เห็นทางสังคม หรือมีการให้สัมภาษณ์ รวมไปถึงไม่มีความเคลื่อนไหวในสื่อสังคมออนไลน์แต่อย่างใด โดยครั้งหลังสุดน่าจะเป็นวันที่มีผู้โพสต์ข้อความไปสอบถามว่ามีปัญหาสุขภาพหรือไม่ หลังจากที่เห็นว่าเขามีร่างกายซุบผอมผิดปกติ ซึ่งน้องสาวทั้งสองคนก็โพสต์ตอบแทนว่าปกติดี แต่อาจจะมีความเครียดเพราะเจอเรื่องใหญ่(คดี)ในชีวิต รวมไปถึงประชดประชันว่า “เป็นโรคถูกกลั่นแกล้ง” อะไรประมาณนี้ ซึ่งในตอนนั้นเจ้าตัวก็โพสต์ตามมาว่า “สบายดีหรือยังไม่ตาย”<br/><br/>การหายเงียบไปของ นายพานทองแท้ ชินวัตร ในช่วงที่ผ่านมาของเขาทำให้หลายคนตั้งข้อสังเกตว่าจะมีการ “หลบหนี” เหมือนกับ นายทักษิณ ชินวัตร พ่อและ น.ส.ยิ่งลักษณ์ ชินวัตร อาของเขาที่กำลังหลบหนีคดีอยู่ในต่างประเทศเวลานี้ โดยทั้งคู่ได้หลบหนีออกจากประเทศไทยก่อนที่ศาลจะอ่านคำพิพากษาให้จำคุก<br/><br/><b>ที่ผ่านมา ทักษิณ ชินวัตร เคยประกาศเอาไว้ว่าจะไม่ยอมติดคุกในประเทศไทย รวมทั้งจะไม่ยอมให้คนในครอบครัวหรือในตระกูลชินวัตรต้องติดคุกในประเทศไทยเป็นอันขาด และโดยเฉพาะอย่างยิ่งในกรณีของ นายพานทองแท้ ที่ถือเป็นลูกชายคนโต ทำให้เป็นที่จังตาอย่างยิ่งว่าจะมีการ “หลบหนี”ตามไปอีกคนหรือไม่ อีกทั้งเมื่อหายเงียบไปอย่างผิดสังเกตแบบนี้มันก็ยิ่งเข้าเค้าว่า “หนีไปแล้ว”หรือไม่ !!</b></p>
    </article>
  </body>
</html>