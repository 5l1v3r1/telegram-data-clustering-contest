<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/sabu-cyril-about-set-work-of-marakkar-arabikadalinte-simham-mohanlal451.html"/>
    <meta property="og:site_name" content="DoolNews"/>
    <meta property="article:published_time" content="2019-11-24T18:46:00+00:00"/>
    <meta property="og:title" content="കടലിലെ ദൃശ്യങ്ങള്‍ ഷൂട്ട് ചെയ്തത് വലിയ ടാങ്കില്‍ സെറ്റിട്ട്; മരയ്ക്കാറിലെ ചിത്രീകരണ രഹസ്യങ്ങള്‍ തുറന്നുപറഞ്ഞ് സാബു സിറില്‍"/>
    <meta property="og:description" content="Kunjali Marakkar Malayalam Cinema Marakkar Marakkar: Arabikadalinte Simham Mohanlal Priyadarshan Malayalam Cinema ഗോവ:മലയാളത്തിലെ ഏറ്റവും ചിലവേറിയ ചിത്രമായി അണിയറയില്‍ ഒര"/>
  </head>
  <body>
    <article>
      <h1>കടലിലെ ദൃശ്യങ്ങള്‍ ഷൂട്ട് ചെയ്തത് വലിയ ടാങ്കില്‍ സെറ്റിട്ട്; മരയ്ക്കാറിലെ ചിത്രീകരണ രഹസ്യങ്ങള്‍ തുറന്നുപറഞ്ഞ് സാബു സിറില്‍</h1>
      <address><time datetime="2019-11-24T18:46:00+00:00">24 Nov 2019, 18:46</time> by <a rel="author">എന്റര്‍ടെയിന്‍മെന്റ് ഡെസ്‌ക്</a></address>
      <p>ഗോവ:മലയാളത്തിലെ ഏറ്റവും ചിലവേറിയ ചിത്രമായി അണിയറയില്‍ ഒരുങ്ങുന്ന സിനിമയാണ് മരയ്ക്കാര്‍ അറബിക്കടലിന്റെ സിംഹം. മോഹന്‍ലാലിനെ നായകനാക്കി പ്രിയദര്‍ശന്‍ സംവിധാനം ചെയ്യുന്ന ചിത്രം അടുത്ത വര്‍ഷം തിയേറ്ററില്‍ എത്തും.</p>
      <p>ചിത്രീകരണത്തിനിടെയുള്ള മരയ്ക്കാറിലെ ചില ചിത്രങ്ങളും ലൊക്കേഷന്‍ വീഡിയോകളും വൈറലായിരുന്നു. ഇപ്പോഴിതാ ചിത്രത്തിലെ സ്വപ്‌നതുല്ല്യമായ സെറ്റുകള്‍ ഒരുക്കിയതിന് പിന്നിലെ ചില രഹസ്യങ്ങള്‍ തുറന്നുപറഞ്ഞിരിക്കുകയാണ് ചിത്രത്തിന്റെ കലാസംവിധായകനായ സാബു സിറില്‍.</p>
      <related>
        <a href="https://www.doolnews.com/mohanlal-about-kunjali-marakkar-controversy-345.html?utm_source=doolnews&amp;utm_medium=related"/>
      </related>
      <p>ഗോവയില്‍ നടക്കുന്ന അന്തര്‍ദേശീയ ചലച്ചിത്ര മേളയില്‍ ആയിരുന്നു സാബു സിറില്‍ ചിത്രത്തിന് വേണ്ടി ഉപയോഗിച്ച ആര്‍ട്ട് വര്‍ക്കുകളെ പറ്റി തുറന്നുപറഞ്ഞത്.</p>
      <p>മറ്റ് ബിഗ് ബഡ്ജറ്റ് ചിത്രങ്ങള്‍ പോലെയല്ലായിരുന്നു മരയ്ക്കാര്‍, ബഡ്ജറ്റിന്റെ പരിമിതികള്‍ ഈ ചിത്രത്തിന് ഉണ്ടായിരുന്നു. അത്‌കൊണ്ട് തന്നെ ചിത്രത്തിന് വേണ്ടി പലതരത്തിലുള്ള പുതിയ ഐഡിയകളും പരീക്ഷിക്കേണ്ടിവന്നെന്ന് സാബു പറഞ്ഞു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ചിത്രത്തിലെ വേണ്ടി കടല്‍ ദൃശ്യങ്ങള്‍ ഒരുക്കിയത് ഒരു വലിയ ടാങ്കിനുള്ളില്‍ സെറ്റിട്ടാണ്. തിരമാല ഒരുക്കിയതും ഇതേപോലെ ബഡ്ജറ്റ് കുറഞ്ഞ രീതിയിലും എന്നാല്‍ വളരെ ഫലപ്രദമായ രീതിയിലാണെന്നും അദ്ദേഹം പറഞ്ഞു. ബാഹുബലിയിലെയും റാ വണിലെയും കലാസംവിധാനത്തെ കുറിച്ചും അദ്ദേഹം മനസുതുറന്നു.</p>
      <related>
        <a href="https://www.doolnews.com/my-mistake-cause-disappointment-to-mohanlal-says-jayaraj.html?utm_source=doolnews&amp;utm_medium=related"/>
      </related>
      <p>2020 മാര്‍ച്ച് 19 നാണ് ചിത്രം തിയേറ്ററുകളില്‍ എത്തുന്നത്. കുഞ്ഞാലി മരയ്ക്കാരായി മോഹന്‍ലാല്‍ എത്തുന്ന ചിത്രം ആരാധകര്‍ ഏറെ ആവേശത്തോടെയാണ് കാത്തിരിക്കുന്നത്.</p>
      <p>മലയാള സിനിമയില്‍ ഇന്നേവരെ കണ്ടിട്ടില്ലാത്ത സാങ്കേതികവിദ്യകളുടെ അകമ്പടിയോടെയാണ് ചിത്രം ഒരുക്കുന്നതെന്ന് നേരത്തെ മോഹന്‍ലാല്‍ തന്നെ വ്യക്തമാക്കിയിരുന്നു.</p>
      <related>
        <a href="https://www.doolnews.com/joju-george-act-in-risky-shot-in-chola-sanal-kumar-sasidharan-post444.html?utm_source=doolnews&amp;utm_medium=related"/>
      </related>
      <p>മലയാളത്തിലെ ഏറ്റവും ചിലവേറിയ ചിത്രമെന്ന വിശേഷണത്തോടെയാണ് മരയ്ക്കാര്‍ എത്തുന്നത്. 100 കോടി രൂപയാണ് ബജറ്റ്. വാഗമണ്‍, ഹൈദരാബാദ്, ബാദ്മി, രാമേശ്വരം എന്നിവിടങ്ങളാണ് ചിത്രത്തിന്റെ പ്രധാന ലൊക്കേഷന്‍.</p>
      <p>നെടുമുടി വേണു, മഞ്ജു വാര്യര്‍, പ്രണവ് മോഹന്‍ലാല്‍, സുനില്‍ ഷെട്ടി തുടങ്ങിയ താരങ്ങളുടെ നീണ്ട നിര തന്നെ ചിത്രത്തിലുണ്ട്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/iZC6jAbAGc0" width="527" height="309" data-service="Youtube" scrolling="no"/>
      </figure>
    </article>
  </body>
</html>