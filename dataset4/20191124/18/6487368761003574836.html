<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/magnezium-alvaszavar-ellen/"/>
    <meta property="og:site_name" content="FEMINA"/>
    <meta property="article:published_time" content="2019-11-24T18:02:02+00:00"/>
    <meta property="og:title" content="Nemcsak görcsoldó, de a mélyalvást is segíti: miben van sok magnézium?"/>
    <meta property="og:description" content="A magnézium pótlása az elalvásban is segít."/>
  </head>
  <body>
    <article>
      <h1>Nemcsak görcsoldó, de a mélyalvást is segíti: miben van sok magnézium?</h1>
      <h2>A magnézium pótlása az elalvásban is segít.</h2>
      <address><time datetime="2019-11-24T18:02:02+00:00">24 Nov 2019, 18:02</time> by <a rel="author">Tamás Katalin</a></address>
      <p>Azt már régóta tudjuk, hogy a magnézium nélkülözhetetlen ásványi anyag a szervezet számára, hiszen elősegíti az izmok egészséges növekedését, a csonterősítő kalcium felszívódását, stabilizálja a vércukorszintet, csökkenti a vérnyomást, támogatja a szív egészségét, de görcsoldó, gyulladás- és gyomorsavcsökkentő tulajdonságai miatt is fontos a pótlása.</p>
      <p>A kutatások azonban azt is bebizonyították, hogy a magnézium az alvásban is segítséget jelent. Az ásványi anyag ugyanis szabályozza a melatoninhormon termelését, a jeltovábbító neurotranszmitterek aktivitását és a paraszimpatikus idegrendszert is, ezek által pedig felkészíti a testet az alvásra.</p>
      <h3>Magnézium a jó alváshoz</h3>
      <p>A magnézium ráadásul nemcsak az álomba merülésben segít, hanem a mély, zavartalan alváshoz is hozzájárul. Egy <a href="https://www.ncbi.nlm.nih.gov/pubmed/23853635">kutatás</a> során például az idősebb felnőttekből álló csoportot két részre osztottak: az egyikben 500 milligramm magnéziumot kaptak, a másikban placebót.</p>
      <figure>
        <img src="https://kep.cdn.indexvas.hu/1/0/3045/30456/304564/30456401_bab66de493d8cb47eed32bd873a530cb_wm.jpg"/>
      </figure>
      <p>A Faculty of Nutrition and Food Technology szaklapban publikált eredmény egyértelműen megmutatta, hogy a magnéziummal jobb alvásminőség járt együtt, a vérnyomáscsökkentő renin hormon és a cirkadián ritmust szabályozó melatonin szintje is magasabb volt náluk. </p>
      <p>Egy patkányokon végzett <a href="https://www.ncbi.nlm.nih.gov/pubmed/8232845">kutatás</a> pedig ennek fordítottját vizsgálta meg, és ismét arra jutottak, hogy a magnéziumhiány kimutathatóan rontotta az alvási mintákat. Ezt a különbséget ugyancsak az idegrendszerre gyakorolt hatással magyarázták.</p>
      <p>A magnéziumot idegnyugtató hatása miatt ráadásul a szorongás és a depresszió tünetei ellen is hasznosnak találták a <a href="https://www.ncbi.nlm.nih.gov/pubmed/27910808">tanulmányokban</a>, amelyek az alvás minőségére ugyancsak negatívan hatnának, ez pedig még egy érvet jelent mellette.</p>
      <p>A magnézium napi ajánlott mennyisége 300-350 milligramm, erős fizikai megterhelés, terhesség, szoptatás idején ennél nagyobb, 400 milligramm körül is lehet. Túladagolni ezt természetes forrásból szinte lehetetlen, és tablettával is nehéz, a túlzásba esés enyhe hasmenéses panaszokkal járhat.</p>
      <h3>A legjobb magnéziumforrások</h3>
      <p>A magnézium <a href="http://femina.hu/egeszseg/magnezium-forras/">legjobb természetes forrásai</a> közé tartoznak a magvak és a csonthéjasok: a dió, a mandula, a kesudió, a lenmag, a szezámmag, a tökmag, a napraforgómag is sokat tartalmaz belőle. Ugyancsak sok a magnézium a gabonafélékben, gabonakorpában, a hüvelyesekben, így a babban, a lencsében is, de a zöld leveles zöldségekben, a banánban, a csokoládéban és a halakban is. Az ásványi anyag felszívódását a magas zsírtartalmú ételek akadályozzák, a B6-vitamin azonban megkönnyíti a felszívódását.</p>
      <figure>
        <img src="https://kep.cdn.indexvas.hu/1/0/3045/30455/304558/30455803_ba0fda6bd66341ab0536ce624889fd20_wm.jpg"/>
      </figure>
      <p>Az alvászavarokat okozó magnéziumhiány kockázatát növelik a felszívódási zavarok, az inzulinrezisztencia és a cukorbetegség, az alkoholizmus, sőt, már az idősebb korban is csökkenhet a magnézium hasznosulása.</p>
      <p>Mivel azonban a magnézium étrend-kiegészítőként befolyásolhatja egyes gyógyszerek hatását, antibiotikumok, izomlazító gyógyszerek és vérnyomáscsökkentők szedése esetén feltétlenül ki kell kérni az orvos tanácsát, mielőtt belevág az ember egy magnéziumkúrába.</p>
      <p>
        <b>Vitaminok párban</b>
      </p>
      <p>Míg egyes tápanyagok gátolják, mások segítik egymás felszívódását, ezért érdemes mindig odafigyelni a párosításra. A megfelelő kombinációban ugyanis a szervezet mindkettőt képes sokkal jobban hasznosítani.</p>
      <figure>
        <img src="https://kep.index.hu/1/0/1876/18768/187680/18768053_1159905_182df4658b11b2d30a03cb5ec575d705_wm.jpg"/>
        <figcaption>
          <a href="https://femina.hu/egeszseg/vitamin-parok/">Nézegess képeket! 10 kép<br/><b>Vashoz C-vitamin, magnéziumhoz kalcium: 10 étel, amiben egymást erősítik a tápanyagok</b></a>
        </figcaption>
      </figure>
      <p>
        <i>(Képek: Getty Images Hungary.)</i>
      </p>
    </article>
  </body>
</html>