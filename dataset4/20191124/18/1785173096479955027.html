<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/alegeri-prezidentiale-2019-dolj-doi-barbati-si-au-rupt-buletinele-de-vot-dupa-ce-au-votat-unul-dintre-ei-nu-a-mai-primit-altul-de-la-presedintele-sectiei-1922401124112019111819179319"/>
    <meta property="og:site_name" content="News.ro"/>
    <meta property="article:published_time" content="2019-11-24T18:11:11+00:00"/>
    <meta property="og:title" content="Alegeri prezidenţiale 2019 - Dolj: Doi bărbaţi şi-au rupt buletinele de vot după ce au votat. Unul dintre ei nu a mai primit altul de la preşedintele secţiei"/>
    <meta property="og:description" content="Doi bărbaţi din judeţul Dolj şi-au rupt buletinele de vot după ce au votat, în secţii de votare diferite, iar unul dintre ei nu a mai primit alt buletin din partea preşedintelui secţiei de votare respective. Poliţiştii fac cercetări pentru distrugere de înscrisuri, respectiv împiedicarea exercitării drepturilor electorale."/>
  </head>
  <body>
    <article>
      <h1>Alegeri prezidenţiale 2019 - Dolj: Doi bărbaţi şi-au rupt buletinele de vot după ce au votat. Unul dintre ei nu a mai primit altul de la preşedintele secţiei</h1>
      <address><time datetime="2019-11-24T18:11:11+00:00">24 Nov 2019, 18:11</time> by <a rel="author">News.ro</a></address>
      <p>
        <b>Doi bărbaţi din judeţul Dolj şi-au rupt buletinele de vot după ce au votat, în secţii de votare diferite, iar unul dintre ei nu a mai primit alt buletin din partea preşedintelui secţiei de votare respective. Poliţiştii fac cercetări pentru distrugere de înscrisuri, respectiv împiedicarea exercitării drepturilor electorale.</b>
      </p>
      <p>Potrivit reprezentanţilor Inspectoratului de Poliţie al Judeţului Dolj, poliţiştii au fost sesizaţi cu privire la faptul că, la două secţii de votare, una din Craiova, iar cealaltă din Gherceşti, doi alegători, un bărbat de 47 de ani, respectiv unul de 34 de ani, ar fi rupt buletinele de vot, după ce ar fi votat.</p>
      <p>De asemenea, bărbatul de 47 de ani, din Craiova, a reclamat şi faptul că preşedintele secţiei respective, în vârstă de 61 de ani, nu i-ar fi înlocuit buletinul de vot, la solicitarea acestuia.</p>
      <p>Poliţiştii au întocmit dosare penale sub aspectul săvârşirii infracţiunilor de sustragerea sau distrugerea de înscrisuri, respectiv împiedicarea exercitării drepturilor electorale.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>