<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125906/gerapetritis-i-kybernisi-prohora-se-simantikes-meioseis-foron-gia-2020"/>
    <meta property="og:site_name" content="Insider"/>
    <meta property="article:published_time" content="2019-11-24T18:00:00+00:00"/>
    <meta property="og:title" content="Σημαντικές μειώσεις φόρων για το 2020"/>
    <meta property="og:description" content="Αναφορικά με το νέο φορολογικό νομοσχέδιο ο κ. Γεραπετρίτης δήλωσε ότι η κυβέρνηση «προχωρά σε σημαντικές μειώσεις φόρων για το 2020»."/>
  </head>
  <body>
    <article>
      <h1>Σημαντικές μειώσεις φόρων για το 2020</h1>
      <h2>Αναφορικά με το νέο φορολογικό νομοσχέδιο ο κ. Γεραπετρίτης δήλωσε ότι η κυβέρνηση «προχωρά σε σημαντικές μειώσεις φόρων για το 2020».</h2>
      <address>
        <time datetime="2019-11-24T18:00:00+00:00">24 Nov 2019, 18:00</time>
      </address>
      <p>Η κυβέρνηση «<b>προχωρά σε σημαντικές μειώσεις φόρων για το 2020</b>», αναφέρει ο υπουργός Επικρατείας, Γιώργος Γεραπετρίτης.</p>
      <p>Ο υπουργός Επικρατείας, Γιώργος Γεραπετρίτης, σε συνέντευξή του στην εφημερίδα RealNews αναφέρει ότι η κυβέρνηση δεν υποτίμησε την κατάσταση στο προσφυγικό/μεταναστευτικό, αλλά «αντίθετα είχαμε ενεργή και άμεση αντίδραση ώστε να υπάρξει ένα συνολικό επιχειρησιακό σχέδιο για τη διαχείριση του προβλήματος».</p>
      <p>Στον σχεδιασμό της κυβέρνησης επισημαίνει ιδιαίτερα τη «βελτιστοποίηση της επιτήρησης των διόδων στα θαλάσσια σύνορά μας με τη συγκρότηση ισχυρού ενιαίου φορέα επιτήρησης των συνόρων, ο οποίος θα εντάξει στο δυναμικό του 1.200 συνοριοφύλακες και θα εξοπλιστεί με ισχυρές υποδομές περιλαμβανομένου του Εθνικού Συστήματος Ολοκληρωμένης Θαλάσσιας Επιτήρησης, το οποίο ξεκίνησε ως πρόγραμμα το 2014, αλλά αδράνησε απολύτως τα τελευταία χρόνια».</p>
      <h3>Η εκλογή Προέδρου της Δημοκρατίας</h3>
      <p>Ερωτηθείς για τη διαδικασία εκλογής του Προέδρου της Δημοκρατίας και την κριτική που ασκεί ο ΣΥΡΙΖΑ στην κυβέρνηση, ο κ. Γεραπετρίτης απάντησε ότι «η πρόταση του ΣΥΡΙΖΑ για απευθείας εκλογή του ΠτΔ από τον λαό δεν προσιδιάζει σε ένα σύστημα Προεδρευομένης Δημοκρατίας, όπως είναι το δικό μας και θα οδηγούσε σε ένα Πρόεδρο εκλεγμένο από κομματική βάση. Επιπλέον θα δημιουργούσε μια ιδιότυπη συγκατοίκηση στο πολίτευμα, όπου θα είχαμε άμεσα αιρετό ΠτΔ με αυξημένη νομιμοποίηση δίπλα στον πολιτικά υπεύθυνο πρωθυπουργό».</p>
      <p>«Από την άλλη πλευρά η πρόταση της ΝΔ για εκλογή του ΠτΔ με απλή πλειοψηφία είναι στην πραγματικότητα ότι ισχύει και σήμερα, χωρίς την ενδιάμεση προσφυγή σε εθνικές εκλογές, οι οποίες μόνο ζημιά μπορούν να προκαλέσουν στην πολιτική κανονικότητα και στη συνέχεια του κράτους» υπογραμμίζει ο υπουργός Επικρατείας. Προσθέτει ότι και στην περίπτωση εκλογής ΠτΔ με απλή πλειοψηφία «πρέπει να αναζητηθεί ένα πρόσωπο το οποίο θα συγκεντρώνει ευρύτερη συναίνεση, τόσο στο πεδίο της πολιτικής όσο και γενικότερα στην κοινωνία».</p>
      <h3>Το φορολογικό νομοσχέδιο</h3>
      <p>Ο κ. Γεραπετρίτης αναφορικά με το νέο φορολογικό νομοσχέδιο είπε, μεταξύ άλλων, ότι η κυβέρνηση «προχωρά σε σημαντικές μειώσεις φόρων για το 2020».</p>
      <p>Ως προς την ΔΕΗ, ο υπουργός Επικρατείας, συνδέει την «εντελώς απογοητευτική κατάσταση» στην οποία παρέλαβε η ΝΔ την εταιρεία, με «τη διαχείριση της προηγούμενης περιόδου» και με «εσφαλμένες πολιτικές της προηγούμενης κυβέρνησης» και προσθέτει ότι «το πρώτο μέλημα του υπουργείου Περιβάλλοντος και Ενέργειας ήταν η λήψη των αναγκαίων μέτρων για την κεφαλαιακή επάρκεια και την ρευστότητα της ΔΕΗ ενώ με το νομοσχέδιο που κατατέθηκε λαμβάνονται τα επιπλέον διαρθρωτικά μέτρα που απαιτούνται στη φάση αυτή, χωρίς να αποκλείεται στο μέλλον και η τυχόν αναζήτηση ευθυνών».</p>
      <p>Καταλήγοντας στην συνέντευξή του ο κ. Γεραπετρίτης μιλά για τη δεύτερη φάση του επιτελικού κράτους που θα προβλέπει την «ενίσχυση της αρχής της επικουρικότητας, βάσει της οποίας θα αποδοθούν σημαντικές αρμοδιότητες και πόροι στην τοπική αυτοδιοίκηση ώστε η εξουσία να ασκείται πιο κοντά στον πολίτη».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125800/syntagmatiki-anatheorisi-me-mahi-mitsotaki-tsipra-sti-boyli"/>
        <a href="https://www.insider.gr/eidiseis/politiki/125778/dimoskopisi-pulse-dipsifio-probadisma-tis-nd-enanti-toy-syriza"/>
        <a href="https://www.insider.gr/eidiseis/politiki/125600/sto-synedrio-toy-elk-o-mitsotakis"/>
      </related>
    </article>
  </body>
</html>