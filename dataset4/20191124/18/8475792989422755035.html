<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/lacka-avslojar-visa-ingen-barmhartighet"/>
    <meta property="og:site_name" content="SVT Nyheter"/>
    <meta property="article:published_time" content="2019-11-24T18:00:05+00:00"/>
    <meta property="og:title" content="Xi Jinping drev igenom hårdare kontroll av muslimer"/>
    <meta property="og:description" content="Kinas president Xi Jinping har varit en drivande kraft bakom den ökade övervakningen och kontrollen av muslimer i Xinjiangprovinsen, skriver The New York Times. I en serie hemliga tal 2014 propagerade presidenten för en hårdare linje och talade om att använda sig av ”diktaturens verktyg”. Det visar läckta dokument som publicerats av tidningen."/>
  </head>
  <body>
    <article>
      <h1>Xi Jinping drev igenom hårdare kontroll av muslimer</h1>
      <address><time datetime="2019-11-24T18:00:05+00:00">24 Nov 2019, 18:00</time> by <a rel="author">Erik Wikén</a></address>
      <p>
        <b>Kinas president Xi Jinping har varit en drivande kraft bakom den ökade övervakningen och kontrollen av muslimer i Xinjiangprovinsen, skriver The New York Times. I en serie hemliga tal 2014 propagerade presidenten för en hårdare linje och talade om att använda sig av ”diktaturens verktyg”. Det visar läckta dokument som publicerats av tidningen.</b>
      </p>
      <p>Efter en rad uppmärksammade våldsdåd begångna av uiguriska separatister under 2014 så skickade president Xi en uppmaning till sina partikamrater. De måste vara ”lika hårda som dem och inte visa någon barmhärtighet”, heter det.</p>
      <p>Det enligt rapportering från tidningen The New York Times, som bygger på en omfattande läcka av interna kinesiska dokument.</p>
      <h3>Omfattande läcka</h3>
      <p>Det handlar om över 400 sidor som på olika sätt berör landets repressiva hållning mot muslimska minoritetsgrupper i provinsen Xinjiang. 96 av sidorna består av privata tal, hållna av Xi, riktade till partikollegor.</p>
      <p>Här framgår bland annat hur presidenten uppmanat till en ”kamp mot terrorism, infiltration och separatism” och hur han talat om att använda sig av ”diktaturens verktyg”.</p>
      <p>I ett av talen tycks Xi hänvisa till vad som i dag är de beryktade interneringslägren i Xinjiang. Han talar inte specifikt om massinterneringar men säger: ”Det måste finnas en effektiv utbildningsbaserad omvandling av brottslingar. Och deras utbildning och omvandling måste fortsätta, även efter att de har släppts.”</p>
      <h3>”Var är mina föräldrar”</h3>
      <p>Läckan innehåller också ett uppseendeväckande dokument med instruktioner, riktat till lokala ledare i Xinjiang. Det handlar om hur man bemöter ungdomar vars föräldrar förts till interneringsläger.</p>
      <p>Dokumentet inleds med instruktioner på hur man besvarar den grundläggande frågan: ”Var är mina föräldrar”. Svaret: ”De är i en träningsskola anordnad av regeringen.”</p>
      <p>Det innehåller också ett antal mer eller mindre förtäckta hot som syftar till att begränsa vidare efterforskningar. Ledarna bör påpeka att barnens beteende påverkar släktingars interneringstid.</p>
      <p>”Jag är säker på att du kommer att stödja dem, det är för deras eget bästa”, uppmanas ledarna säga, ”och för ditt eget bästa”.</p>
      <related>
        <h4>Relaterat</h4>
        <a href="https://www.svt.se/nyheter/utrikes/lackta-dokument-avslojar-kinas-interneringslager"/>
        <a href="https://www.svt.se/datajournalistik/lackta-dokument-avslojar-kinesiska-interneringslager/"/>
        <a href="https://www.svt.se/nyheter/utrikes/darfor-interneras-muslimska-minoriteter-i-xinjiang"/>
        <a href="https://www.svt.se/nyheter/utrikes/experten-som-kulturrevolutionen-pa-steroider"/>
        <a href="https://www.svt.se/datajournalistik/har-finns-de-misstankta-interneringslagren/"/>
      </related>
    </article>
  </body>
</html>