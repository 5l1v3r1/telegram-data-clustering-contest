<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/nedelja/o-nevoljnoj-buducnosti-sveta/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T18:26:02+00:00"/>
    <meta property="og:title" content="O nevoljnoj budućnosti sveta"/>
    <meta property="og:description" content="Novi roman Miljenka Jergovića - Herkul, koji se nedavno, istovremeno, pojavio u Srbiji (Booka) i Hrvatskoj (Fraktura), ubojita je, opominjuća satira protiv svakog, a posebno domaćeg, nacionalizma i lokalnog fašizma."/>
  </head>
  <body>
    <article>
      <h1>O nevoljnoj budućnosti sveta</h1>
      <h2>EX-YU PROZA</h2>
      <address><time datetime="2019-11-24T18:26:02+00:00">24 Nov 2019, 18:26</time> by <a rel="author">K. B. D.</a></address>
      <p>
        <b>Novi roman Miljenka Jergovića – Herkul, koji se nedavno, istovremeno, pojavio u Srbiji (Booka) i Hrvatskoj (Fraktura), ubojita je, opominjuća satira protiv svakog, a posebno domaćeg, nacionalizma i lokalnog fašizma.</b>
      </p>
      <p>To je knjiga koja je i mračna i smešna, knjiga iz koje iskače nevoljna budućnost sveta.</p>
      <p>Reč je o kratkom romanu koji govori o opasnosti svakog fanatizma i laganog baratanja velikim rečima, opomena za kompletno ovdašnje stanovništvo. Roman nad kojim će se plakati, smejati se i užasavati, istovremeno. “Dobro natempirana roman-opomena i kratak ali zaglušujuće glasan poziv na povratak razumu”, stoji u najavi beogradske IK Biooka.</p>
      <p>Godina je dve hiljade dvadeset i neka, Hrvatska je i dalje članica EU, ali njena ekonomija je na kolenima, turizam se urušio zbog prekomerne gradnje i epidemije trbušnog tifusa za koji su neprovereno optuženi islamski teroristi. Jedina svetla tačka i dalje je fudbalska reprezentacija koja žanje uspeh za uspehom.</p>
      <p>General, veteran i heroj ratova u BiH i Hrvatskoj, Anto Gavran, zvani Ćumur, u svojoj velelepnoj kući na jadranskoj obali, u mestu Brižnik, daje intervju upravo na dan važne fudbalske utakmice između reprezentacija Hrvatske i Srbije. Istovremeno, nakon više od trideset godina izbeglištva i upornog izbegavanja povratka u Sarajevo, uspešni grafički dizajner i njegova supruga arhitekta odlučuju da svojim jaguarom prvi put dođu na odmor na jadransku obalu.</p>
      <p>Te večeri, na magistrali koja prolazi kroz Brižnik događa se nesreća, kojom započinje odvijanje jedne strašne, neželjene povesti.</p>
      <h3>Povezani tekstovi:</h3>
    </article>
  </body>
</html>