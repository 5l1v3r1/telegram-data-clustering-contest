<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709871"/>
    <meta property="og:site_name" content="ישראל היום"/>
    <meta property="article:published_time" content="2019-11-24T18:15:35+00:00"/>
    <meta property="og:title" content="ניר ברקת נגד גדעון סער: &quot;הקריאה לפריימריז לא תמימה - מדובר בניסיון הדחה&quot;"/>
    <meta property="og:description" content="חבר הכנסת תקף את יריבו של ראש הממשלה, שקרא לערוך פריימריז לראשות הליכוד בהקדם האפשריפוליטי"/>
  </head>
  <body>
    <article>
      <h1>ניר ברקת נגד גדעון סער: "הקריאה לפריימריז לא תמימה - מדובר בניסיון הדחה"</h1>
      <h2>חבר הכנסת תקף את יריבו של רה"מ, שקרא לערוך פריימריז לראשות הליכוד: "דבריו אינם תמימים" • עוד הוסיף: "חברים מבית מנסים לשדל חברי מפלגה לערוק"</h2>
      <address><time datetime="2019-11-24T18:15:35+00:00">24 Nov 2019, 18:15</time> by <a rel="author" href="https://www.israelhayom.co.il/writer_articles?tid=328" target="_blank">יהודה שלזינגר</a></address>
      <p>חבר הכנסת וראש העיר ירושלים בעבר <a href="https://www.israelhayom.co.il/article/709593">ניר ברקת</a> תקף הערב (ראשון) את גדעון סער ואת חברי הליכוד אשר מדברים על פריימריז לראשות המפלגה, וטען כי מדובר בניסיון הדחה. במהלך נאום שנשא בכנס לשכת יועצי המס באילת, טען ברקת כי " "חברים מבית, כבר די בגלוי, מתואמים במסרים עם חברי כנסת מהשמאל, ומנסים לשדל חברי כנסת מטעם הליכוד ומהמחנה הלאומי לערוק  ולהקים בקולותיהם ממשלת שמאל". </p>
      <p>ברקת המשיך והתייחס לרצונו של חברו למפלגה <a href="https://www.israelhayom.co.il/article/709533">גדעון סער</a> לקיים פריימריז לראשות הליכוד, ואמר כי "גם הקריאה לקיום פריימריז לראשות הרשימה אינה תמימה כלל וכלל, כי הדבר מהווה מהלך של הדחה בפועל של יו"ר התנועה הנבחר וראש הממשלה, וזאת תוך עקיפת מוסדות המפלגה וההליכים החוקתיים הקבועים בחוקת המפלגה ותוך התעלמות מוחלטת מרצון רוב חברי הליכוד".</p>
      <p>"בדרך זו מנסים יריבינו לסלק מהמפה הפוליטית הן את ראש הממשלה ויו"ר הליכוד והן לרסק את הליכוד כמפלגה המובילה במחנה הלאומי", הזהיר. בנוגע לפלונטר הפוליטי, קרא ברקת להקים ממשלה רחבה והתייחס לתקופתו כראש העיר ירושלים כדוגמה לשיתוף פעולה קואליציוני בין זרמים רבים בציבור. "אנחנו נמצאים בפלונטר שנוצר מחרמות ופסילות, כאלו שלא זוכרים כמותם. אנחנו לאחר שתי מערכות בחירות קשות ומורכבות, שלא מובילות לשום מקום". </p>
      <figure>
        <img src="https://www.israelhayom.co.il/sites/default/files/u119527/ORENBENHAKOON_0.jpg"/>
        <figcaption>
          <b>מוביל עריקה מהליכוד? גדעון סער // צילום: אורן בן חקון</b>
        </figcaption>
      </figure>
      <p>"על כולנו לזכור שסובלנות זה לכבד את מי שחושב אחרת ממך, לא מי שחושב כמוך. כראש העיר ירושלים הקמתי קואליציה מקיר לקיר, ימנים ושמאלנים, חרדים וחילונים, והצלחנו לחיות ביחד, אחד לצד השני. ידענו להתרכז בבנייתה של העיר ולא לשקוע במלחמות פנימיות", קרא ברקת. </p>
      <p>כזכור, רק הבוקר <a href="https://www.israelhayom.co.il/article/709763">פנה סער ליו"ר מרכז הליכוד</a> חיים כץ, ודרש ממנו לכנס בדחיפות את מרכז הליכוד, עוד לפני שתסתיים תקופת 21 הימים להקמת ממשלה, על מנת לקיים פריימריז לראשות המפלגה. בפנייתו הדגיש ח"כ סער כי בכוחו של מהלך זה למנוע הידרדרות המדינה לבחירות שלישיות מיותרות אותן הגדיר רה"מ נתניהו רק לפני ימים ספורים כ"טירוף מערכות". סער הוסיף, כי מאחר שניתן להקים ממשלה עוד בכנסת הנוכחית יש לפעול לסיום המשבר הפוליטי במדינה הנמשך כבר כשנה. </p>
      <p>לאחר קבלת הבקשה, הבהיר כץ כי את ההחלטה יקבל בשיתוף עם ראש הממשלה בנימין נתניהו, ואת ההחלטה הם יקבלו כאשר "רק טובת המדינה והמפלגה לנגד עינינו". כץ הוסיף: "לגבי פריימריז לרשימת המפלגה, כפי שסוכם ביני לבין יו"ר התנועה וכפי שדיווחתי לסיעת הליכוד לפני כשבוע, יש לכנס את מרכז הליכוד לטובת ביטול הבחירות לרשימת המפלגה לכנסת זאת היות וחברי הכנסת שנבחרו כיהנו בכנסת מעבר ולא בכנסת פעילה". </p>
    </article>
  </body>
</html>