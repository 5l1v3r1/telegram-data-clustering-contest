<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=507979"/>
    <meta property="og:site_name" content="0404"/>
    <meta property="article:published_time" content="2019-11-24T18:38:42+00:00"/>
    <meta property="og:title" content="ברקת עונה לגדעון סער: &quot;התבלבלת ממחיאות הכפיים של השמאל והתקשורת – תתבייש לך&quot;"/>
    <meta property="og:description" content="התנצחות קשה בצמרת מפלגת הליכוד: ח&quot;כ ניר ברקת תקף היום (ראשון) את מעשיו של ח&quot;כ גדעון סער שניסה לקיים פריימריז בזק בליכוד במטרה להדיח את ראש הממשלה בנימין נת"/>
  </head>
  <body>
    <article>
      <h1>ברקת עונה לגדעון סער: "התבלבלת ממחיאות הכפיים של השמאל והתקשורת – תתבייש לך"</h1>
      <address><time datetime="2019-11-24T18:38:42+00:00">24 Nov 2019, 18:38</time> by <a rel="author">ליעם גולן</a></address>
      <p>התנצחות קשה בצמרת מפלגת הליכוד: ח"כ ניר ברקת תקף היום (ראשון) את מעשיו של ח"כ גדעון סער שניסה לקיים פריימריז בזק בליכוד במטרה להדיח את ראש הממשלה בנימין נתניהו. סער השיב ואמר שכשנלחם עבור הליכוד ברקת חגג עם שמפניות במטה "קדימה" בה היה חבר באותה תקופה. ברקת השיב על התגובה ואמר כי סער התבלבל ממחיאות הכפיים של השמאל. </p>
      <p><b>בכנס לשכת יועצי המס באילת אמר ברקת:</b> "חברים מבית, כבר די בגלוי, מתואמים במסרים עם חברי כנסת מהשמאל, ומנסים לשדל חברי כנסת מטעם הליכוד ומהמחנה הלאומי לערוק ולהקים בקולותיהם ממשלת שמאל. גם הקריאה לקיום פריימריז לראשות הרשימה אינה תמימה כלל וכלל, כי הדבר מהווה מהלך של הדחה בפועל של יו"ר התנועה הנבחר וראש הממשלה, וזאת תוך עקיפת מוסדות המפלגה וההליכים החוקתיים הקבועים בחוקת המפלגה ותוך התעלמות מוחלטת מרצון רוב חברי הליכוד.</p>
      <p>כמו כן אנו עדים לעתירה שתוגש בימים הקרובים וכן לפנייה ליועץ המשפטי לממשלה בדרישה שיקבע כי ראש הממשלה ויו"ר הליכוד בנימין נתניהו יהיה מנוע מלכהן כראש ממשלה, או לחילופין שיהיה מנוע מלנסות להקים ממשלה בעת הזו, מחמת כתב האישום שהוגש נגדו. בדרך זו מנסים יריבנו לסלק מהמפה הפוליטית הן את ראש הממשלה ויו"ר הליכוד והן לרסק את הליכוד כמפלגה המובילה במחנה הלאומי".</p>
      <p><b>ח"כ גדעון סער לא נשאר חייב וענה:</b> "‏כשנלחמתי עבור הליכוד, שנותר עם 12 מנדטים – ברקת חגג עם שמפניות במטה "קדימה" בה היה חבר. אחרי כמה ימים בכנסת ברקת עושה קמפיין כביכול ל״ספר״ או ל״ממלא מקום יו״ר התנועה״ וכדי להוכיח שהוא קיים מנהל קמפיין הסתה נגדי. ברקת, תלמד: ליכודניקים לא קונים בכסף ומנהיגות לא בזגזוגים ומצמוצים".</p>
      <p><b>ח"כ ניר ברקת צייץ בטוויטר תגובה לגדעון סער:</b> "גדעון, מנהיגות אמיתית נבחנת בשעת משבר. התבלבלת קצת ממחיאות הכפיים של השמאל והתקשורת ונכשלת בניסיון להדיח את ראש הממשלה. גילית חוסר נאמנות בשעה הכי קשה של נתניהו והליכוד. הפניקה, איבוד העשתונות והמתקפות האישיות והנמוכות כלפי ראש הממשלה וכלפי לא יצליחו לטשטש זאת. תתבייש לך!".</p>
    </article>
  </body>
</html>