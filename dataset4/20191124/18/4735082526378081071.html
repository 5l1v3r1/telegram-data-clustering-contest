<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rzad-PiS/311249955-Co-zapamietali-wyborcy.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-24T18:34:00+00:00"/>
    <meta property="og:title" content="Co zapamiętali wyborcy"/>
    <meta property="og:description" content="Badani przez IBRiS najczęściej wskazywali na obietnicę wypłaty 13. emerytury."/>
  </head>
  <body>
    <article>
      <h1>Co zapamiętali wyborcy</h1>
      <address><time datetime="2019-11-24T18:34:00+00:00">24 Nov 2019, 18:34</time> by <a rel="author">Zuzanna Dąbrowska</a></address>
      <p>
        <b>Badani przez IBRiS najczęściej wskazywali na obietnicę wypłaty 13. emerytury.</b>
      </p>
      <p>Według sondażu przygotowanego przez IBRiS na zlecenie „Rzeczpospolitej" prawie 60 procent respondentów najlepiej zapamiętało<a href="https://www.rp.pl/Rzad-PiS/191119438-Expose-Morawieckiego-Normalnosc-rodzina-zmiana-konstytucji.html"> z exposé premiera Mateusza Morawieckiego</a> zapewnienie o wypłacie tzw. 13. emerytury.</p>
      <p>Pytanie o to, czy badani zapamiętali jakieś propozycje z exposé premiera, zadawano jako otwarte, tzn., że respondenci sami wskazywali, co zapamiętali. Pozwoliło to na zebranie spontanicznych wypowiedzi badanych. Co więc zostało w pamięci słuchaczy?</p>
      <figure>
        <img src="https://grafik.rp.pl/grafika2/1537935,9.jpg"/>
      </figure>
      <p>63 proc. pytanych przez IBRiS nie potrafiło wskazać żadnej propozycji. Reszta badanych najczęściej wymieniała obietnicę wypłaty świadczenia dla emerytów. – Specjalnie pytaliśmy w sposób otwarty, by zaobserwować, co respondenci sami wskażą – mówi Marcin Duma, szef IBRiS. – Jeśli 63 proc. nie potrafiło nic wskazać, to nie jest to najlepszy wynik. Przecież takie wystąpienie ma dużą wagę, szef rządu mówi, co ma się dziać przez następne cztery lata.</p>
      <h3>Podatki i konstytucja</h3>
      <p>Wyraźnie widać, że hasło 13. emerytury na dobre zapadło w pamięć Polakom. Zwłaszcza że kolejną najczęściej wymienianą propozycją premiera była wypłata 14. emerytury w 2021 roku – ponad 21 proc., a dopiero na trzecim miejscu znalazło się „dalsze uszczelnianie podatków" wskazane przez niespełna 20 proc. badanych. Ponad 15 proc. wskazało przebudowę podatków, w tym CIT, ponad 14 proc. wymieniło też pakiet zmian dla biznesu i dalszą deregulację.</p>
      <p>Najważniejszą, zaskakującą i nową propozycją premiera miało być wpisanie do Konstytucji RP gwarancji nienaruszalności środków gromadzonych w ramach pracowniczych planów kapitałowych oraz indywidualnych kont emerytalnych. Propozycję tę wskazało niespełna 15 proc. badanych. Jej zasięg nie jest więc zbyt szeroki. A był to najbardziej konkretny wątek w całym exposé, szeroko komentowany w mediach.</p>
      <p>Szef nowego rządu Zjednoczonej Prawicy może być generalnie zadowolony z uwagi, z jaką go słuchano. Na pytanie, czy widział pan/pani przemówienie premiera w Sejmie, ponad 56 proc. badanych odpowiedziało twierdząco. To dość wysoki wskaźnik, zważywszy że zainteresowanie polityką i sprawami publicznymi w Polsce nie jest szczególnie wysokie.</p>
      <h3>Normalność</h3>
      <p>IBRiS zapytał także o to, jakie pojęcie najbardziej kojarzy się respondentom z treścią inauguracyjnego przemówienia premiera. Wśród ogółu badanych, jak i wśród tych, którzy deklarują, że przemówienie oglądali, terminem najczęściej wymienianym jest słowo „normalność" – wskazuje je ok. 37 proc. Co ciekawe, największą wagę do tego pojęcia przykładają wyborcy Konfederacji – wymieniło je aż 64 proc. z nich.Kolejna wskazywana kategoria to rozwój/progres, którą wskazało ok. 20 proc. badanych, dobrobyt – 9,9 proc., i sukces – 9.3 proc.</p>
      <p>– Konkretne obietnice nie przebiły się, ale jednak słowo „normalność" – tak – twierdzi Duma. – Jeśli więc sztabowcy premiera chcieli, by exposé kojarzyło się właśnie z normalnością, to odnieśli sukces.</p>
      <p>Exposé szefa rządu, wg analizy IBRIS, odnotowuje przewagę dobrych określeń i skojarzeń. – 87 proc. wskazań ma wydźwięk pozytywny, a tylko 14 proc. – negatywny.</p>
    </article>
  </body>
</html>