<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996571_miliarderut_maikul_blumburg_se_kandidatira_za/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T18:13:00+00:00"/>
    <meta property="og:title" content="Милиардерът Майкъл Блумбърг се кандидатира за президент на САЩ"/>
    <meta property="og:description" content="Не можем да си позволим още 4 години безотговорни и неморални действия на Тръмп&quot;, каза бившият кмет на Ню Йорк."/>
  </head>
  <body>
    <article>
      <h1>Милиардерът Майкъл Блумбърг се кандидатира за президент на САЩ</h1>
      <address><time datetime="2019-11-24T18:13:00+00:00">24 Nov 2019, 18:13</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Милиардерът Майкъл Блумбърг, който на конгреса на Демократическата партия през 2016 г. <a href="https://www.dnevnik.bg/sviat/2016/07/28/2802396_trump_e_moshenik_obiavi_maikul_blumburg_video/">нарече Доналд Тръмп мошеник</a>, се кандидатира за президент. Той ще се бори за номинация на демократите, макар да се включва сравнително късно в състезанието.</p>
      <p>След по-малко от година американците ще гласуват за нов президент и състав на двете камари на парламента, а преди дни от екипа на Блумбърг заявиха, че той е притеснен от доминирането на опозиционния лагер от прекалено леви кандидати като Бърни Сандърс и Елизабет Уорън. Затова се смята, че 77-годишният бивш кмет на Ню Йорк е решил да промени позицията си от март, когато каза, че няма да се кандидатира, и да подсили лагера на умерените гласове в състезанието за Белия дом.</p>
      <p>"Кандидатирам се за президент, за да победя Доналд Тръмп и да възстановя Америка. Не можем да си позволим още 4 години безотговорни и неморални действия на Тръмп", каза Блубмърг, който има и влиятелна медийна компания.</p>
      <p>Според сп. "Форбс" той е осмият по лично богатство американец с 53.4 млрд. долара. Това му дава предимство за финансира сам кампанията си и да излее в нея стотици милиони за купуване на реклама и наемане на екип. В четирите най-оспорвани между демократи и републиканци щати той обяви в началото на месеца онлайн кампания срещу Тръмп на стойност 100 милиона долара.</p>
      <p>Блумбърг може да спечели избиратели, които не харесват призиви на Уорън за облагане на най-богатите и финансиране от данъкоплатците на безплатно обучение в колежите и здравеопазване за всички. Възможно е вече да има симпатизанти заради благотворителността си в полза на кампании за борба с климатичните промени, предизвикани от човека, и за овладяване на насилието с огнестрелно оръжие в САЩ чрез по-ограничаващи закони.</p>
      <p>Той е подал заявление за кандидат за президент в четвъртък, както и документи за предварителните избори на демократите в Алабама и още 4 щата. Блумбърг ще трябва да преодолее значителни предизвикателства заради късното си включване и тепърва ще трябва да сглоби предизборен щаб броени седмици преди първите избори за партийни номинации.</p>
      <p>Затова той прибягва до необичайна стратегия да пропусне първите 4 щата, където от 3 февруари се гласува, и да се фокусира върху т.нар. супер вторник на 3 март, когато за кандидат на демократите срещу Тръмп гласуват 15 щата и територии плюс американците в чужбина. Никой досега не е прилагал подобна стратегия.</p>
      <p>На Блумбърг няма да му е лесно да спечели демократите, които не са във възторг от влизането на корпоративни милиони в политическите кампании. Той не бе посрещнат еднозначно и когато говори на конгреса през 2016 г. Освен това като кандидат президент ще привлече внимание към това какво е свършил като кмет на най-големия американски град (той първо се кандидатира през 2001 г. там като републиканец, е през 2009 г. се състезава като независим) и като ръководител от почти 40 години на собствена медийна корпорация.</p>
      <p>Напредналата му възраст същ още се обсъжда усилено, защото и другите кандидати са в неговата група - Тръмп е на 73, Уорън е на 70, Сандърс е на 76.</p>
      <p>Засега и повечето политически ангажирани демократи не споделят критиките му към водещите кандидати на партията. В края на октомври проучване показа, че три четвърти си харесват левите лидери и едва 16% искат нещо различно.</p>
    </article>
  </body>
</html>