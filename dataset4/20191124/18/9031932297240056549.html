<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/bloomberg-wystartuje-w-wyborach-prezydenckich-by-pokonac-trumpa/"/>
    <meta property="og:site_name" content="Polsat News"/>
    <meta property="article:published_time" content="2019-11-24T18:02:00+00:00"/>
    <meta property="og:title" content="Bloomberg: wystartuję w wyborach prezydenckich, by pokonać Trumpa"/>
    <meta property="og:description" content="Były burmistrz Nowego Jorku, miliarder i filantrop Michael Bloomberg poinformował, że wystartuje w wyborach prezydenckich w 2020 roku, by &quot;pokonać Donalda Trumpa i odbudować Amerykę&quot;. AP podaje, że wkrótce ruszy intensywna kampania promocyjna nowego kandydata."/>
  </head>
  <body>
    <article>
      <h1>Bloomberg: wystartuję w wyborach prezydenckich, by pokonać Trumpa</h1>
      <address>
        <time datetime="2019-11-24T18:02:00+00:00">24 Nov 2019, 18:02</time>
      </address>
      <p>
        <b>Były burmistrz Nowego Jorku, miliarder i filantrop Michael Bloomberg poinformował, że wystartuje w wyborach prezydenckich w 2020 roku, by "pokonać Donalda Trumpa i odbudować Amerykę". AP podaje, że wkrótce ruszy intensywna kampania promocyjna nowego kandydata.</b>
      </p>
      <related>
        <a href="https://www.polsatnews.pl/wiadomosc/2018-10-10/michael-bloomberg-wraca-do-partii-demokratycznej/"/>
      </related>
      <p>"Nie możemy sobie pozwolić na kolejne cztery lata ryzykanckich i nieetycznych kroków prezydenta Trumpa" - napisał w niedzielę Bloomberg na swojej stronie internetowej.</p>
      <p>"Stanowi on egzystencjalne zagrożenie dla naszego kraju i naszych wartości. Jeśli (Trump) wygra kolejne cztery lata na urzędzie, to być może nigdy nie poradzimy sobie ze szkodami, jakie poczyni" - kontynuował Bloomberg.</p>
      <p>Bloomberg zaczyna się ubiegać o mandat Demokratów w nadchodzących wyborach zaledwie 10 tygodni przed rozpoczęciem prawyborów tej partii. Jest to tak nieortodoksyjny wybór, że - jak pisze AP - świadczy o ogólnie słabej ocenie kandydatów, którzy wcześniej zaczęli zabiegać o nominację Demokratów.</p>
      <p>
        <a href="https://www.polsatnews.pl/wiadomosc/2019-05-17/burmistrz-nowego-jorku-chce-byc-prezydentem-usa-skrytykowal-donalda-trumpa/">
          <b>ZOBACZ: Burmistrz Nowego Jorku chce być prezydentem USA. Skrytykował Donalda Trumpa</b>
        </a>
      </p>
      <p>
        <b>"Nikt inny startujący z listy Demokratów nie jest w stanie pokonać Trumpa"</b>
      </p>
      <p>Doradca i rzecznik Bloomberga Howard Wolfson powiedział już na początku listopada, że były burmistrz rozważa start w wyborach, ponieważ obawia się, że żaden ze startujących Demokratów nie jest w stanie pokonać Trumpa.</p>
      <p>Bloomberg, który jest politykiem centrowym i umiarkowanym, może mieć kłopoty z pozyskaniem poparcia tej części wyborców, do których przemawiają lewicowe programy takich kandydatów jak Bernie Sanders, czy Elizabeth Warren. Z drugiej strony - konstatuje AP - jego profil może się okazać atrakcyjny dla tych, którzy przede wszystkim szukają polityka będącego w stanie pokonać Trumpa.</p>
      <p>Wielka kampania reklamowa Bloomberga rozpocznie się w najważniejszych stanach, w których odbędą się wkrótce prawybory Demokratów. Były burmistrz Nowego Jorku zapowiedział już, że wyda 150 mln dol. z własnej fortuny na różne etapy kampanii wyborczej w 2020 roku, w tym ponad 100 mln USD na reklamy internetowe atakujące Trumpa. Między 15 a 20 mln dol. Bloomberg przeznaczy na nakłonienie do zarejestrowanie się do głosowania przedstawicieli różnych mniejszości etnicznych.</p>
      <p>Bloomberg słynie z tego, że inwestuje dużo własnych pieniędzy w inicjatywy, które uważa za szczególnie ważne, jak walka o ograniczenie dostępu do broni, o środowisko i klimat czy poprawę losu imigrantów. Już teraz wiadomo, że może on liczyć na poparcie burmistrzów i władz miejskich tam, gdzie przekazał własne fundusz np. na walkę z ociepleniem klimatycznym.</p>
      <p>W 2017 roku Bloomberg przekazał ONZ wspólne zobowiązanie ponad tysiąca amerykańskich gubernatorów, burmistrzów, firm i instytucji w sprawie przestrzegania wymogów paryskiego porozumienia klimatycznego.</p>
      <p>Bloomberg, który jest specjalnym przedstawicielem ONZ do spraw miast i zmian klimatu, przekazał deklarację zatytułowaną "Nadal Respektujemy (porozumienie paryskie)" sekretarzowi generalnemu ONZ Antonio Guterresowi i sekretarz Ramowej Konwencji Narodów Zjednoczonych w sprawie Zmian Klimatu (UNFCCC) Patricii Espinozie.</p>
      <p>Wcześniej obiecał również, że ze swych własnych środków przeznaczy 15 mln USD na finansowanie walki ONZ z ociepleniem klimatycznym, w związku z tym, że Trump wycofał USA z paryskiego porozumienia i ograniczył fundusze dla UNFCCC.</p>
      <p>
        <b>Wielka determinacja w drodze po wygraną </b>
      </p>
      <p>Bloomberg jest założycielem i szefem agencji informacyjnej Bloomberg; był początkowo Demokratą, potem odszedł z Partii Demokratycznej i przystąpił do Republikanów, ubiegając się w 2001 roku o urząd burmistrza Nowego Jorku. Jednak w ubiegłym roku wrócił do Demokratów; stał się też obiektem ataków ze strony Republikanów jako zwolennik ograniczenia dostępu do broni.</p>
      <p>Jego majątek wyceniany jest przez magazyn Forbes na około 50 mld dol. Jest on jedenastą osobą na liście najbogatszych Amerykanów, sporządzanej przez ten magazyn, który wycenia zasoby Trumpa na 3 mld USD.</p>
      <p>Bloomberg jest więc w dużej mierze w stanie sam sfinansować swoją kampanię wyborczą. Burmistrz nie zadeklarował, ile pieniędzy jest skłonny na nią wydać, ale Howard Wolfson powiedział, że wyda on "tyle, ile trzeba, by pokonać Donalda Trumpa".</p>
      <p>Michael Bloomberg wygrał trzykrotnie wybory na burmistrza Nowego Jorku. Otrzymał honorowe doktoraty kilku uczelni, w tym Uniwersytetu Harvarda. W 2014 roku królowa Elżbieta II nadała mu tytuł szlachecki i Komandorię Orderu Imperium Brytyjskiego za "nadzwyczajne osiągnięcia w dziedzinie przedsiębiorczości i filantropii"; nie będąc obywatelem Wielkiej Brytanii Bloomberg nie może się jednak posługiwać tytułem "sir".</p>
      <p>
        <a href="https://www.polsatnews.pl/wideo/slowacki-dziennikarz-sytuacja-na-slowacji-zmienia-sie-co-godzine_6656157/">WIDEO - Słowacki dziennikarz: sytuacja na Słowacji zmienia się co godzinę</a>
      </p>
      <figure>
        <img src="https://s.redefine.pl/file/o2/redefine/cp/ff/ffsuobakwdwcmxrgw4fjeze8y4a6r1mr.jpg"/>
      </figure>
    </article>
  </body>
</html>