<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zivotni-styl/zdravi/psychedelika-lecba-konopi-deprese-stres-vyzkum-narodni-ustav-dusevniho-zdravi_1911241821_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T18:21:00+00:00"/>
    <meta property="og:title" content="Čeští vědci zkoumají dopady psychedelik na člověka. Už za několik let by jimi terapeuti mohli léčit deprese"/>
    <meta property="og:description" content="V klinických studiích se v oblasti psychedelik zatím ověřuje jejich bezpečnost a účinky. Zkoumá se jejich dopad v souvislosti s léčbou závislostí nebo depresí a úzkostí."/>
  </head>
  <body>
    <article>
      <h1>Čeští vědci zkoumají dopady psychedelik na člověka. Už za několik let by jimi terapeuti mohli léčit deprese</h1>
      <address><time datetime="2019-11-24T18:21:00+00:00">24 Nov 2019, 18:21</time> by <a rel="author">Andrea Skalická, Marek Kuchařík</a></address>
      <p>
        <b>V Národním ústavu duševního zdraví byl zahájen výzkum užívání psychedelik a konopí u nás. Zúčastnit se ho můžete i vy. „Zajímají nás rizikové způsoby užívání,“ říká Rita Kočárová, hlavní řešitelka studie. Odborníci podle ní chtějí navhrnout systém služeb pro uživatele psychedelik.</b>
      </p>
      <p>Lékaři totiž vědí, že některá rizika se s užíváním těchto látek pojí, ale v současnosti nemáme dostatek služeb v případě, že se u jejich uživatelů nějaké obtíže objeví.</p>
      <figure>
        <audio src="https://www.irozhlas.cz/sites/default/files/audios/4c5e6630c7992bb65fcd534c420d82c6.mp3"/>
        <figcaption>Výzkum zjišťuje zkušenosti českých uživatelů psychedelik</figcaption>
      </figure>
      <p>Vědci zkoumají psychedelika v širším slova smyslu - nejde jim tedy jen o ta klasická psychedelika, jako je LSD, DMT nebo psilocybin, který je obsažený mimo jiné i ve známých lysohlávkách. „Zahrnujeme vlastně všechny látky, které za některých okolností mohou psychické účinky vykazovat, proto i konopí s obsahem THC,“ vysvětluje Kočárová. Součástí výzkumu dále jsou i méně obvyklá psychedelika, jako je šalvěj či ibogain.</p>
      <p>Výzkum účinků psychedelik u nás probíhal i v 60. letech, téma shrnuje dokument České televize <a href="https://www.ceskatelevize.cz/ivysilani/10463665003-lsd-made-in-cssr/21456226510">LSD Made in ČSSR</a>.</p>
      <h3>Použití v medicínské praxi</h3>
      <p>Psychedelika obecně způsobují velmi intenzivní změny ve vědomí, a to na úrovni vnímání, chování, myšlení, ale i prožívání. Realita, kterou běžně vnímáme, se díky nim může zcela změnit.</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/plus_170417-070443_ace.png?itok=Kv0QNtNC"/>
      </figure>
      <p>„Při vyšších dávkách bývá popisován například zážitek jednoty se vším, což je také považováno za jeden z hlavních terapeutických faktorů psychedelik,“ říká psycholožka Rita Kočárová. Lidé se zkušeností s užitím některých psychedelik popisují, že to, co vnímali jako pojetí svého já, se rozplynulo a najednou byli napojeni na ostatní lidi, prostředí, celou planetu až celý vesmír.</p>
      <p>V klinických studiích se v oblasti psychedelik zatím ověřuje jejich bezpečnost a účinky. Zkoumá se jejich dopad v souvislosti s léčbou závislostí nebo depresí a úzkostí. Například látka MDMA se zkoumá pro léčbu posttraumatické stresové poruchy a právě ta je ke klinické praxi nejblíže.</p>
      <p>Už v roce 2021 by ve Spojených státech mělo být možné tuto látku podávat pacientům i mimo studie a v Evropě se to čeká v roce 2023. „Další na řadě by měl být Psilocybin na deprese a na depresivní onemocnění,“ upřesňuje Kočárová.</p>
      <blockquote>„Věřím, že do několika let už by první země mohly mít možnost nabídnout pacientům Psilocybin nebo psychedeliky asistované terapie.“<cite><b>Rita Kočárová</b> (psycholožka)</cite></blockquote>
      <p>Pokud se psychedelika časem do léčebné praxe opravdu dostanou, měla by být vždy podávána klinickým terapeutem. Jako přínosné lidé někdy popisují i rekreační užití těchto látek. I to vědci chtějí v právě zahájené celonárodní studii sledovat. Výsledky psychedelického výzkumu by měly být k dispozici zhruba v polovině příštího roku.</p>
      <p>Výzkum Národního výstavu duševního zdraví je anonymní a zúčastnit se ho je poměrně jednoduché - stačí vyplnit <a href="https://www.psychedelickyvyzkum.cz/dotaznik/">dotazník</a>, který vám zabere asi 40 minut. Dotazníky je možné vyplňovat do konce ledna. Je určen všem lidem, kteří mají s psychedeliky nebo konopím minimálně jednu zkušenost a chtějí se s vědci o své zážitky a názory podělit.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/images/03890703.jpeg?itok=W6MlnhAa"/>
        <figcaption>Realita, kterou běžně vnímáme, se díky psychedelikům může zcela změnit | <a href="https://creativecommons.org/publicdomain/zero/1.0/deed.cs">CC0 Public domain</a></figcaption>
      </figure>
      <related>
        <h4>Související články</h4>
        <a href="https://www.irozhlas.cz/zpravy-svet/utok-lyon-nuz-francie-zraneni-psychiatricke-vysetreni-halucinace-vypoved-policie_1909011658_gak"/>
        <a href="https://www.irozhlas.cz/veda-technologie/historie/marihuana-konopi-usa-spojene-staty-thc-archeologie_1906130942_och"/>
        <a href="https://www.irozhlas.cz/zivotni-styl/spolecnost/drogy-uzivani-pervitin-varny-heroin-konopi-leky-zavislost_1906062100_och"/>
      </related>
    </article>
  </body>
</html>