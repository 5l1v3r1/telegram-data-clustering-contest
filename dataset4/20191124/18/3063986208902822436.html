<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/24/843040"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T18:34:00+00:00"/>
    <meta property="og:title" content="পাপনের অভিযোগ নিয়ে মুমিনুল 'নো কমেন্ট'"/>
    <meta property="og:description" content="এমন একটা সময়ে মুমিনুল অধিনায়কত্বের দায়িত্ব পেয়েছেন যখন দলে সাকিব-তামিম নেই। মুস্তাফিজুর রহমান ফর্ম হারিয়েছেন। প্রথম সিরিজেই প্রতিপক্ষ শক্তিশালী ভারত। সব মিলিয়ে ভুলে যাওয়ার মতো স্মৃতি মুমিনুলের জন্য। ইডেন গার্ডেন্সে দিবা-রাত্রির ঐতিহাসিক টেস্টে মুমিনুল নিজেও দুই ইনিংসে 'ডাক' মেরেছেন। সিরিজের দুই ম্যাচেই দল খুব বাজেভাবে হেরেছে। এরই মাঝে নাজমুল হাসান অভিযোগ করেন, কলকাতা টেস্টে টস জিতে বোলিং নেওয়ার কথা থাকলেও ব্যাটিং নিয়েছে বাংলাদেশ। আজ রবিবার কলকাতা টেস্টে ইনিংস ব্যবধানে হেরেছে টিম টাইগার। চারদিক থেকে উঠেছে সমালোচনার ঝড়। ম্যাচ শেষে সাংবাদিকদের প্রশ্নের জবাবে পাপনের বক্তব্য নিয়ে কোনো মন্তব্য করতে রাজি হননি মুমিনুল। বাংলাদেশ অধিনায়ক মনে করেন, বিসিবি সভাপতির এই মন্তব্যের উত্তর দেওয়ার জন্য তিনি সঠিক ব্যক্তি নন। পাপনের বক্তব্যের বিষয়ে তিনি বলেন, 'দেখুন, আমি তো সামনা সামনি ছিলাম না। আপনাদের যেহেতু বলেছেন, সেই হিসেবে আমার মন্তব্য করা ঠিক না। আমার মনে হয় না, এই বিষয়ে কথা বলার জন্য আমি সঠিক ব্যক্তি। আমার মনে হয় না, আমি এই ব্যাপারে মন্তব্য করতে পারব।' বিসিবি সভাপতির মতে, সবাই বলেছে ফিল্ডিং নেওয়াই ছিল সঠিক সিদ্ধান্ত। তবে টস…"/>
  </head>
  <body>
    <article>
      <h1>পাপনের অভিযোগ নিয়ে মুমিনুল 'নো কমেন্ট'</h1>
      <address><time datetime="2019-11-24T18:34:00+00:00">24 Nov 2019, 18:34</time> by <a rel="author">কালের কণ্ঠ অনলাইন</a></address>
      <p>এমন একটা সময়ে মুমিনুল অধিনায়কত্বের দায়িত্ব পেয়েছেন যখন দলে সাকিব-তামিম নেই। মুস্তাফিজুর রহমান ফর্ম হারিয়েছেন। প্রথম সিরিজেই প্রতিপক্ষ শক্তিশালী ভারত। সব মিলিয়ে ভুলে যাওয়ার মতো স্মৃতি মুমিনুলের জন্য। ইডেন গার্ডেন্সে দিবা-রাত্রির ঐতিহাসিক টেস্টে মুমিনুল নিজেও দুই ইনিংসে 'ডাক' মেরেছেন। সিরিজের দুই ম্যাচেই দল খুব বাজেভাবে হেরেছে। এরই মাঝে নাজমুল হাসান অভিযোগ করেন, কলকাতা টেস্টে টস জিতে বোলিং নেওয়ার কথা থাকলেও ব্যাটিং নিয়েছে বাংলাদেশ।</p>
      <p>আজ রবিবার কলকাতা টেস্টে ইনিংস ব্যবধানে হেরেছে টিম টাইগার। চারদিক থেকে উঠেছে সমালোচনার ঝড়। ম্যাচ শেষে সাংবাদিকদের প্রশ্নের জবাবে পাপনের বক্তব্য নিয়ে কোনো মন্তব্য করতে রাজি হননি মুমিনুল। বাংলাদেশ অধিনায়ক মনে করেন, বিসিবি সভাপতির এই মন্তব্যের উত্তর দেওয়ার জন্য তিনি সঠিক ব্যক্তি নন।</p>
      <p>পাপনের বক্তব্যের বিষয়ে তিনি বলেন, 'দেখুন, আমি তো সামনা সামনি ছিলাম না। আপনাদের যেহেতু বলেছেন, সেই হিসেবে আমার মন্তব্য করা ঠিক না। আমার মনে হয় না, এই বিষয়ে কথা বলার জন্য আমি সঠিক ব্যক্তি। আমার মনে হয় না, আমি এই ব্যাপারে মন্তব্য করতে পারব।'</p>
      <p>বিসিবি সভাপতির মতে, সবাই বলেছে ফিল্ডিং নেওয়াই ছিল সঠিক সিদ্ধান্ত। তবে টস জিতে ব্যাটিং করার সিদ্ধান্তের পক্ষেও যুক্তি আছে মুমিনুলের, 'টস জিতে আমরা যদি ফিল্ডিং করতাম, ওরা ঠিকই বড় ইনিংস খেলত। পরে আমাদের ওই একই চ্যালেঞ্জের কিন্তু মুখোমুখি হতে হতো। লাল বলের চেয়ে নতুন গোলাপি বলে কিন্তু চ্যালেঞ্জ অনেক বেশি। যখন শিশির পড়ে, বল ভিজে যায়। তখন এর মুভমেন্ট অনেক কমে আসে।'</p>
    </article>
  </body>
</html>