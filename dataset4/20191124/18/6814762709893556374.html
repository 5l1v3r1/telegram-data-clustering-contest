<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SeCAv/potvrzeni-trendu-volby-ve-styrsku-ovladli-kurzovi-lidovci-a-uspeli-i-zeleni"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T18:19:00+00:00"/>
    <meta property="og:title" content="Potvrzení trendu: Volby ve Štýrsku ovládli Kurzovi lidovci a uspěli i Zelení"/>
    <meta property="og:description" content="Zemské volby v rakouské spolkové zemi Štýrsko potvrdily další vzestup Rakouské lidové strany (ÖVP) exkancléře Sebastiana Kurze a také Zelených. Lidovci posílili o téměř osm procentních bodů a ve volbách zvítězili se ziskem skoro 37 procent. Sociálnědemokratická strana Rakouska si oproti předchozím zemským volbám naopak o 6,4 procentního bodu pohoršila a je nyní na necelých 23 procentech."/>
  </head>
  <body>
    <article>
      <h6 class="kicker">VOLBY</h6>
      <h1>Potvrzení trendu: Volby ve Štýrsku ovládli Kurzovi lidovci a uspěli i Zelení</h1>
      <address><time datetime="2019-11-24T18:19:00+00:00">24 Nov 2019, 18:19</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Zemské volby v rakouské spolkové zemi Štýrsko potvrdily další vzestup Rakouské lidové strany (ÖVP) exkancléře Sebastiana Kurze a také Zelených. Lidovci posílili o téměř osm procentních bodů a ve volbách zvítězili se ziskem skoro 37 procent. Sociálnědemokratická strana Rakouska si oproti předchozím zemským volbám naopak o 6,4 procentního bodu pohoršila a je nyní na necelých 23 procentech.</b>
      </p>
      <p>Vyplývá to z předběžných výsledků voleb bez započítání korespondenčních hlasů a hlasů odevzdaných v "cizích" okrscích, uvedla agentura APA.</p>
      <p>Protiimigrační Svobodná strana Rakouska se dokonce propadla o téměř devět procentních bodů na zhruba 18 procent. Zelení se těší ze zisku 11,5 procenta odevzdaných hlasů, což je téměř pětiprocentní posílení oproti výsledku z regionálních voleb z roku 2015.</p>
      <p>Podle zatím neúplných výsledků voleb do zemského sněmu proklouzli také komunisté (KPÖ) se šestiprocentní podporou a liberálové (Neos), kteří těsně překročili pětiprocentní práh.</p>
      <p>Posílení konzervativců a Zelených a naopak propad sociálních demokratů a Svobodných potvrzuje trend, který na celostátní úrovni ukázaly už zářijové parlamentní volby. Právě Kurzovi lidovci a Zelení nyní vyjednávají o nové vládě.</p>
      <p>Kurz dnes výsledky štýrských voleb označil za "senzační úspěch" pro štýrského hejtmana Hermanna Schützenhöfera a tamní lidovce, kteří jsou nejsilnější stranou v jihorakouské spolkové zemi poprvé od roku 2000. "Štýrsko tak učinilo jasné rozhodnutí, kdo má zemi v příštích pěti letech utvářet," těšilo dnes Kurze, jehož předchozí vláda se Svobodnými se rozpadla po květnové korupční aféře koaličního partnera.</p>
    </article>
  </body>
</html>