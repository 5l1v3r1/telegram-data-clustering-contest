<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914938"/>
    <meta property="og:site_name" content="Dnevnik"/>
    <meta property="article:published_time" content="2019-11-24T18:50:00+00:00"/>
    <meta property="og:title" content="Ogledalo Levija: trdo slalomsko delo"/>
    <meta property="og:description" content="Prvi slalom sezone v Leviju je bil izjemno izenačen, po slabšem drugem nastopu Clementa Noela pa ga je dobil Norvežan Henrik Kristoffersen. Konkurenca je močno strnjena. Odlična hrvaška reprezentanca."/>
  </head>
  <body>
    <article>
      <h1>Ogledalo Levija: trdo slalomsko delo</h1>
      <address><time datetime="2019-11-24T18:50:00+00:00">24 Nov 2019, 18:50</time> by <a rel="author">Uroš Šemrov</a></address>
      <p>
        <b>Prvi slalom sezone v Leviju je bil izjemno izenačen, po slabšem drugem nastopu Clementa Noela pa ga je dobil Norvežan Henrik Kristoffersen. Konkurenca je močno strnjena. Odlična hrvaška reprezentanca.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/24/1223772.jpg"/>
          <figcaption>Štefan Hadalin je na prvem slalomu sezone zasedel 23. mesto.<cite>Foto: AP</cite></figcaption>
        </figure>
        <figure>
          <img src="https://www.dnevnik.si/i/ag/2019/11/24/1223770.jpg"/>
          <figcaption>Henrik Kristoffersen<cite>Foto: reuters</cite></figcaption>
        </figure>
        <figure>
          <img src="https://www.dnevnik.si/i/ag/2019/11/24/1223760.jpg"/>
          <figcaption>
            <cite>Foto: AP</cite>
          </figcaption>
        </figure>
      </slideshow>
      <p>Po prvi slalomski tekmi nove sezone svetovnega pokala v alpskem smučanju ni razloga za slovensko evforijo. Med dobitnike slalomskih točk sta se sicer uvrstila oba slovenska tekmovalca, a tako Žan Kranjec z 21. mestom kot Štefan Hadalin s 23. nista posegla po vidnejših uvrstitvah. Kranjec je podobno kot na veleslalomskih tekmah precej bolje smučal v strmini, na ravnini pa je izgubljal desetinke. Obratno velja za Hadalina, ki v strmini ni bil konkurenčen najboljšim slalomistom. Da osamljena slovenska tekmovalca v tehničnih disciplinah na začetku sezone še nista v najboljši slalomski formi, je pokazala druga proga, na kateri nista napadla tako kot večkrat v minulih sezonah.</p>
      <p>Kranjec je sploh prvič v slalomu startal znotraj najboljše trideseterice in se znašel v drugačnem položaju kot doslej. Vodičan je z 21. mestom dosegel svojo tretjo najboljšo slalomsko uvrstitev. Bolje je smučal na prvi progi, ki jo je postavil slovenski trener Rok Šalej. Dosegel je 19. čas. »Če pogledam s širšega spektra, sem lahko zadovoljen, da sem v Leviju sploh prvič v karieri osvojil točke svetovnega pokala. Določene dele proge sem smučal zelo dobro, na drugi progi pa sem bil v strmini slabši, kot sem si želel. V Leviju sem se lahko prepričal, katere smučarske prvine moram še vaditi. Po uvodu sezone se lahko optimistično odpravim v ZDA,« je bil pozitiven <b>Žan Kranjec</b>.</p>
      <p>Slabše je bil razpoložen <b>Štefan Hadalin</b>, ki je nosil startno številko 17. »Imel sem višje cilje. Na obeh progah sem se skušal v lahkih snežnih pogojih sprostiti, kar mi ni uspelo na strmejših delih obeh prog. Kljub temu gledam na tekmo pozitivno, saj sem vendarle dosegel točke svetovnega pokala, za kar je treba v brutalni konkurenci pokazati precej znanja,« je svoj nastop ocenil 23-letni Vrhničan.</p>
      <p>»Naš osnovni cilj ni uvrstitev v finale. Še posebej ne, če nosimo ugodne startne številke. Žan je dosegel svoj najboljši rezultat na prvi progi, s čimer smo lahko zadovoljni. Štefan je na prvi progi v strmini naredil napako, po kateri do cilja ni smučal z maksimalnim napadom. Na drugi progi je slabše ocenil postavitev, izgubljal desetinke, ki se v Leviju zelo poznajo,« je slovenska nastopa ocenil glavni moški trener <b>Klemen Bergant</b>.</p>
      <p>Levi se je znova izkazal za nepredvidljivo in specifično tekmo. Na prvih treh mestih so bili sicer slalomski specialisti iz elitne sedmerice. Henrik Kristoffersen je na drugi progi napadel s četrtega mesta in dobil boj stotink s Francozom Clementom Noelom in Švicarjem Danielom Yulom. Na drugi progi je razočaral Noel, ki je zapravil visoko prednost in dosegel šele 26. čas. Da izkušnje v Leviju štejejo, sta z uvrstitvijo med deseterico najhitrejših dokazala Šved Andre Myhrer in Italijan Manfred Mölgg. Da je bila proga v zimskih razmerah na evropskem severu odlično pripravljena, sta z dosežkom v prvo deseterico s startnima številkama 51 in 47 dokazala Šved Kristoffer Jakobsen in Nemec Linus Strasser. »Izjemno sem zadovoljen z drugo vožnjo in srečen z razpletom. Precej stvari moram še izboljšati, a se je slalomska sezona začela, kot sem si lahko le želel,« je po 16. slalomski zmagi dejal <b>Henrik Kristoffersen</b>.</p>
      <p>Prva slalomska preizkušnja sezone je tudi pokazala, kako izenačena je slalomska konkurenca. Med prvo deseterico je bilo manj kot sekundo razlike, Žan Kranjec pa je na 21. mestu zaostal za sekundo in pol. Francoz Alexis Pinturault se denimo sploh ni uvrstil na drugo progo, ob tem da ni storil nobene večje napake. Čeprav se nihče ni uvrstil med najboljšo deseterico, je odličen vtis v Leviju pustila hrvaška reprezentanca. Pred oba Slovenca so se uvrstili trije Hrvati, in sicer Istok Rodeš (14.), Filip Zubčić (16.) in Elias Kolega (19.). Naslednji in zadnji letošnji koledarski slalom bo 15. decembra v Val d'Iseru.</p>
      <blockquote><b>Levi v številkah<br/></b>Slalom za moške: 1. Kristoffersen (Nor) 1:48,55, 2. Noel (Fra) + 0,09, 3. Yule + 0,18, 4. Zenhäusern (oba Švi) + 0,27, 5. Myhrer + 0,34, 6. Jakobsen (oba Šve) + 0,53, 7. Hirschbühl (Avs) + 0,74, 8. Strasser (Nem) + 0,89, 9. Foss-Solevaag (Nor) + 0,92, 10. Mölgg (Ita) + 0,98, 21. Kranjec + 1,56, 23. Hadalin (oba Slo) + 1,72.<br/>Svetovni pokal – skupno (po 2 tekmah): 1. Kristoffersen 113, 2. Pinturault 100, 3. Faivre in Noel (vsi Fra) po 80, 5. Kranjec 70, 42. Hadalin 8.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914908/sport/alpsko-/shiffrinova-v-leviju-do-61-zmage-v-karieri-slovenke-razocarale"/>
        <a href="https://www.dnevnik.si/1042912161/sport/alpsko-/zan-kranjec-je-pripravljen-na-napad"/>
      </related>
    </article>
  </body>
</html>