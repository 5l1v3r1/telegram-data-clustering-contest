<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843030"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T18:05:00+00:00"/>
    <meta property="og:title" content="যেভাবে ধরা পড়ল দুর্ধর্ষ ১০ ডাকাত"/>
    <meta property="og:description" content="মাত্র ২ মিনিট ৪৮ সেকেন্ডে দুই জুয়েলারির ৮০ ভরি স্বর্ণালংকার, ৫০০ ভরি রূপা ও নগদ সাড়ে ৪ লক্ষাধিক টাকা লুট করে নির্বিঘ্নে পালিয়ে গিয়েছিল ডাকাত দল। গুলি ও ককটেল ফাটিয়ে আতঙ্ক সৃষ্টি করে গত ১৬ নভেম্বর সন্ধ্যায় গাজীপুরের শ্রীপুরের দিপা ও লক্ষ্মী জুয়ালারিতে ডাকাতির ঘটনা ছিল টক অব দ্যা ডিস্ট্রিক্ট। মাইক্রোবাসে করে পালানোর আগে দুর্ধর্ষ ডাকাত দল গ্রেপ্তার এড়াতে সাথে নিয়ে গিয়েছিল দুই জুয়েলার্সের সিসি ক্যামেরার ফুটেজ। তারপরও শেষ রক্ষা হয়নি। এক মোবাইল কলের সূত্র ধরে দলনেতাসহ একে একে পুলিশের হাতে গ্রেপ্তার হয়েছে ১০ ডাকাত। উদ্ধার হয়েছে লুটের ৪৩ ভরি স্বর্ণালংকার, ৬০০ গ্রাম রূপা, এক লাখ ৫৬ হাজার ৩২০ টাকা। জব্দ হয়েছে ৭ ককটেল, একটি চাপাতি ও একটি মোটরসাইকেল। গ্রেপ্তারকৃতরা হলেন, দলনেতা মনির মোল্যা ওরফে মনির ওরফে মনি মোল্লা ওরফে আকাব্বর হোসেন আকু (৩৮), তার স্ত্রী মোসাম্মৎ ছুম্মা খাতুন (৩২), আলমগীর হোসেন ওরফে আলম (৪০), মো. রানু শেখ ওরফে নান্নু শেখ (৩৮), মো. সাইদুর সরদার (৪৪), বাদশা প্রামানিক ওরফে বাবু ওরফে বাদশা বাবু (৩৮), নাজমুল (২৬), সঞ্জয় সরকার (৪০), মো. সুজন (২৪) ও বিবেক পাল (৪২)। গাজীপুরের পুলিশ সুপার শামসুন্নাহার রবিবার সকালে…"/>
  </head>
  <body>
    <article>
      <h6 class="kicker">দুই জুয়েলারিতে ডাকাতি</h6>
      <h1>যেভাবে ধরা পড়ল দুর্ধর্ষ ১০ ডাকাত</h1>
      <address><time datetime="2019-11-24T18:05:00+00:00">24 Nov 2019, 18:05</time> by <a rel="author">নিজস্ব প্রতিবেদক, গাজীপুর</a></address>
      <p>মাত্র ২ মিনিট ৪৮ সেকেন্ডে দুই জুয়েলারির ৮০ ভরি স্বর্ণালংকার, ৫০০ ভরি রূপা ও নগদ সাড়ে ৪ লক্ষাধিক টাকা লুট করে নির্বিঘ্নে পালিয়ে গিয়েছিল ডাকাত দল। গুলি ও ককটেল ফাটিয়ে আতঙ্ক সৃষ্টি করে গত ১৬ নভেম্বর সন্ধ্যায় গাজীপুরের শ্রীপুরের দিপা ও লক্ষ্মী জুয়ালারিতে ডাকাতির ঘটনা ছিল টক অব দ্যা ডিস্ট্রিক্ট।</p>
      <p>মাইক্রোবাসে করে পালানোর আগে দুর্ধর্ষ ডাকাত দল গ্রেপ্তার এড়াতে সাথে নিয়ে গিয়েছিল দুই জুয়েলার্সের সিসি ক্যামেরার ফুটেজ। তারপরও শেষ রক্ষা হয়নি। এক মোবাইল কলের সূত্র ধরে দলনেতাসহ একে একে পুলিশের হাতে গ্রেপ্তার হয়েছে ১০ ডাকাত। উদ্ধার হয়েছে লুটের ৪৩ ভরি স্বর্ণালংকার, ৬০০ গ্রাম রূপা, এক লাখ ৫৬ হাজার ৩২০ টাকা। জব্দ হয়েছে ৭ ককটেল, একটি চাপাতি ও একটি মোটরসাইকেল।</p>
      <p>গ্রেপ্তারকৃতরা হলেন, দলনেতা মনির মোল্যা ওরফে মনির ওরফে মনি মোল্লা ওরফে আকাব্বর হোসেন আকু (৩৮), তার স্ত্রী মোসাম্মৎ ছুম্মা খাতুন (৩২), আলমগীর হোসেন ওরফে আলম (৪০), মো. রানু শেখ ওরফে নান্নু শেখ (৩৮), মো. সাইদুর সরদার (৪৪), বাদশা প্রামানিক ওরফে বাবু ওরফে বাদশা বাবু (৩৮), নাজমুল (২৬), সঞ্জয় সরকার (৪০), মো. সুজন (২৪) ও বিবেক পাল (৪২)।</p>
      <p>গাজীপুরের পুলিশ সুপার শামসুন্নাহার রবিবার সকালে নিজ কার্যালয়ে আটক ডাকাত ও উদ্ধার করা মালামাল বিষয়ে সাংবাদিকদের ব্রিফিং করে বিস্তারিত জানান। এ সময় তিনি বলেন, সিসি ক্যামেরার ফুটেজ, প্রযুক্তি ও নিজস্ব সোর্স ব্যবহার করে এসব ডাকাতদের গ্রেপ্তার করা হয়েছে।</p>
      <p>যেভাবে গ্রেপ্তার</p>
      <p>গ্রেপ্তার অভিযানে থাকা পুলিশের একজন কর্মকর্তা জানান, পরিকল্পনা অনুযায়ী ডাকাতরা মাইক্রোবাসযোগে ঢাকার দিকে পালিয়ে যায়। নান্নু শেখসহ দুই ডাকাত মাওনা চৌরাস্তায়, মনিরও আলমগীরসহ ৩ জন বাঝের বাজার এবং সাইদুর সরদার মাইক্রোবাস নিয়ে ঢাকা বাইপাস সড়ক দিয়ে নারায়ণগঞ্জ হয়ে মাদারিপুরের শিবচর চলে যায়। ডাকাতির মালামাল ছিল আলমগীরের কাছে। পরদিন ভোর ৬ টায় স্বর্ণ ও রূপা সাভারের স্বর্ণ ব্যবসায়ী সঞ্জয় সরকারের কাছে ১৮ লাখ টাকায় বিক্রি করে মনির। ওইদিন বিকেলে গাজীপুরের জাতীয় বিশ্ববিদ্যালয় এলাকার একটি বাসায় অস্ত্র কেনার জন্য এক লাখ ৭০ টাকা রেখে নিজেদের মধ্যে টাকা ভাগ করে নেয়। ভাগের টাকায় পরদিন নতুন পালসার মোটরসাইকেল কেনে মনির। মোবাইল ফোনের সূত্র ধরে প্রথমে শিবচর থেকে সাইদুর সরকারকে এবং পরে গাজীপুরের হোতাপাড়া থেকে গ্রেপ্তার করা হয় আলমগীরকে। আলমগীরের বাসায় ৭টি ককটেল, সিসি ক্যামেরার যন্ত্রাংশ পাওয়া যায়। যন্ত্রাংশ পরীক্ষা করে একটি ফুটেজও পাওয়া যায়। ওই ফুটেজ দেখে বাকী ডাকাতদের গ্রেপ্তার কর হয়।</p>
      <p>ওই কর্মকর্তা আরো বলেন, দলনেতা মনির লেখাপড়া না জানলেও প্রযুক্তির ব্যবহার জানেন। তার বিরুদ্ধে গাজীপুর, মানিকগঞ্জ, নারায়ণগঞ্জ ও সাভার এলাকায় জুয়েলারি দোকানে ডাকাতির ১১টি মামলা রয়েছে। ঝুট ব্যবসায়ী পরিচয়ে মনির কালিয়াকৈরের ভান্নারা এলাকায় একটি ফ্ল্যাট ভাড়া নিয়ে বাস করতেন। ডাকাতির আগে আলমগীর, মনির ও তার স্ত্রী ছুম্মা  দুই জুয়েলারি দোকানে একাধিকার রেকি করেন।</p>
      <p>গ্রেপ্তার আলমগীর গার্মেন্ট শ্রমিক পরিচয়ে গাজীপুর সদরের হোতাপাড়া এলাকায় ভাড়া থাকতেন। গ্রেপ্তার সঞ্জয় সরকার সাভারের আশুলিয়ায় এবং বিবেক পালের ধামরাইয়ে জুয়েলারি দোকান আছে। পাশাপাশি তারা ডাকাতির সঙ্গেও যুক্ত। লুট করা সোনা ও রূপা গলিয়ে গয়না বানিয়ে বিক্রির পাশাপাশি তারা ডাকাতদের অগ্রিম টাকা দিয়ে ডাকাতিতে সহায়তা করতেন।</p>
    </article>
  </body>
</html>