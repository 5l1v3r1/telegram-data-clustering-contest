<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/luigi-di-maio-governo-col-pd-fino-al-2023-m5s-lanti-lega-non-e-larena/1952850/"/>
    <meta property="og:site_name" content="IlSussidiario"/>
    <meta property="article:published_time" content="2019-11-24T18:40:37+00:00"/>
    <meta property="og:title" content="Luigi Di Maio/ “Governo col Pd fino al 2023, M5s l’anti-Lega” (Non è L’Arena)"/>
    <meta property="og:description" content="Luigi Di Maio oggi ospite di Non è L'Arena: dalle rassicurazioni di Beppe Grillo al caos M5s sulle elezioni Regionali, ministro degli Esteri a tutto tondo."/>
  </head>
  <body>
    <article>
      <h1>Luigi Di Maio/ “Governo col Pd fino al 2023, M5s l’anti-Lega” (Non è L’Arena)</h1>
      <h2>Luigi Di Maio oggi ospite di Non è L’Arena: dalle rassicurazioni di Beppe Grillo al caos M5s sulle elezioni Regionali, ministro degli Esteri a tutto tondo.</h2>
      <address><time datetime="2019-11-24T18:40:37+00:00">24 Nov 2019, 18:40</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p>Al centro delle polemiche in casa <b>M5s</b>, <b>Luigi Di Maio</b> tira dritto e detta la linea. Il ministro degli Esteri, criticato dai big grillini per il troppo potere assunto, l’ex vicepremier <a href="https://www.ilsussidiario.net/news/beppe-grillo-di-maio-resta-capo-politico-m5s-video-non-rompete-le-palle/1952669/"><b>è stato riconfermato capo politico da Beppe Grillo</b></a> nonostante <a href="https://www.ilsussidiario.net/news/m5s-voto-rousseau-per-regionali-emilia-e-calabria-subdolo-gioco-di-palazzo/1951691/"><b>il voto degli iscritti su Rousseau a proposito delle elezioni Regionali lo abbia “sconfessato”</b></a>. Questa sera Di Maio sarà ospite di<b> Non è L’Arena</b> e farà il punto sul Movimento pentastellato, nonché sul Governo con Partito Democratico, Italia Viva e Liberi e Uguali. Intervistato da Il Messaggero, il politico campano ha tenuto a sottolineare che <i>«sono 10 anni che si dà il Movimento per morto e in difficoltà ma noi stiamo sempre in piedi»</i>, annunciando grandi cambiamenti: <i>«Ci sarà una grande riorganizzazione fra 15 giorni con il team del futuro: nascerà il primo organo politico del M5S. Venti persone che mi affiancheranno»</i>. E Grillo lo affiancherà:<i> «Significa che ora c’è bisogno del contributo di tutti. Io chiedo a tutti di stare in prima linea, i territori hanno bisogno di noi, tutti dobbiamo impegnarci in questa fase. E come sempre non mancherò. Anche oggi sono in Sicilia per stare vicino alle popolazioni colpite dal maltempo»</i>.</p>
      <h4>LUIGI DI MAIO: “GOVERNO M5S-PD FINO AL 2023”</h4>
      <p>Reduce da un momento di difficoltà, confermato dai dati dei <a href="https://www.ilsussidiario.net/news/sondaggi-politici-lega-supera-33-m5s-in-netto-calo-fdi-intravede-la-doppia-cifra/1952805/"><b>sondaggi politici</b></a>, il <b>M5s</b> correrà da solo in Emilia Romagna e non ci saranno ripercussioni sull’esecutivo in caso di sconfitta di Bonaccini: <i>«Il M5S corre per portare avanti le sue idee e il suo programma. Certo il risultato non sarà semplice, ma lavoreremo con umiltà. Credo in un governo che fa le cose, che risponde alle esigenze dei cittadini e che li ascolta. La Lega e la Meloni passano le giornate a raccontare bugie, dopo aver votato la Fornero e dopo aver sostenuto Monti, gli italiani lo capiranno presto»</i>. Anche perchè secondo <b>Luigi Di Maio </b>il Conte-bis andrà avanti fino al 2023: <i>«Per me la durata è quella naturale della legislatura. È bene che al contratto sia allegato anche un calendario, con le cose da fare come e quando. È importante che si riuniscano in un tavolo i capigruppo per definire un cronoprogramma di lavoro sul contratto. Io mi impegnerò nei prossimi giorni per far eleggere il prima possibile un capogruppo alla Camera»</i>. Anche se per i dem c’è un messaggio chiaro: <a href="https://www.ilsussidiario.net/news/ius-soli-m5s-contro-pd-tensione-nel-governo-salvini-e-meloni-daremo-battaglia/1950400/"><b>lo ius soli «non è una priorità»</b></a>.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-open-media-lega-al-332-crisi-m5s-ma-si-rialza-il-governo/1953072/"/>
        <a href="https://www.ilsussidiario.net/news/spillo-da-conte-a-grillo-quellitalia-giallorossa-mai-eletta-al-governo/1952965/"/>
        <a href="https://www.ilsussidiario.net/news/ballottaggio-elezioni-comunali-2019-diretta-risultati-lamezia-terme-isola-c-rizzuto/1952230/"/>
        <a href="https://www.ilsussidiario.net/news/scenario-se-il-nuovo-prodi-del-pd-viene-bocciato-dalle-sardine/1952929/"/>
        <a href="https://www.ilsussidiario.net/news/spy-forza-italia-30-poltrone-in-palio-ronzulli-batte-carfagna-e-sfida-ghedini/1953042/"/>
        <a href="https://www.ilsussidiario.net/news/dietro-le-quinte-emilia-e-calabria-il-patto-e-lo-scambio-che-salva-m5s-e-pd/1953001/"/>
      </related>
    </article>
  </body>
</html>