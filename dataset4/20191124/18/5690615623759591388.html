<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837541-oos-boyoviki-trichi-porushili-rezhim-pripinennya-vognyu-1"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T18:26:00+00:00"/>
    <meta property="og:title" content="ООС: бойовики тричі порушили режим припинення вогню"/>
    <meta property="og:description" content="КИЇВ. 24 листопада. УНН. Впродовж поточної доби в районі проведення операції Об'єднаних сил на сході України бойовики три рази відкривали вогонь. Про це на …"/>
  </head>
  <body>
    <article>
      <h1>ООС: бойовики тричі порушили режим припинення вогню</h1>
      <address><time datetime="2019-11-24T18:26:00+00:00">24 Nov 2019, 18:26</time> by <a rel="author">Роман Рудський</a></address>
      <p><b>КИЇВ. 24 листопада. УНН. </b>Впродовж поточної доби в районі проведення операції Об'єднаних сил на сході України бойовики три рази відкривали вогонь. Про це на своїй сторінці у Facebook повідомляє пресцентр штабу ООС, передає <b>УНН</b>.</p>
      <p>"Впродовж поточної доби збройні формування Російської Федерації 3 рази порушили режим припинення вогню. Противник обстріляв позиції наших підрозділів із заборонених Мінськими домовленостями мінометів калібру 82 мм, станкових протитанкових гранатометів та великокаліберних кулеметів", - йдеться в повідомленні.</p>
      <p>Всі 3 обстріли по позиціях Об'єднаних сил зафіксовано в районі відповідальності оперативно-тактичного угруповання "Схід":</p>
      <p>- біля Водяного, що на Приазов'ї – з мінометів калібру 82 мм;</p>
      <p>- поблизу Тарамчука – з великокаліберних кулеметів;</p>
      <p>- неподалік Красногорівки – зі станкових протитанкових гранатометів та великокаліберних кулеметів.</p>
      <p>"Впродовж поточної доби втрат внаслідок обстрілів серед особового складу Об'єднаних сил не зафіксовано", - зазначили в пресцентрі.</p>
      <p>Нагадаємо, 23 листопада <a href="https://www.unn.com.ua/uk/news/1837488-oos-boyoviki-visim-raziv-obstrilyali-ukrayinski-pozitsiyi-2">збройні формування</a> Російської Федерації 8 разів порушили режим припинення вогню.</p>
    </article>
  </body>
</html>