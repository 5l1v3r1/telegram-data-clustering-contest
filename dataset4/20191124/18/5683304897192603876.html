<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/24/if-violence-continues-government-will-give-befitting-reply.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T18:06:00+00:00"/>
    <meta property="og:title" content="അക്രമം തുടർന്നാൽ തിരിച്ചടി ഉറപ്പ്: നക്സലുകൾക്ക് കേന്ദ്രത്തിന്റെ മുന്നറിയിപ്പ്"/>
    <meta property="og:description" content="ജാർഖണ്ഡിൽ നിയമസഭാ തിരഞ്ഞെടുപ്പ് അട്ടിമറിക്കുമെന്ന ഭീഷണി നിലനിൽക്കുന്നതിനിടെ നക്സലുകൾക്കു താക്കീതുമായി കേന്ദ്ര പ്രതിരോധമന്ത്രി രാജ്നാഥ് സിങ്. നക്സലുകൾ.rajnath singh. bjp. manorama news. mnorama online.malayalam news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അക്രമം തുടർന്നാൽ തിരിച്ചടി ഉറപ്പ്: നക്സലുകൾക്ക് കേന്ദ്രത്തിന്റെ മുന്നറിയിപ്പ്</h1>
      <address><time datetime="2019-11-24T18:06:00+00:00">24 Nov 2019, 18:06</time> by <a rel="author">മനോരമ ലേഖകൻ</a></address>
      <p>പാണ്ഡു∙ ജാർഖണ്ഡിൽ നിയമസഭാ തിരഞ്ഞെടുപ്പ് അട്ടിമറിക്കുമെന്ന ഭീഷണി നിലനിൽക്കുന്നതിനിടെ നക്സലുകൾക്കു താക്കീതുമായി കേന്ദ്ര പ്രതിരോധമന്ത്രി രാജ്നാഥ് സിങ്. നക്സലുകൾ അക്രമം അവസാനിപ്പിക്കണം. ഇല്ലെങ്കിൽ ശക്തമായ നടപടി നേരിടേണ്ടി വരുമെന്നും രാജ്നാഥ് സിങ് പറഞ്ഞു. ബിശ്രംപുർ മണ്ഡലത്തിലെ തിരഞ്ഞെടുപ്പു യോഗത്തിൽ സംസാരിക്കുകയായിരുന്നു അദ്ദേഹം.</p>
      <p>ജാർഖണ്ഡിലെ ലതേഹർ പലാമോ ജില്ലകളിൽ ഇക്കഴിഞ്ഞ വെള്ളിയാഴ്ച നക്സലുകൾ നടത്തിയ ആക്രമണത്തിൽ നാലു പൊലീസുകാരും ഒരു ബിജെപി പ്രവർത്തകനും ഉൾപ്പടെ ആറു പേർ കൊല്ലപ്പെട്ടിരുന്നു. ലോഹർ താഗ ജില്ലയിൽ അക്രമികൾ രണ്ടു മണ്ണുമാന്തിയന്ത്രങ്ങൾക്ക് തീയിടുകയും ചെയ്തു. ഈ മൂന്നു ജില്ലകളും ഉൾപ്പെടുന്ന ബിശ്രംപൂർ മണ്ഡലത്തിൽ നവംബർ 30നാണ് വോട്ടെടുപ്പ്. അതിനു മുന്നോടിയായി ചേർന്ന പ്രചാരണ യോഗത്തിലാണ് രാജ്നാഥ് സിങ്ങിന്റെ പ്രസ്താവന.</p>
      <p>‘നിരവധി ആക്രമണങ്ങള്‍ ഞാൻ ഇവിടെ കണ്ടു. എന്നാൽ,ബിജെപി സർക്കാര്‍ ഇത് അനുവദിക്കില്ല. സംസ്ഥാനത്ത് തോക്കുകൾ ഉപയോഗിക്കാൻ ആരെയും അനുവദിക്കില്ല. അക്രമികൾക്ക് ശക്തമായ മറുപടി നൽകും.’ രാജ്നാഥ് സിങ് പറഞ്ഞു. കഴിഞ്ഞ അഞ്ചര വർഷത്തോളമായി കശ്മീരിൽ വലിയ ഭീകരാക്രമണമൊന്നും ഉണ്ടായില്ലെന്നും രാജ്നാഥ് സിങ് ഓർമിപ്പിച്ചു. അഞ്ച് ഘട്ടങ്ങളിലായി ഡിസംബർ 20 വരെയാണ് ജാർഖണ്ഡിൽ തിരഞ്ഞെടുപ്പ്.<br/><br/>അതിനിടെ, സമീപ സംസ്ഥാനമായ ഛത്തീസ്ഗഡിൽ മൂന്ന് നക്സലുകളെ പൊലീസ് അറസ്റ്റ് ചെയ്തു. കവാസി സിംഗ(40), പൊടിയം ആയ്ട (42), മഡ്കം സോംദ (22) എന്നിവരാണ് അറസ്റ്റിലായത്. 2017ൽ പൊലീസ് സംഘത്തെ ആക്രമിച്ച കേസിലെ പ്രതികളാണിവർ. പൊടിയം സോംദി (24), മാദ്‌വി മുകെ(27) എന്നീ വനിതാ നക്സൽ പ്രവർത്തകർ കീഴടങ്ങി. സുഖ്മ ജില്ലയിലാണു രണ്ടു സംഭവങ്ങളും.</p>
      <p>നാരായൺപുർ ജില്ലയിൽ നാല് ട്രാക്ടറുകളും ഒരു ബൈക്കും റോഡ് നിർമാണത്തിനുപയോഗിക്കുന്ന മണ്ണുമാന്തിക്കും നക്സലുകൾ തീയിട്ട സംഭവവും ശനിയാഴ്ചയുണ്ടായി. പ്രധാനമന്ത്രി ഗ്രാം സഡക് യോജന പ്രകാരം റോഡ് നിർമാണം നടക്കുന്നതിനിടെയായിരുന്നു നക്സൽ ആക്രമണം. പ്രതികൾക്കായി തിരച്ചിൽ തുടരുകയാണ്.</p>
      <p><b>English Summary</b>: If violence continues, govt will give befitting reply: Rajnath Singh</p>
    </article>
  </body>
</html>