<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/napadenieto-vv-vlaka-plovdiv-varna-e-izvrsheno-s-nozh-na-postradaloto-momiche"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T18:06:00+00:00"/>
    <meta property="og:title" content="Нападението във влака Пловдив-Варна е извършено с нож на пострадалото момиче"/>
    <meta property="og:description" content="20-годишно момиче беше намушкано с нож в нощния влак от Пловдив за Варна. Извършителят е задържан. Инцидентът станал след спор, в района на гара Стара..."/>
  </head>
  <body>
    <article>
      <h1>Нападението във влака Пловдив-Варна е извършено с нож на пострадалото момиче</h1>
      <address><time datetime="2019-11-24T18:06:00+00:00">24 Nov 2019, 18:06</time> by <a rel="author">Десислава Петкова</a></address>
      <p>
        <b>20-годишно момиче беше намушкано с нож в нощния влак от Пловдив за Варна. Извършителят е задържан. Инцидентът станал след спор, в района на гара Стара Загора. Случаен пътник от влака успял да попречи на нападателя да избяга.</b>
      </p>
      <p>
        <b>Какво е състоянието на ранената жена и как се е стигнало до инцидента - вижте повече подробности в прякото включване на Десислава Петкова.</b>
      </p>
      <figure>
        <video src="https://nws2.bnt.bg/p/p/s/psn241119-20-namushkano-momiche-vlak-x264-726363.mp4"/>
      </figure>
      <p>Младата жена вече е в стабилно състояние, без опасност за живота. Настанена е в Старозагорската болница, като й предстои операция поради две срязани сухожилия.</p>
      <p>Пострадалото момиче пътувало в един вагон с 20-годишен младеж от Пловдив. Няколко пъти той влизал в купето и притеснявал момичето. Накрая станал агресивен и девойката извадила нож, за да го сплаши. Момчето го взело и я намушкало няколко пъти с него. Близките на момичето научили за инцидента едва тази сутрин.</p>
      <p>Днес екипът ни във Варна успя да се срещне с кондуктора и началник-влака, които са били на смяна в нощта на инцидента.</p>
      <blockquote>Емил Маринов, началник-влак: О, много объркана история! Момчето надупчило момичето с нейния нож. Само това знам. Полицаи се събраха, дознатели, линейки...</blockquote>
      <p>Пострадалата веднага е била откарана в болницата в Стара Загора в тежко състояние.</p>
      <blockquote>Д-р Полина Талева - дежурен лекар в ОАИЛ: Няма в момента никаква опасност за живота. Стабилно е състоянието на момичето. Дошло е в спешно приемно отделение с прорезни и прободни рани в областта на гърдите.</blockquote>
      <p>Извършителят на престъплението е задържан и е настанен в Психиатричната болница в Раднево, тъй като имал психични проблеми. По случая е образувано досъдебно производство за опит за убийство.</p>
      <p>Извършителят е тестван за алкохол и наркотици, като пробите са отрицателни. Очаква се утре прокуратурата да даде повече подробности по случая.</p>
      <related>
        <a href="http://news.bnt.bg/bg/a/v-tezhko-sstoyanie-e-momicheto-napadnato-s-nozh-v-noshchniya-vlak-plovdiv-varna"/>
      </related>
    </article>
  </body>
</html>