<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/24/favre-nema-istu-poziciu-v-dortmunde-jeho-nahradnikom-moze-byt-aj-pochettino/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-24T18:05:07+00:00"/>
    <meta property="og:title" content="Favre nemá istú pozíciu v Dortmunde, jeho náhradníkom môže byť aj Pochettino"/>
    <meta property="og:description" content="Futbalisti Borussie Dortmund vstupovali do sezóny s majstrovskými ambíciami, ale momentálne hľadajú optimálnu formu. V ostatných štyroch bundesligových kolách zvíťazili iba raz a v piatok predviedli na domácom trávniku prvopolčasové zlyhanie proti poslednému Paderbornu. Vo zvyšku stretnutia síce zmazali trojgólové manko a vyrovnali na konečných 3:3, no nevyhli sa kritike..."/>
  </head>
  <body>
    <article>
      <h1>Favre nemá istú pozíciu v Dortmunde, jeho náhradníkom môže byť aj Pochettino</h1>
      <address><time datetime="2019-11-24T18:05:07+00:00">24 Nov 2019, 18:05</time> by <a rel="author">SITA</a></address>
      <p>
        <b>Futbalisti Borussie Dortmund vstupovali do sezóny s majstrovskými ambíciami, ale momentálne hľadajú optimálnu formu. V ostatných štyroch bundesligových kolách zvíťazili iba raz a v piatok predviedli na domácom trávniku prvopolčasové zlyhanie proti poslednému Paderbornu. Vo zvyšku stretnutia síce zmazali trojgólové manko a vyrovnali na konečných 3:3, no nevyhli sa kritike od fanúšikov.</b>
      </p>
      <p>V nemeckých médiách sa preto čoraz častejšie skloňuje odchod švajčiarskeho kouča Luciena Favreho. Podľa tlačenej verzie denníka Sport Bild existuje štvorčlenný zoznam kandidátov, ktorí by mohli skúseného trénera vymeniť. Nechýba medzi nimi bývalý lodivod Tottenhamu Argentínčan Mauricio Pochettino, niekdajší tréner Bayernu Mníchov Chorvát Niko Kovač či Nemci Ralf Rangnick s Rogerom Schmidtom.</p>
      <p>Šesťdesiatdvaročný Favre prišiel prišiel na lavičku BVB v júli 2018 a v Dortmunde má platnú zmluvu do konca ročníka 2020/21. S Borussiou však čaká na výraznejší úspech, na konte má iba triumf v Nemeckom superpohári. Mužstvo pod jeho vedením nazbieralo v aktuálnej bundesligovej sezóne 20 bodov v 12 zápasoch a na prvý Mönchengladbach stráca päť bodov. V Lige majstrov figuruje Dortmund po štyroch zápasoch na druhom mieste F-skupiny za FC Barcelona. Pred tretím Interom Miláno má trojbodový náskok.</p>
    </article>
  </body>
</html>