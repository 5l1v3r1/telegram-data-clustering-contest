<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/news/society/desiatky-dtp-ta-sotni-travmovanykh-u-lvovi-lodianyy-kolaps/"/>
    <meta property="og:site_name" content="Волинські новини"/>
    <meta property="article:published_time" content="2019-11-24T18:25:00+00:00"/>
    <meta property="og:title" content="Десятки ДТП та сотні травмованих: за мінусової температури на Львів впав дощ"/>
    <meta property="og:description" content="На дорогах Львова після дощу утворилась ожеледиця – кількість автомобільних аварій різко зросла. Крім того, збільшилась кількість звернень до міських травмпунктів"/>
  </head>
  <body>
    <article>
      <h1>Десятки ДТП та сотні травмованих: за мінусової температури на Львів впав дощ</h1>
      <address>
        <time datetime="2019-11-24T18:25:00+00:00">24 Nov 2019, 18:25</time>
      </address>
      <p>На дорогах Львова після дощу утворилась ожеледиця – кількість автомобільних аварій різко зросла. Крім того, збільшилась кількість звернень до міських травмпунктів.<br/><br/>Як повідомляє <a href="https://zaxid.net/cherez_negodu_u_lvovi_rizko_zrosla_kilkist_dtp_n1493505">Zaxid.net</a>, за офіційними даними лише у Львові 23 листопада сталося 84 автомобільних аварії. У попередні дні таких інцидентів було в два-три рази менше. Більшість ДТП є дрібними, лише у чотирьох аваріях за 23 листопада постраждали люди.<br/><br/>Забої, переломи, розтягнуті зв’язки – лише за півдня в одному з травмпунктів прийняли 80 пацієнтів. Пані Юлія вже вдруге чекає на рентген, щоб подивитися, чи добре склали кістки. «Я вийшла з будинку, не встигла крок зробити, як зразу послизнулася. Я того не очікувала! Ну, складний перелом», – каже вона. Щоб прийняти всіх пацієнтів, медики викликали додатковий персонал. «В основному, кінцівки верхні і перелом плечових кісток. Ожеледиця не розбирає – є старші люди, є і молоді», – коментує ситуацію <a href="https://tsn.ua/ukrayina/lodyaniy-kolaps-u-lvovi-za-minusovoyi-temperaturi-na-misto-vpav-dosch-1448289.html">ТСН</a> завідувач міського травмпункту № 1<b> Олександр Рудковський</b>.</p>
      <figure>
        <iframe src="https://www.youtube.com/embed/jPcDgx0WkYQ" width="560" height="315" data-service="Youtube" scrolling="no"/>
      </figure>
      <p>Водночас, як повідомили журналістам у пресслужбі львівської мерії, до міських травмпунктів станом на обідню годину 23 листопада звернулися 170 осіб.</p>
      <figure>
        <iframe src="https://www.youtube.com/embed/hiWk8WmZKXk" width="560" height="315" data-service="Youtube" scrolling="no"/>
      </figure>
      <p>Дощ почав падати о 6:00 ранку і при −2 С миттєво утворився тонкий шар льоду. У мерії кажуть, що одразу кинулися долати наслідки негоди, залучили майже 2 тисячі двірників і три десятки одиниць техніки. Передбачити ожеледицю, запевняють, не могли.</p>
      <figure>
        <a href="https://www.volynnews.com/files/news/2019/11-24/281136/77257394_2878838725468182_738870211842670592_n.jpg">
          <img src="https://www.volynnews.com/files/news/2019/11-24/281136/77257394_2878838725468182_738870211842670592_n.jpg"/>
        </a>
      </figure>
      <figure>
        <a href="https://www.volynnews.com/files/news/2019/11-24/281136/77361200_2878876202131101_3140460153891979264_n.jpg">
          <img src="https://www.volynnews.com/files/news/2019/11-24/281136/77361200_2878876202131101_3140460153891979264_n.jpg"/>
        </a>
      </figure>
      <figure>
        <a href="https://www.volynnews.com/files/news/2019/11-24/281136/77203105_2878876182131103_7025185329262886912_n.jpg">
          <img src="https://www.volynnews.com/files/news/2019/11-24/281136/77203105_2878876182131103_7025185329262886912_n.jpg"/>
        </a>
      </figure>
      <p>Від ранку і майже до полудня 23 листопада не працював львівський аеропорт. Через ожеледицю літак викотився за межі злітної суги, і це стало причиною затримки рейсів. На летовищі зібралися сотні пасажирів, вони обурені і розгублені. «Я змушений пересісти на залізничний транспорт, зараз їду на залізничний вокзал, щоб потрапити до Кракова», – каже <b>Остап Вергун</b>. Пасажирів, які мали летіти на Краків, садять у автобус і везуть на кордон, інших селили у готелі та міняли квитки на інший день. Реклама</p>
    </article>
  </body>
</html>