<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779994/%D9%85%D8%B1%D8%A7%DA%A9%D8%B2-%D8%A2%D9%85%D9%88%D8%B2%D8%B4%DB%8C-%D9%88-%D8%AF%D8%A7%D9%86%D8%B4%DA%AF%D8%A7%D9%87%DB%8C-%D9%86%D8%B3%D8%A8%D8%AA-%D8%A8%D9%87-%D9%81%D8%B1%DB%8C%D8%B6%D9%87-%D9%86%D9%85%D8%A7%D8%B2-%D8%AA%D9%88%D8%AC%D9%87-%D9%86%D8%B4%D8%A7%D9%86-%D8%AF%D9%87%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T18:09:13+00:00"/>
    <meta property="og:title" content="نماینده ولی فقیه در استان مرکزی: مراکز آموزشی و دانشگاهی نسبت به فریضه نماز توجه نشان دهند"/>
    <meta property="og:description" content="اراک- نماینده ولی فقیه در استان مرکزی گفت: اقامه نماز، اقامه حیات طیبه می باشد و انتظار می رود مراکز آموزشی و دانشگاهی نسبت به ترویج این فریضه توجه داشته باشند."/>
  </head>
  <body>
    <article>
      <h1>نماینده ولی فقیه در استان مرکزی: مراکز آموزشی و دانشگاهی نسبت به فریضه نماز توجه نشان دهند</h1>
      <address>
        <time datetime="2019-11-24T18:09:13+00:00">24 Nov 2019, 18:09</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله قربانعلی دری نجف آبادی روز یکشنبه در چهارمین اجلاس استانی نماز با محوریت نماز و مدرسه در اراک، اظهار داشت: اقامه نماز خدمت به بندگان خداوند و اعلام دین است.</p>
      <p>وی ادامه داد: توجه به حقیقت نماز، روح نماز، استقامت و پایداری، فداکاری در راه نماز بسیار مهم است.</p>
      <p>نماینده ولی فقیه در استان مرکزی بیان کرد: ذکر هایی مانند لا حول و لا قوه الا با الله در نماز ارتباط با خدا را بیان می کنند و باید به این عبارات بیشتر توجه کرد.</p>
      <p>آیت الله دری نجف آبادی افزود: مردان بزرگ تاریخ بنده خدا و از همه مهم تر خدمتگزار مردم بودند از این رو است که توجه به اخلاص و خدمتگزاری در نماز مهم است.</p>
      <p>وی عنوان کرد: باید رابطه انسان ها با نماز را تحکیم و تقویت کرد تا عاشقانه این فریضه الهی را برپا کنند چرا که اهل بیت (ع) عاشق عبادت الهی بودند و باید دوستداران دین نیز عاشق نماز باشند.</p>
      <p>نماینده ولی فقیه در استان مرکزی خاطر نشان کرد: امام حسین (ع) در ظهر عاشورا نماز اقامه کردند و همچنین امام راحل در سال های عمر برکتشان حتی پس از انجام جراحی قلب نیز لحظه ای از خواندن نماز، قرآن و ارتباط با خدا غفلت نمی کردند و به این امر مهم تاکید می ورزیدند.</p>
      <p>آیت الله دری نجف آبادی گفت: پیامبر گرامی اسلام نماز را به سان چشمه ای تشبیه کردند که با خواندن نماز در پنج نوبت آدمی را از هر نوع آلودگی پاک می کند.</p>
      <p>وی تاکید کرد: جوانان در دانشگاه ها، مدارس، حوزه های علمیه و... باید نماز را بر پا دارند.</p>
      <p>نماینده ولی فقیه در استان مرکزی گفت: از آموزش و پرورش، مدارس، حوزه های علمیه، مراکز دینی و... انتظار می رود، نسبت به مساله نماز اهتمام بیشتری داشته باشند.</p>
    </article>
  </body>
</html>