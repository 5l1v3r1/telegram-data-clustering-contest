<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2111405"/>
    <meta property="og:site_name" content="www.bta.bg"/>
    <meta property="article:published_time" content="2019-11-24T18:09:00+00:00"/>
    <meta property="og:title" content="Експерти смятат, че е необходимо да има повече културни формати в българските медии"/>
    <meta property="og:description" content="Тирана, 24 ноември / БТА/ Експерти смятат, че е необходимо да има повече културни формати в българските медии. Темата беше разисквана в рамките на Петнадесетата световна среща на българските медии по света, която БТА и АБМС организира в албанската столица Тирана. Според проф. Михаил Неделчев загиването на една културна медия винаги е огромна трагедия. Той подчерта, че в печатните издания липсва съвременна критика на културна тематика, която се компенсира с повече книги, съдържащи литературни изследвания. Проф. Неделчев подчерта, че един от големите оазиси в българската култура е програма &quot;Христо Ботев&quot; на БНР. Бившият министър на културата проф. Петър Стоянович посочи, че най-важният въпрос е какъв тип култура е необходима за възпитанието на следващите поколения и доколко отделните културни институти трябва да се финансират централизирано. Според него културните формати в медиите зависят от това в каква посока трябва да се развива самата култура. Доц. Георги Лозанов каза, че има ясно усещане за дефицит на културни…"/>
  </head>
  <body>
    <article>
      <h1>Експерти смятат, че е необходимо да има повече културни формати в българските медии</h1>
      <address>
        <time datetime="2019-11-24T18:09:00+00:00">24 Nov 2019, 18:09</time>
      </address>
      <p>Тирана, 24 ноември / БТА/</p>
      <p>Експерти смятат, че е необходимо да има повече културни формати в българските медии. Темата беше разисквана в рамките на Петнадесетата световна среща на българските медии по света, която БТА и АБМС организира в албанската столица Тирана. Според проф. Михаил Неделчев загиването на една културна медия винаги е огромна трагедия.</p>
      <p>Той подчерта, че в печатните издания липсва съвременна критика на културна тематика, която се компенсира с повече книги, съдържащи литературни изследвания.</p>
      <p>Проф. Неделчев подчерта, че един от големите оазиси в българската култура е програма "Христо Ботев" на БНР. Бившият министър на културата проф. Петър Стоянович посочи, че най-важният въпрос е какъв тип култура е необходима за възпитанието на следващите поколения и доколко отделните културни институти трябва да се финансират централизирано.</p>
      <p>Според него културните формати в медиите зависят от това в каква посока трябва да се развива самата култура.</p>
      <p>Доц. Георги Лозанов каза, че има ясно усещане за дефицит на културни формати, културна тематика и представители на културата в българските медии.</p>
      <p>"Лошо е да няма културни формати, защото хората на културата са публични лица, които са по-образовани и по-почтени от другите публични лица", каза той. Той смята, че има целенасочен опит да се маргинилизират културните формати, а това е опасно, защото ценностите са културен продукт, а именно този културен продукт не се създава поради липсата на медиен терен. Според него културата и демокрацията са пряко свързани категории и процеси.</p>
      <p>Модераторът на панела Даниела Горчева от списание "Диалог" в Холандия смята, че трябва да се пишат по-кратки текстове - тя даде пример, че в Холандия авторите на културните рубрики създават свои блогове.</p>
      <p>Културата трябва да е ефикасна, за да създава идентичност, подчертаха участниците в последния панел от работата на Петнадесетата световна среща на българските медии по света.</p>
      <p>Писателят Антон Дончев благодари на организаторите на Световната медийна среща и подчерта, че форумът е изключително ценен, защото повдига въпроси, които са важни за българската културна идентичност.</p>
      <p>Генералният директор на БТА Максим Минчев благодари на участниците в Петнадесетата световна среща на българските медии и заяви, че проектът е жизнен и ще продължи занапред. С тези думи той закри Петнадесетата световна среща на българските медии в Тирана.</p>
      <p>Тя се организира със съдействието на "Джи пи груп" АД, Фибанк Албания, Нова ТВ, Large Infrastructure Projects.</p>
      <p>
        <i>Източник: Тирана</i>
      </p>
    </article>
  </body>
</html>