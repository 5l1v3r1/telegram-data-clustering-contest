<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezine.se/nyheter/vi-har-sett-de-forsta-avsnitten-av-senaste-nancy-drew-tolkningen"/>
    <meta property="og:site_name" content="MovieZine"/>
    <meta property="article:published_time" content="2019-11-24T18:00:40+00:00"/>
    <meta property="og:title" content="&quot;Nancy Drew&quot; är tillbaka i &quot;Riverdale&quot;-tappning"/>
    <meta property="og:description" content="Vi har sett de första tre avsnitten av &quot;Nancy Drew&quot; och nu är vår favorit-detektiv är tillbaka i en ny tappning som känns mer &quot;Riverdale&quot; och &quot;Gossip Girl än kanske just Nancy Drew. Men det är roligt, fartfyllt och lättsmält om än ibland kanske lite töntigt. Säkerligen blir det fler säsonger."/>
  </head>
  <body>
    <article>
      <h1>"Nancy Drew" är tillbaka i "Riverdale"-tappning</h1>
      <address><time datetime="2019-11-24T18:00:40+00:00">24 Nov 2019, 18:00</time> by <a rel="author">EliSophie Andrée</a></address>
      <p>
        <b>Vi har sett de första tre avsnitten av "Nancy Drew" och nu är vår favorit-detektiv är tillbaka i en ny tappning som känns mer "Riverdale" och "Gossip Girl än kanske just Nancy Drew. Men det är roligt, fartfyllt och lättsmält om än ibland kanske lite töntigt. Säkerligen blir det fler säsonger.</b>
      </p>
      <p>2019 gav oss först "Nancy Drew and the Hidden Staircase" med Sophia Lillis i huvudrollen som Nancy Drew, men nu kommer även tv-serien "Nancy Drew" från CW som ger oss en Nancy som är lite äldre, lite mognare och lite annorlunda från hur vi brukar se henne.</p>
      <h3>
        <b>Nancy Drew går från 1930 till 2019 </b>
      </h3>
      <p>Detektiven Nancy Drew, från början känd som Kitty från 1930-talets barnböcker befinner sig nu i år 2019 och jobbar som servitris på den lokala restaurangen tillsammans med vännerna Bess och George.</p>
      <p>Nancy Drew och Sherlock Holmes tillhör litteraturens kändaste detektiver och båda två har adapterats till både bra och mindre bra filmer och tv-serier. Nu när CW gör sin tolkning på Nancy Drew är det en smart, förvirrad och ganska kåt ung hjältinna som har ficklampan på telefonen till medhjälp.</p>
      <p>Jag har sett de tre första avsnitten och är ibland väldigt taggad, men kanske främst lite uttråkad av de haglande klyschorna.</p>
      <figure>
        <img src="https://mz-prod.s3.amazonaws.com/uploads/photo/file/361397/large_fff15a397cb2ad7ac96ec6f4b819fd87-191009-julian-nancy-drew-hero_ojdlwg.jpeg"/>
      </figure>
      <h3>
        <b>Från skaparna av "Gossip Girl" och "The O.C" </b>
      </h3>
      <p>Till att börja med: om du inte tillhör rätt målgrupp, lär du förmodligen hata "Nancy Drew", och då menar jag verkligen hata. Men är du den som plöjt dig igenom "Riverdale", "Chilling Adventures of Sabrina" och "Gossip Girl" så kommer du att älska "Nancy Drew". Serien kommer trots allt från Stephanie Savage och Josh Schwartz, skaparna av just "Gossip Girl" och "The O.C", tonårsserierna som fick hjärtan att gå på högvarv.</p>
      <p>Jag tillhör kategorin som är lite grann mittemellan, för visst. "Nancy Drew" är en otroligt cheesy, klyschig och stundtals töntig tv-serie men den vet precis vilka knappar den ska trycka på för att jag inte ska kunna låta bli att kolla vidare. Extra intressant är att de har valt att blanda ihop lite nya element för just denna nytolkning. Ett mord har begåtts precis utanför Nancys servitris-jobb, men det verkar som att mordet är kopplat till ett annat mord tjugo år tidigare. Kan det vara ett spöke som har begått morden? Fast, spöken finns ju inte enligt Nancy... Eller?</p>
      <figure>
        <img src="https://mz-prod.s3.amazonaws.com/uploads/photo/file/361481/large_66a959bfedc1779ab8a47147f2c90578-nancydrew3.jpg"/>
      </figure>
      <h3>
        <b>En Nancy Drew utan Disney-glorian </b>
      </h3>
      <p>Pilotavsnittet är kanske lite långsamt och är nog egentligen främst för att introducera oss till karaktärerna. CW vill verkligen göra det tydligt för oss som publik att här har vi en helt ny Nancy Drew som må heta samma sak, men som har helt andra förutsättningar.</p>
      <p>I den allra första scenen som vi träffar Nancy så är det under ett hett sex med en kriminell kille. Det är också denna scenen som har gjort att många har valt att bojkotta serien för det är "inte deras Nancy Drew" men det är lite grann av en frisk fläkt och någonting som vi ändå inte sett förut. Här har vi en Nancy Drew som inte är Disney-fierad utan som bara får vara lite vanlig.</p>
      <figure>
        <img src="https://mz-prod.s3.amazonaws.com/uploads/photo/file/361480/large_66a959bfedc1779ab8a47147f2c90578-nancydrew2.jpg"/>
      </figure>
      <h3>
        <b>Kennedy McMann gör en livfull tolkning av Nancy Drew</b>
      </h3>
      <p>Kennedy McMann gör även en strålande insats till att ge liv till Nancy, men sänker den samtidigt lite grann genom en otroligt monoton voice over-insats som främst känns överflödig.</p>
      <p>Fotot, klippningen och regin är ganska fantasilöst men detta är samtidigt inte en tv-serie som försöker vara någonting som den inte är. Detta är en tv-serie som är enbart till för att vara perfekt, lite smått hjärndöd underhållning. Och jag sväljer det. Innan jag vet ordet av har jag trots allt plöjt igenom de tre första avsnitten och börjat googla på vem som egentligen mördade Lucy den där ödesdigra natten.</p>
      <p>För i grund och botten så är det ändå en bra story. Det är ett bra manus med roliga karaktärer och en "whodunnit"-berättelse, vi visserligen sett otaliga gånger berättas i film och tv-serie men detta känns nytt och det känns fräscht. Det är absolut en helt ny Nancy Drew, men det är nog också det som är lite extra roligt.</p>
      <figure>
        <iframe src="https://www.youtube.com/embed/nssgAX01B_I" width="640" height="360" data-service="Youtube" scrolling="no"/>
      </figure>
      <p>
        <i>"Nancy Drew" har premiär måndag 25 november med ett dubbelavsnitt på C More.</i>
      </p>
      <related>
        <h4>Relaterade artiklar</h4>
        <a href="https://www.moviezine.se/nyheter/forsta-bilden-fran-nancy-drew-and-the-hidden-staircase"/>
      </related>
    </article>
  </body>
</html>