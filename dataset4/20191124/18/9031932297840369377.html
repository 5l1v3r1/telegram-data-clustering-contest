<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/na-nowotwory-choruje-milion-polakow-niepokojace-statystyki/"/>
    <meta property="og:site_name" content="Polsat News"/>
    <meta property="article:published_time" content="2019-11-24T18:35:00+00:00"/>
    <meta property="og:title" content="Na nowotwory choruje milion Polaków. Prognozy są niepokojące"/>
    <meta property="og:description" content="Zwiększa się zachorowalność na nowotwory w Polsce, choruje już co najmniej 1 mln naszych rodaków. Na najnowsze, jeszcze nierefundowane, leki onkologiczne należałoby wydać około 1 mld zł rocznie – wynika z udostępnionego PAP najnowszego raportu ekspertów Uczelni Łazarskiego."/>
  </head>
  <body>
    <article>
      <h1>Na nowotwory choruje milion Polaków. Prognozy są niepokojące</h1>
      <address>
        <time datetime="2019-11-24T18:35:00+00:00">24 Nov 2019, 18:35</time>
      </address>
      <p>
        <b>Zwiększa się zachorowalność na nowotwory w Polsce, choruje już co najmniej 1 mln naszych rodaków. Na najnowsze, jeszcze nierefundowane, leki onkologiczne należałoby wydać około 1 mld zł rocznie – wynika z udostępnionego PAP najnowszego raportu ekspertów Uczelni Łazarskiego.</b>
      </p>
      <related>
        <a href="https://www.polsatnews.pl/wiadomosc/2019-09-18/trwaja-prace-nad-narodowa-strategia-onkologiczna-zalozono-szesc-celow/"/>
      </related>
      <p>Według Krajowego Rejestru Nowotworów, w 2016 r. różnego typu choroby nowotworowe wykryto u ponad 164 tys. Polaków, a ponad 100 tys. osób zmarło. W porównaniu do 2014 r. było o 5 tys. więcej zachorowań oraz o 4 tys. więcej zgonów. Podobny wzrost oczekiwany jest w kolejnych latach. Prognozuje się, że za 10 lat, czyli w 2029 r. nowotwory zostaną wykryte u 220 tys. naszych rodaków.</p>
      <p>
        <b>Coraz więcej pacjentów onkologicznych</b>
      </p>
      <p>Głównym powodem wzrostu zachorowań na nowotwory jest starzenie się naszego społeczeństwa oraz rosnąca ekspozycja na czynniki kancerogenne - uważają autorzy raportu pt. "Koszty nowych technologii lekowych w leczeniu najczęściej diagnozowanych nowotworów". Są to eksperci Instytutu Zarządzania w Ochronie Zdrowia Uczelni Łazarskiego w Warszawie pod kierunkiem dr Małgorzaty Gałązki-Sobotki.</p>
      <p>
        <a href="https://www.polsatnews.pl/wiadomosc/2019-10-09/chorowalam-na-nowotwor-zlosliwy-wiem-jak-trudne-jest-wyleczenie-sie-zawisza-w-debacie-o-zdrowiu/">
          <b>ZOBACZ: "Chorowałam na nowotwór złośliwy. Wiem, jak trudne jest wyleczenie się". Zawisza w debacie o zdrowiu</b>
        </a>
      </p>
      <p>Eksperci zwracają uwagę, że stale zwiększa się liczba pacjentów onkologicznych. Z chorobą nowotworową rozpoznaną w ostatnich 15 latach żyje w naszym kraju co najmniej 1 mln Polaków (w 2016 r. było ich 990 tys.). Ich liczba będzie nadal rosła, ponieważ wraz z większą zachorowalnością zwiększa się przeżywalność pacjentów onkologicznych. W przypadku raka jelita grubego w ostatnich kilkudziesięciu latach pięcioletnia przeżywalność chorych wzrosła dwukrotnie z 25 proc. do 50 proc. (co oznacza, że co drugi chorych żyje co najmniej 5 lat po wykryciu tej choroby).</p>
      <p>Nadal jednak Polska odbiega od innych krajów pod względem skuteczności leczenia wielu nowotworów litych i nowotworów hematologicznych (układu chłonnego i krwiotwórczego). W Norwegii pięcioletnie przeżycia uzyskuje się u 67 proc. chorych z rakiem okrężnicy. Z badań Concorde-3 wynika, że pięć lat z rakiem piersi w 2014 r. żyło 76,5 proc. Polek, ale w innych krajach europejskich przeżycia te były o 6-7 punktów procentowych większe. Gorsze wyniki niż u nas w tym nowotworze uzyskiwano jedynie Rosji, Rumunii i na Słowacji.</p>
      <p>Konsultant krajowy w dziedzinie onkologii klinicznej prof. Maciej Krzakowski podkreśla w raporcie, że lepsze rokowania chorych zależą od bardziej optymalnego wykorzystania profilaktyki nowotworów, wczesnego ich wykrywania oraz zastosowania nowych metod leczenia. Szczególnie wcześnie wykryty nowotwór zwykle lepiej rokuje, ponieważ można go skuteczniej leczyć.</p>
      <p>
        <b>Leki najnowszej generacji</b>
      </p>
      <p>Podstawowymi metodami leczenia nowotworów są operacje, radioterapia oraz farmakoterapia. Eksperci w swoim raporcie skupili się na wykorzystaniu najnowszej generacji leków onkologicznych, gdyż w tym zakresie jest w ostatnich latach największy postęp. Nowe leki dają szanse zwiększenia przeżycia i poprawy jakości życia także pacjentom z już zaawansowanymi nowotworami lub z chorobą nawrotową z przerzutami.</p>
      <p>- Przyjrzeliśmy się najnowszym terapiom, jeszcze niedostępnym w Polsce, rekomendowanym dla dwunastu najczęstszych nowotworów litych i hematologicznych, których stosowanie może przynieść pacjentom znaczącą poprawę stanu zdrowia - podkreśla dr Małgorzata Gałązka-Sobotka. Wśród 12 schorzeń onkologicznych znalazły się takie jak rak płuca, jelita grubego, piersi, prostaty i pęcherza moczowego oraz chłoniaki, białaczki i szpiczak. Razem przypada na nie 90 tys. zachorowań, czyli 60 proc. wszystkich wykrywanych ostatnio nowotworów.</p>
      <p>Autorzy raportu wybrali do analizy 30 nowych leków, niektóre stosowane w różnych schorzeniach onkologicznych, jakie można byłoby zastosować do 2021 r. u około 23 tys. pacjentów z nowotworami litymi i hematologicznymi. - Oceniliśmy, że ich udostępnienie wiązałoby się z kosztem sięgającym prawie 1 mld zł rocznie, przy założeniu, że wszystkie wprowadzone byłyby od razu - podkreśla specjalistka. Faktyczne wydatki najprawdopodobniej byłyby jednak mniejsze, ponieważ w negocjacjach zwykle ustalana jest niższa cena niż podawana oficjalnie.</p>
      <p>Według ministerstwa zdrowia, wartość leków onkologicznych refundowanych z budżetu w 2018 r. w sięgnęła 1,76 mld zł. Z kolei Narodowy Fundusz Zdrowia na wszystkie świadczenia w onkologii w 2017 r. przeznaczył ponad 9 mld zł.</p>
      <p>Dr Gałązka-Sobotka przyznaje, że dodatkowe prawie 1 mld zł na nowoczesne leki onkologiczne dla 23 tys. chorych to kwota znacząca i przekracza obecne możliwości budżetu opieki medycznej w Polsce. - Stąd potrzeba dyskusji o mechanizmach, zasadach i źródłach finansowania nowoczesnych terapii - dodaje. </p>
      <p>
        <a href="https://www.polsatnews.pl/wideo/na-prostej-drodze-uderzyl-audi-w-ciezarowke-smierc-kierowcy-kolo-kransegostawu_6760243/">WIDEO - Na prostej drodze uderzył audi w ciężarówkę. Śmierć kierowcy koło Kransegostawu</a>
      </p>
      <figure>
        <img src="https://r.dcs.redcdn.pl/http/o2/redefine/cp/2z/2zw23k863gr3uc3ecbypym4xyouck1n6.jpg"/>
      </figure>
    </article>
  </body>
</html>