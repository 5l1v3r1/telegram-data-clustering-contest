<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112783"/>
    <meta property="og:site_name" content="MGR Online"/>
    <meta property="article:published_time" content="2019-11-24T18:24:00+00:00"/>
    <meta property="og:title" content="&quot;ผีแดง&quot; เฮเก้อ รัวแซงนำ 3 ลูกแต่เจอ &quot;ดาบคู่&quot; เจ๊าเจ็บปวด 3-3"/>
    <meta property="og:description" content="แมนเชสเตอร์ ยูไนเต็ด โยน 3 แต้มและเกมการเล่นสุดยอดทิ้งลงถัง หลังอุตส่าห์ยิงประตูแซง เชฟฟิลด์ ยูไนเต็ด จนเกือบขนะแต่ดันโดนเจ้าบ้านพังประตูเจ๊าท้ายเกม 3-3 ศึก พรีเมียร์ ลีก อังกฤษ เมื่อคืนวันที่ 24 พฤศจิกายน ที่ผ่านมา"/>
  </head>
  <body>
    <article>
      <h1>"ผีแดง" เฮเก้อ รัวแซงนำ 3 ลูกแต่เจอ "ดาบคู่" เจ๊าเจ็บปวด 3-3</h1>
      <address><time datetime="2019-11-24T18:24:00+00:00">24 Nov 2019, 18:24</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011667301.JPEG"/>
      </figure>
      <p>แมนเชสเตอร์ ยูไนเต็ด โยน 3 แต้มและเกมการเล่นสุดยอดทิ้งลงถัง หลังอุตส่าห์ยิงประตูแซง เชฟฟิลด์ ยูไนเต็ด จนเกือบขนะแต่ดันโดนเจ้าบ้านพังประตูเจ๊าท้ายเกม 3-3 ศึก พรีเมียร์ ลีก อังกฤษ เมื่อคืนวันที่ 24 พฤศจิกายน ที่ผ่านมา<br/><br/><b>พรีเมียร์ ลีก อังกฤษ</b><br/>เชฟฟิลด์ ยูไนเต็ด<b> 3-3</b> แมนเชสเตอร์ ยูไนเต็ด<br/><br/>เกมคู่เดียววันอาทิตย์ เชฟฟิลด์ ยูไนเต็ด อันดับ 8 มี 17 แต้ม เปิดบ้านเจอ แมนเชสเตอร์ ยูไนเต็ด อันดับ 10 มี 16 แต้ม เกมนี้ "ดาบคู่" ใช้คู่หู เดวิด แม็คโกลดริก กับ ไลส์ มุสเซต จับมือยิง ส่วน "ผีแดง" มี อองโตนี มาร์กซิอาล, ดาเนียล เจมส์ และ มาร์คัส แรชฟอร์ด เป็น 3 ประสานทะลวง<br/><br/>เปิด 10 นาที เชฟฟิลด์ ทักทายน่ากลัว จอห์น ลันด์สตราม กับ เดวิด แม็คโกลดริก ช่วยกันยิงและโหม่งสองจังหวะแต่ ดาบิด เด เคอา ซูเปอร์เซฟหมด ทว่า นาที 19 ผีแดง โดนจนได้ ดาบิด เด เคอา ใช้ขาเซฟลูกยิงของ จอห์น ลันด์สตราม แต่เด้งหา จอห์น เฟล็ค ยิงซ้ำเข้า 1-0<br/><br/>นาที 29 แมนฯยู จะตีเสมอ แบรนดอน วิลเลียมส์ แทงต่อมาให้ อองโตนี มาร์กซิอาล ยิงซ้ายแต่ติดเซฟ ไซมอน มัวร์ จากนั้น เชฟฟิลด์ ทำเกมบุกใส่มากกว่าแต่ยังเจาะไม่เข้า จบครึ่งแรก เจ้าบ้านนำอยู่ 1 ลูก<br/><br/>ครึ่งหลัง นาที 52 เชฟฟิลด์ คึกซัดเม็ดสอง จอห์น เฟล็ค แทงครึ่งสนามให้ ไลส์ มุสเซต สปีดกงล้อยิงหนีมือ ดาบิด เด เคอา นำ 2-0 ขณะที่ แมนฯยู สู้จน นาที 72 ก็ตีไข่แตกไล่มา มาร์คัส แรชฟอร์ด โหม่งชงออกซ้ายให้ แบรนดอน วิลเลียมส์ ยิงเรียดเสาไกล 1-2<br/><br/>เลยมาถึง นาที 77 ผีแดง ตีเสมอสำเร็จ มาร์คัส แรชฟอร์ด เหลือบมองเพื่อนก่อนโยนให้ เมสัน กรีนวูด ชาร์จจ่อๆ 2-2 และ นาที 79 แมนฯยู แซงนำ ดาเนียล เจมส์ สปีดกงล้อไปตบบอลคืนให้ มาร์คัส แรชฟอร์ด แปเข้า 3-2<br/><br/>แต่สุดท้าย นาที 90 เชฟฟิลด์ ทำแสบ คัลลัม โรบินสัน โยนจากขวาให้ โอลิเวอร์ แม็คเบอร์นีย์ แต่งแล้ววอลเลย์ตุงตีเสมอ 3-3 แบบมี VAR ช่วยยืนยันว่าไม่แฮนด์บอล สิ้นเสียงนกหวีด "ดาบคู่" และ "ผีแดง" จบเกมที่เสมอแบ่งแต้มสุดมัน<br/><br/><b>รายชื่อผู้เล่นทั้งสองทีม</b><br/><b>เชฟฟิลด์ ยูไนเต็ด</b> - ไซมอน มัวร์, ฟิล จากิลกา, แจ๊ค โอคอนเนล, คริส บาชาม, จอห์น เฟล็ค, จอห์น ลันด์สตราม, โอลิเวอร์ นอร์วูด, เอ็นดา สตีเวนส์, จอร์จ บัลด็อก, เดวิด แม็คโกลดริก, ไลส์ มุสเซต<br/><b>แมนเชสเตอร์ ยูไนเต็ด</b> - ดาบิด เด เคอา, แฮร์รี แม็คไกวร์, ฟิล โจนส์, วิคตอร์ ลินเดเลิฟ, เฟร็ด, อันเดรียส เปเรย์ร่า, แบรนดอน วิลเลียมส์, อารอน วาน-บิสซาก้า, อองโตนี มาร์กซิอาล, ดาเนียล เจมส์, มาร์คัส แรชฟอร์ด</p>
      <figure>
        <img src="https://mpics.mgronline.com/pics/Images/562000011667302.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000112783"/>
      </related>
    </article>
  </body>
</html>