<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/24/leggi-notizia/argomenti/viabilita/articolo/crollo-viadotto-sulla-a6-autostrada-dei-fiori-spa-lintegrita-del-viadotto-in-direzione-savona.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-24T18:58:14+00:00"/>
    <meta property="og:title" content="Crollo viadotto sulla A6, Autostrada dei Fiori spa: &quot;L’integrità del viadotto in direzione Savona, ad una prima analisi, sembra non essere stato danneggiato dalla frana&quot;"/>
    <meta property="og:description" content="L’autostrada, in via cautelativa, rimarrà chiusa nel tratto compreso tra Millesimo e Savona, in direzione Savona, e tra Savona e Altare, in direzione Torino, finché non verranno completati i necessari accertamenti"/>
  </head>
  <body>
    <article>
      <h1>Crollo viadotto sulla A6, Autostrada dei Fiori spa: "L’integrità del viadotto in direzione Savona, ad una prima analisi, sembra non essere stato danneggiato dalla frana"</h1>
      <h2>L’autostrada, in via cautelativa, rimarrà chiusa nel tratto compreso tra Millesimo e Savona, in direzione Savona, e tra Savona e Altare, in direzione Torino, finché non verranno completati i necessari accertamenti</h2>
      <address><time datetime="2019-11-24T18:58:14+00:00">24 Nov 2019, 18:58</time> by <a rel="author">comunicato stampa</a></address>
      <p>Autostrada dei Fiori S.p.A. rende noto che un evento franoso di eccezionali dimensioni, originato dalle incessanti ed eccezionali piogge che hanno colpito l’area del Savonese negli ultimi giorni, staccatosi dalla sommità del versante della montagna sovrastante l’autostrada Torino-Savona e non di pertinenza della Società Concessionaria, ha investito intorno alle ore 14 di oggi una pila del viadotto «Madonna del Monte» causando il crollo di circa 20 metri di impalcatoin direzione Torino.</p>
      <p>Tecnici e mezzi della Società Autostrada dei Fiori sono accorsi immediatamente sul posto, insieme ai Vigili del Fuoco, alla Protezione Civile e alle Forze dell’Ordine, per coordinare i soccorsi, verificare in via prioritaria la presenza di mezzi e/o persone coinvolte, gestire la viabilità e mettere in sicurezza l’intera area.</p>
      <p>Allo stato, non risultano coinvolti automezzi e persone: lo sforzo di tutti è finalizzato, in questa fase, ad avere conferma di questa situazione.</p>
      <p>Attualmente, i Tecnici di Autostrada dei Fiori stanno inoltre verificando l’integrità del viadotto in direzione Savona che, ad una prima analisi, sembra non essere stato danneggiato dalla frana.</p>
      <p>L’autostrada, in via cautelativa, rimarrà chiusa nel tratto compreso tra Millesimo e Savona, in direzione Savona, e tra Savona e Altare, in direzione Torino, finché non verranno completati i necessari accertamenti.</p>
      <p>Tutte le attività si svolgono in pieno coordinamento con il Ministero delle Infrastrutture, la Prefettura, la Regione Liguria e la Provincia di Savona.</p>
    </article>
  </body>
</html>