<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2582922/centr-iz-dennim-perebuvannam-u-ternopoli-petrikivskij-budinok-internat-reformuut-video"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-24T18:02:00+00:00"/>
    <meta property="og:title" content="Центр із денним перебуванням у Тернополі: Петриківський будинок-інтернат реформують (ВІДЕО)"/>
    <meta property="og:description" content="Центр із денним перебуванням у Тернополі: Петриківський будинок-інтернат реформують"/>
  </head>
  <body>
    <article>
      <h1>Центр із денним перебуванням у Тернополі: Петриківський будинок-інтернат реформують (ВІДЕО)</h1>
      <address><time datetime="2019-11-24T18:02:00+00:00">24 Nov 2019, 18:02</time> by <a rel="author">Тетяна Питак</a></address>
      <p>
        <i>Центр із денним перебуванням. Реформування інтернатних закладів на Тернопільщині триває. Наша область стала учасником пілотного проєкту, в рамках якого на Петриківський дитячий будинок чекають зміни. Про особливості цього реформування та подальшу долю закладу дивіться у сюжеті <a href="https://www.youtube.com/watch?v=xIR-032cf-o">Т1 Новини.</a></i>
      </p>
      <p>На Тернопільщині працюють над реформуванням інтернатних закладів. Одним із учасників проєкту Мінсоцполітики "Модернізація системи соціальної підтримки населення України" є Петриківський обласний комунальний дитячий будинок-інтернат. </p>
      <p>Сьогодні тут проживає майже дев'яносто дівчат віком від чотирьох до тридцяти п'яти років. У них є вади зі здоров'ям. Люді  - 27, потрапила сюди ще зовсім маленькою. Народилась у багатодітній сім'ї в Тернопільській області. Через неналежне ставлення її батьків позбавили батьківських прав. Дах над головою отримала тут, у Петриківському інтернаті. Усе свідоме життя дівчина росла без уваги та підтримки. Каже: хоча тут забезпечують усім необхідним, але атмосфера - не сімейна. Працівники не мають змоги приділяти увагу кожному.</p>
      <p>Дівчина не знає, що таке батьківська підтримка і ніжні мамині обійми. Тому найбільша мрія Люди - створити свою сім’ю, аби подарувати любов і тепло чоловіку та дітям.</p>
      <p>- Мрію вийти заміж і народити дітей. Двох, близнюків. Дівчинку і хлопчика, - каже вихованка Петриківського обласного комунального дитячого будинку-інтернату Люда Кучер.</p>
      <p>Директор інтернату Михайло Новосад розповідає: разом із працівниками робить усе, щоб створити усі необхідні умови. Хоча і сам розуміє - батьківську любов ніхто не замінить. Каже: в рамках цього проєкту даний заклад планують реформувати та створити центр із денним перебуванням, що дасть можливість дітям жити разом із батьками. </p>
      <p>- Дуже добре буде тому, що батько чи мати зможуть зранку цих дітей привезти, потім забрати. І батьки не будуть зайняті, і ми зможемо надати всі види послуг. Це лікування, реабілітація, - ділиться міркуваннями директор Петриківського обласного комунального дитячого будинку-інтернату Михайло Новосад.</p>
      <p>Загалом на Тернопільщині проживає понад чотири з половиною тисячі дітей з інвалідністю, які потребують допомоги кваліфікованих спеціалістів. Одним із найважливіших завдань цього проєкту є адаптувати дітей із вадами розвитку та допомогти їм стати повноцінними членами суспільства.</p>
      <p>- Коли ми говоримо про слабочуючих, наприклад можуть бути влаштовані в інклюзивний клас. Там створюються певні умови. Далі дитина навчається з усіма дітьми і вона підтягується. Щоб вона була повноцінна, - каже начальник служби у справах дітей Тернопільської ОДА Ростислав Дрозд.</p>
      <p>Експерти проєкту переконують: виховання дітей в інтернатах шкодить їхньому розвитку. Адже їх ніхто не вчить звичних для нас речей: як приготувати їжу, помити посуд, доглянути за своїм одягом та як поводитись у різних життєвих ситуаціях. З ними не діляться досвідом та не дають порад, як реалізуватись у сучасному суспільстві. Після випуску з інтернату, вихованці на жаль, не пристосовані до дорослого життя.  </p>
      <p>- Коли ми влаштовуємо дитину в інтернат маємо розуміти, що дитина не є там учасником прийняття рішень. Вона не напрацьовує ту практику, яка потрібна в житті. В неї немає права вибору, - розповідає заступниця керівника проєкту Міністерства соціальної політики з реформування інтернатних закладів у Тернопільській області Зінаїда Кияниця.</p>
      <p>Найважливіше для дитини - це сім'я та батьківські обійми, коли дитина кожного дня бачить взаємини між дорослими та має правильне уявлення про модель поведінки у суспільстві. В рамках цього реформування передбачено, аби якомога більше дітей повернулось у свої сім'ї та мали право на повноцінне майбутнє.</p>
      <p>- Головною потребою дітей, і це доведено в різних країнах, в різні періоди, в різні роки і записано в найвідоміших документам, зокрема, у Конвенції; ООН про права дитини - це право дитини виховуватися в сім'ї. І там чітко зазначено в преамбулі, що дитині для гармонійного розвитку необхідно зростати в сімейному оточенні в атмосфері щастя, любові, розуміння, - каже ключовий експерт проєкту з організації проведення навчання Жанна Петрочко.</p>
      <p>Завдяки даній ініціативі в Україні не буде традиційних інтернатних закладів, а натомість розвиватимуться соціальні послуги підтримки сімей, щоб унеможливити розлучення дитини з рідною родиною. </p>
      <p>- В першу чергу ми маємо переслідувати інтереси дітей, в другу чергу звичайно працівників. І оскільки ми рухаємось до Європи, працюють над тим, щоб дитина була наближена до сім'ї. Сім'ю потрібно рятувати, сім'я - це призма, через яку дитина буде потім сприймати світ,- каже заступник голови Тернопільської обласної ради Любомир Крупа.</p>
      <p>Станом на 2019 рік в Тернопільській області діє 19 інтернатних закладів інституційного догляду і виховання, в яких цілодобово перебуває 1248 дітей. З них 90% мають батьків. Тому експерти переконують - даний проєкт Мінсоцполітики, який реалізується за сприяння Світового банку, реформує не лише інтернати, а й сучасне суспільство.</p>
      <figure>
        <iframe src="https://www.youtube.com/embed/xIR-032cf-o" width="560" height="314" data-service="Youtube" scrolling="no"/>
      </figure>
    </article>
  </body>
</html>