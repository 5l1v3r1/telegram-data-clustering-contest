<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/sports/paok-larisa-1-0/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T18:05:38+00:00"/>
    <meta property="og:title" content="ΠΑΟΚ – Λάρισα 1-0"/>
    <meta property="og:description" content="Ο ΠΑΟΚ έπαιξε όσο χρειάστηκε για να νικήσει 1-0 την ΑΕΛ στην Τούμπα με το γκολ του Σβιντέρσκι από το 16’, ανέβηκε στην πρώτη θέση με τον Ολυμπιακό, ενώ ο Τάσσης πρόλαβε να… κλείσει τα μάτια σε χέρι του Ίγκνασον."/>
  </head>
  <body>
    <article>
      <h6 class="kicker">Επαιξε όσο χρειάστηκε</h6>
      <h1>ΠΑΟΚ – Λάρισα 1-0</h1>
      <h2>Ο ΠΑΟΚ έπαιξε όσο χρειάστηκε για να νικήσει 1-0 την ΑΕΛ στην Τούμπα με το γκολ του Σβιντέρσκι από το 16’, ανέβηκε στην πρώτη θέση με τον Ολυμπιακό, ενώ ο Τάσσης πρόλαβε να… κλείσει τα μάτια σε χέρι του Ίγκνασον.</h2>
      <address><time datetime="2019-11-24T18:05:38+00:00">24 Nov 2019, 18:05</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Μετά τη σαββατιάτικη ισοπαλία του Ολυμπιακού με τον Πανιώνιο στη Νέα Σμύρνη, ο ΠΑΟΚ είχε την προοπτική να ανέβει στην πρώτη θέση και δεν άφησε την ευκαιρία να πάει χαμένη. Χωρίς να εντυπωσιάσει, επικράτησε 1-0 της ΑΕΛ στην Τούμπα χάρη σε ένα γκολ του… συνήθη ύποπτου Κάρολ Σβιντέρσκι στο 16’ και πήρε τους τρεις βαθμούς.</p>
      <p>Ωστόσο υπάρχει η φάση του πέμπτου λεπτού με το χέρι του Ίνγκνασον και τον διαιτητή Τάσση να μην… βλέπει την παράβαση για να υποδείξει πέναλτι. Μια απόφαση που προκάλεσε την οργισμένη αντίδραση των ιθυνόντων της θεσσαλικής ομάδας.</p>
      <p>
        <a href="https://www.in.gr/2019/11/24/greece/ponokefalos-gia-tin-el-oi-sklires-katalipseis-enopsei-epeteiou-grigoropoulou/">Δείτε επίσης: Λαμία : Πονοκέφαλος για την ΕΛ.ΑΣ. οι «σκληρές» καταλήψεις ενόψει επετείου Γρηγορόπουλου</a>
      </p>
      <p>Ο Βιεϊρίνια έκανε τη σέντρα από δεξιά, ο Πολωνός με εξαιρετική κίνηση στη μικρή περιοχή πετάχτηκε πριν τους αμυντικούς και με προβολή, σκόραρε. Ο Σβιντέρσκι το πανηγύρισε έξαλλά, αφού αντιλαμβάνεται απόλυτα τι σημαίνει για την ομάδα του αυτό το τέρμα.</p>
      <p>Βέβαια, για να τα καταφέρει χωρίς να αγχωθεί, χρειάστηκε η συνδρομή του διαιτητή Τάσση. Στο 5’ ο Ασούμπρε σούταρε έξω από την περιοχή, ο Ίγκνασον βρήκε τη μπάλα με το χέρι αλλά ο ρέφερι δεν είδε το παραμικρό και υπέδειξε κόρνερ. Μετά από δέκα λεπτά ο Σβιντέρσκι σκόραρε και όλα πήραν το δρόμο τους.</p>
      <p>Ο ΠΑΟΚ από την πλευρά του διαμαρτύρεται για ένα τέρμα του Σβιντέρσκι που δεν κατακυρώθηκε στο 33’, αφού προηγουμένως ο Τάσσης είχε σφυρίξει επιθετικό φάουλ σε διεκδίκηση του Μάτος με τον Μιχαήλ. Μάλιστα, η Λάρισα εξέδωσε ανακοίνωση πριν τη λήξη του ημιχρόνου και διαμαρτυρόταν για την απόφαση του ρέφερι.</p>
      <p>Από εκεί και πέρα, το ματς δεν είχε ιδιαίτερες συγκινήσεις… Μερικές καλές προσπάθειες του ΠΑΟΚ, η ΑΕΛ άτολμη να περιμένει στην άμυνα και να μην ρισκάρει και μοιραία να έρχεται το σφύριγμα της λήξης. Στο 92’ ο Μιχαήλ αποβλήθηκε με δεύτερη κίτρινη κάρτα για τάκλιν στον Λημνιό.</p>
      <p>Το ζητούμενο για τον ΠΑΟΚ είναι ότι αυτή τη φορά αξιοποίησε το δώρο του Ολυμπιακού και συγκατοικεί μαζί του στην κορυφή. Οι δύο ομάδες θα αναμετρηθούν την επόμενη Κυριακή στο «Καραϊσκάκης» στο ντέρμπι που θα κρίνει τον πρωτοπόρο και οι Θεσσαλονικείς του Άμπελ Φερέιρα θα μεταβούν στον Πειραιά με την καλύτερη δυνατή ψυχολογία.</p>
      <p>ΠΑΟΚ (Φερέιρα): Ζίβκοβιτς, Μάτος, Ίνγκασον, Κρέσπο, Γιαννούλης, Ντόουγκλας, Μίσιτς, Βιεϊρίνια (72’ Λημνιός), Ελ Καντουρί (83’ Μαουρίτσιο), Μπίσεσβαρ, Σβιντέρσκι (70’ Άκπομ)</p>
      <p>ΛΑΡΙΣΑ (Γρηγορίου): Κρίστινσον, Μιχαήλ, Μπράλιτς, Μόρας, Στάνκοβιτς, Σετσέροβιτς (90′ λ.τ. Μπάλλας), Μιλοσάβλιεβιτς (69’ Μπούστος), Φατιόν, Καρανίκας, Νούνιτς, Ασούμπρε (83’ Ντάουντα).</p>
      <p>
        <a href="https://www.tanea.gr/2019/11/24/politics/androulakis-ayto-to-synedrio-den-armozei-stin-istoria-tou-pasok/">Ανδρουλάκης: Αυτό το συνέδριο δεν αρμόζει στην ιστορία του ΠΑΣΟΚ</a>
      </p>
    </article>
  </body>
</html>