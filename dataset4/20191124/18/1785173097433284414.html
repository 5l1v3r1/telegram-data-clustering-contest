<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/isu-bucuresti-ilfov-sase-victime-in-urma-incendiului-de-la-mall-s-a-permis-accesul-la-parter-si-in-parcarea-1-pentru-recuperarea-autoturismelor-1922405224462019111819179351"/>
    <meta property="og:site_name" content="News.ro"/>
    <meta property="article:published_time" content="2019-11-24T18:52:46+00:00"/>
    <meta property="og:title" content="ISU Bucureşti-Ilfov: Şase victime în urma incendiului de la mall; s-a permis accesul la parter şi în parcarea -1 pentru recuperarea autoturismelor"/>
    <meta property="og:description" content="ISU Bucureşti-Ilfov anunţă că, în urma incendiului din parcarea mall-ului Sun Plaza, au fost înregistrate şase victime, din care patru au fost expuse la fum, o alta având atac de panică, iar cealaltă - dureri toracice. Totodată, ei spun că se permite accesul la parterul centrului comercial şi în parcarea -1, pentru recuperarea autoturismelor."/>
  </head>
  <body>
    <article>
      <h1>ISU Bucureşti-Ilfov: Şase victime în urma incendiului de la mall; s-a permis accesul la parter şi în parcarea -1 pentru recuperarea autoturismelor</h1>
      <address><time datetime="2019-11-24T18:52:46+00:00">24 Nov 2019, 18:52</time> by <a rel="author">News.ro</a></address>
      <p>
        <b>ISU Bucureşti-Ilfov anunţă că, în urma incendiului din parcarea mall-ului Sun Plaza, au fost înregistrate şase victime, din care patru au fost expuse la fum, o alta având atac de panică, iar cealaltă - dureri toracice. Totodată, ei spun că se permite accesul la parterul centrului comercial şi în parcarea -1, pentru recuperarea autoturismelor.</b>
      </p>
      <p>Reprezentanţii Inspectoratului pentru Situaţii de Urgenţă (ISU) Bucureşti-Ilfov au transmis, duminică seară, că se permite accesul la parterul şi în parcarea -1, pentru preluarea autoturismelor.</p>
      <p>În total, au fost înregistrate şase victime: patru cu expunere la fum, una cu atac de panică şi una cu durere toracică.</p>
      <p>Un incendiu a izbucnit, duminică după-amiază, în parcarea mall-ului Sun Plaza, la nivelul -2. Incendiul a izbucnit la un autoturism, însă în final trei maşini au fost afectate.</p>
      <p>Din cauza incendiului, s-a degajat foarte mult fum, inclusiv în incinta mall-ului. Ca urmare, s-a declanşat alarma de urgenţă şi au fost evacuate toate persoanele din mall, cu forţele ISU, Poliţie, Jandarmerie şi ale obiectivului. Totodată, au fost transmise mesaje vocale de evacuare prin intermediul difuzoarelor.</p>
      <p>Acolo a intervenit Detaşamentul Special de Salvatori.</p>
      <p>Incendiul a fost lichidat.</p>
      <p>Iniţial, ISU anunţa că patru persoane au fost transportate la Spitalul "Bagdasar Arseni", în urma expunerii la fum.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>