<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1032046/senario-diplon-eklogon-tin-anoixi-oi-tesseris-stoxoi-tis-kyvernisis"/>
    <meta property="og:site_name" content="Newsbomb"/>
    <meta property="article:published_time" content="2019-11-24T18:23:12+00:00"/>
    <meta property="og:title" content="Σενάριο διπλών εκλογών την άνοιξη - Οι τέσσερις στόχοι της κυβέρνησης"/>
    <meta property="og:description" content="Πριν συμπληρωθούν πέντε μήνες από τις εκλογές της 7ης Ιουλίου, φαίνεται ότι η πολιτική ζωή μπαίνει σε μια οιονεί προεκλογική περίοδο."/>
  </head>
  <body>
    <article>
      <h1>Σενάριο διπλών εκλογών την άνοιξη - Οι τέσσερις στόχοι της κυβέρνησης</h1>
      <h2>Πριν συμπληρωθούν πέντε μήνες από τις εκλογές της 7ης Ιουλίου, φαίνεται ότι η πολιτική ζωή μπαίνει σε μια οιονεί προεκλογική περίοδο.</h2>
      <address><time datetime="2019-11-24T18:23:12+00:00">24 Nov 2019, 18:23</time> by <a rel="author">Newsroom</a></address>
      <p>Το <b>σενάριο των διπλών πρόωρων εκλογών</b> την άνοιξη ακούγεται όλο και περισσότερο, δίνοντας νέα τροπή στις πολιτικές εξελίξεις. Υπενθυμίζεται ότι οι επόμενες εκλογές θα πρέπει να διεξαχθούν με <b>απλή αναλογική</b>. Οι μεθεπόμενες θα γίνουν, όμως, με το εκλογικό σύστημα που θα ψηφίσει η υφιστάμενη κοινοβουλευτική πλειοψηφία. Η κυβέρνηση έχει ξεκαθαρίσει ότι θα επιλέξει ένα σύστημα ενισχυμένης αναλογικής, το οποίο ενδεχομένως να δίνει μικρότερο μπόνους στο πρώτο κόμμα από αυτό που προέβλεπε το σύστημα με οποίο διεξήχθησαν οι τελευταίες εκλογές.</p>
      <p>Το σενάριο των διπλών <a href="https://www.newsbomb.gr/tags/tag/34030/prowres-ekloges">πρόωρων εκλογών</a> περιλαμβάνει τη διεξαγωγή πρόωρων εκλογών με απλή αναλογική, στη συνέχεια τη διαπίστωση ότι δεν μπορεί να διαμορφωθεί κυβέρνηση συνεργασίας και, τέλος, σε νέες εκλογές από τις οποίες θα προκύψει αυτοδύναμη κυβέρνηση<b>. Στην πραγματικότητα, το σενάριο των διπλών εκλογών δεν είναι παρά το «κάψιμο» της απλής αναλογικής.</b></p>
      <h3>Οι στόχοι</h3>
      <p>Τι θα μπορούσε όμως να πετύχει η <a href="https://www.newsbomb.gr/tags/tag/22773/nea-dhmokratia">Νέα Δημοκρατία</a> μέσα από τις <b>διπλές πρόωρες εκλογές</b>;</p>
      <p><b>Πρώτον</b>, να κεφαλαιοποιήσει εκλογικά το μεγάλο πλεονέκτημα που έχει αυτή τη στιγμή, «καίγοντας» την απλή αναλογική και διασφαλίζοντας μια πενταετία διακυβέρνησης.</p>
      <p><b>Δεύτερον</b>, να καταφέρει βαρύτατο πλήγμα στον <a href="https://www.newsbomb.gr/tags/tag/34360/alexhs-tsipras">Αλέξη Τσίπρα</a> και τον <a href="https://www.newsbomb.gr/tags/tag/11047/syriza">ΣΥΡΙΖΑ</a>, οι οποίοι θα έχουν υποστεί τρεις διαδοχικές εκλογικές ήττες.</p>
      <p><b>Τρίτον</b>, να προλάβει ενδεχόμενη κοινωνική δυσαρέσκεια από την οικονομική πολιτική και το προσφυγικό.</p>
      <p><b>Τέταρτον</b>, να ενισχύσει τη θέση του Κυριάκου Μητσοτάκη απέναντι σε όσους (πολιτικούς παράγοντες και οικονομικά συμφέροντα) θέλουν να του επιβάλουν τη δικιά τους ατζέντα.</p>
      <h3>Η οικονομία</h3>
      <p>Από πολιτικής σκοπιάς, μάλλον ο Κυριάκος Μητσοτάκης δεν έχει λόγο να μην πάει σε διπλές πρόωρες <a href="https://www.newsbomb.gr/ekloges">εκλογές</a>, δεδομένου του σημερινού συσχετισμού δύναμης. Ωστόσο, το σενάριο έχει <b>δύο μεγάλα μειονεκτήματα:</b></p>
      <ol>
        <li>Η οικονομία. Εκλογές στην Ελλάδα σημαίνει «κατέβασμα των μολυβιών» στη δημόσια διοίκηση και «πάγωμα» της οικονομικής δραστηριότητας. Διπλές εκλογές σημαίνει 3-4 μήνες όλα στην αναστολή, με άμεσο κίνδυνο να επιβραδυνθεί ο ρυθμός ανάπτυξης, να τεθεί εν αμφιβόλω η επίτευξη του πλεονάσματος και να υποστεί πλήγμα ο τουρισμός.</li>
        <li>Η αντίδραση των πολιτών. Ενώ με τον (αποστασιοποιημένο από την κοινωνία) τρόπο που σκέφτεται το πολιτοδημοσιογραφικό σύμπλεγμα είναι εύλογη η απόφαση για <b>διπλές πρόωρες εκλογές</b>, δεν συμβαίνει το ίδιο με τους πολίτες. Οι άνθρωποι που δίνουν καθημερινά τη δύσκολη μάχη της επιβίωσης και της οικονομικής ανόρθωσης, δύσκολα θα δείξουν κατανόηση σε μια κυβέρνηση που πάει σε κάλπες, προκαλώντας κλυδωνισμούς στην οικονομία, ενώ έχει μπροστά της πλέον των 3 χρόνων άνετης διακυβέρνησης. Η αντίδραση τους λοιπόν μπορεί να είναι απρόβλεπτη.</li>
      </ol>
      <p>Πηγή: <a href="https://www.cnn.gr/news/politiki/story/198379/aroma-kalpis-me-senario-diplon-eklogon-tin-anoixi">Cnn.gr</a></p>
      <p>
        <b>Δείτε όλες τις τελευταίες </b>
        <a href="https://www.newsbomb.gr/oles-oi-eidhseis">
          <b>Ειδήσεις</b>
        </a>
        <b> από την Ελλάδα και τον Κόσμο, τη στιγμή που συμβαίνουν, στο </b>
        <a href="https://www.newsbomb.gr/">
          <b>Newsbomb.gr</b>
        </a>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/politikh/story/1032038/eklogi-proedroy-dimokratias-andras-i-gynaika-dexia-i-aristera-to-pragmatiko-dilimma-toy-kyriakoy">Εκλογή Προέδρου Δημοκρατίας: Άνδρας ή γυναίκα; Δεξιά ή Αριστερά; Το πραγματικό δίλημμα του Κυριάκου</a>
      </p>
      <p>
        <a href="https://www.newsbomb.gr/politikh/story/1032036/staikoyras-se-metrita-to-merisma-fetos-ti-tha-ginei-me-epidoma-thermansis-enfia-13i-syntaxi">Σταϊκούρας: Σε μετρητά το μέρισμα φέτος - Τι θα γίνει με επίδομα θέρμανσης, ΕΝΦΙΑ, 13η σύνταξη</a>
      </p>
      <related>
        <a href="https://www.newsbomb.gr/politikh/story/1031960/dimoskopisi-vomva-ayti-einai-i-diafora-nd-syriza"/>
        <a href="https://www.newsbomb.gr/politikh/story/1031962/gennimata-apo-to-synedrio-toy-pasok-mideniki-anoxi-se-esostrefeia-kai-yponomeyseis"/>
        <a href="https://www.newsbomb.gr/politikh/aytodioikhsh/story/1031949/perifereiaki-enotita-voreioy-tomea-ektakti-synedriasi-syntonistikoy-organoy-politikis-prostasias"/>
      </related>
    </article>
  </body>
</html>