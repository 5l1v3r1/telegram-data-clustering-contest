<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/gabriela-firea-cu-siguranta-va-fi-un-scor-foarte-bun-insist-ca-nu-va-fi-un-esec-imi-pare-rau-sa-va-dezamagesc.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T18:54:19+00:00"/>
    <meta property="og:title" content="Gabriela Firea: Cu siguranță va fi un scor foarte bun. Insist că nu va fi un eşec, îmi pare rău să vă dezamăgesc"/>
    <meta property="og:description" content="Preşedintele interimar al PSD Bucureşti, Gabriela Firea, a declarat că social-democraţii speră ca Viorica Dăncilă, candidatul partidului la prezidenţiale,"/>
  </head>
  <body>
    <article>
      <h1> Gabriela Firea: Cu siguranță va fi un scor foarte bun. Insist că nu va fi un eşec, îmi pare rău să vă dezamăgesc </h1>
      <address><time datetime="2019-11-24T18:54:19+00:00">24 Nov 2019, 18:54</time> by <a rel="author">Redacția</a></address>
      <p>Preşedintele interimar al PSD Bucureşti, Gabriela Firea, a declarat că social-democraţii speră ca Viorica Dăncilă, candidatul partidului la prezidenţiale, să obţină un scor „foarte bun” în turul doi al alegerilor, adăugând că, indiferent de voturile primite, rezultatul nu poate fi considerat un eşec, transmite<a href="https://www.agerpres.ro/politica/2019/11/24/prezidentiale2019-firea-noi-speram-sa-fie-un-scor-foarte-bun-insist-ca-nu-va-fi-un-esec--408609"> Agerpres.ro.</a></p>
      <p>„Noi sperăm să fie un scor foarte bun, cu siguranţă va fi, nu are rost să facem acum tot felul de calcule”, a afirmat Gabriela Firea, duminică, la sediul PSD, întrebată ce rezultat speră să obţină Dăncilă.</p>
      <p>Întrebată dacă un procent cu „3 în faţă” ar fi „dramatic” pentru PSD, ea a spus: „De ce să discutăm acum dacă şi cu parcă. Noi aşteptăm acum numărarea tuturor voturilor, asta nu înseamnă că nu respectăm instituţia exit-poll-ului, dar s-au mai văzut surprize şi este normal să aşteptăm rezultatul oficial de la BEC şi atunci să facem declaraţii”.</p>
      <p>Ea nu consideră că PSD a înregistrat un eşec la aceste alegeri.</p>
      <p>„De unde ştiţi dumneavoastră că avem un eşec? Eu cred că este înţelept şi corect, în primul rând, să aşteptăm rezultatul de la BEC, pentru că, aşa cum ştiţi, au mai fost surprize în România, când exit-poll-urile anunţau un preşedinte şi dimineaţă nu mai era acel preşedinte”, a mai afirmat ea.</p>
      <p>„Trebui să aşteptăm rezultatele oficiale, aceste cifre care se anunţă, bineînţeles reprezintă analiza sociologică care s-a realizat astăzi la urne, are o valoare ştiinţifică, dar nu reprezintă rezultatul final şi oficial asumat de o instituţie cum este BEC-ul. N-aş vrea să vorbim despre un eşec, cu siguranţă că am speranţe foarte mari că vom câştiga sau, Doamne fereşte, dacă vom pierde, scorul va fi foarte bun pentru PSD şi candidatul nostru (…) Insist că nu va fi un eşec, îmi pare rău să vă dezamăgesc, am veni aici, după o zi de muncă, să-mi susţin colegii, să susţin candidatul nostru, pe doamna preşedinte şi premier Viorica Dăncilă, nu am venit aici nici să cântăm prohodul şi nici să facem calcule ce se întâmplă de mâine. Ar fi corect să avem declaraţii de presă la finalul numărării tuturor voturilor”, a adăugat ea.</p>
      <p>Firea a punctat, întrebată despre prezenţa numeroasă la vot în diaspora, că „important este că s-a putut vota”.</p>
      <p>„Să nu uităm că ordonanţa de urgenţă pentru votul din diaspora, cu modificările esenţiale aduse, poartă semnătura doamnei premier Dăncilă şi nu a altcuiva. Este foarte bine că s-a putut vota atât în România, cât şi în afara graniţelor”, a mai spus ea.</p>
      <p>Fiind întrebată dacă va prelua altcineva partidul după prezidenţiale, Firea a replicat: „Cum anume cine îl preia? Avem o conducere statutar aleasă, am avut congres, avem preşedinte, preşedinte executiv, secretar, avem toate posturile ocupate, ca să zic aşa”.</p>
      <p>Despre neîndeplinirea ţintei de 50% plus unu fixată de Viorica Dăncilă pentru liderii de organizaţii la aceste alegeri şi sancţiunile care ar putea urma, ea a spus: „Vreţi să discutăm în această seară despre decapitări, despre cuţite sau săbii lungi? Nu ar fi corect şi oricum nu din partea mea”.</p>
      <p>La sediul PSD sunt prezenţi şi câteva zeci de membri şi simpatizanţi ai partidului.</p>
      <p>
        <i>sursa foto: Inquam Photos/ Octav Ganea</i>
      </p>
    </article>
  </body>
</html>