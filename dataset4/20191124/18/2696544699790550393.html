<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191124_Henry_Cavill_tulsagosan_husi_volt_James_Bond_szerepehez"/>
    <meta property="og:site_name" content="HVG.hu"/>
    <meta property="article:published_time" content="2019-11-24T18:45:00+00:00"/>
    <meta property="og:title" content="Henry Cavill túlságosan husi volt James Bond szerepéhez"/>
    <meta property="og:description" content="A Supermant alakító színész szerint nem volt mindig jó formában, mikor James Bond szerepére pályázott, azt mondták neki, túl husi. James McAvoy szerint pedig sok szerepet azért nem kap meg, mert túl alacsonynak tartják."/>
  </head>
  <body>
    <article>
      <h1>Henry Cavill túlságosan husi volt James Bond szerepéhez</h1>
      <address><time datetime="2019-11-24T18:45:00+00:00">24 Nov 2019, 18:45</time> by <a rel="author">hvg.hu</a></address>
      <p>
        <b>A Supermant alakító színész szerint nem volt mindig jó formában, mikor James Bond szerepére pályázott, azt mondták neki, túl husi. James McAvoy szerint pedig sok szerepet azért nem kap meg, mert túl alacsonynak tartják.</b>
      </p>
      <p>Az elmúlt években elsősorban Supermanként ismert színész, Henry Cavill a Men’s Health magazinnak adott interjúban elárulta, hogy a 2000-es évek közepén rápróbálkozott James Bond szerepére - <a href="https://edition.cnn.com/2019/11/22/entertainment/henry-cavill-james-bond/index.html">írja a CNN</a>. Próbajelenetet is felvettek vele, egy fürdőszobából kellett kisétálnia egy szál törölközőben. “Valószínűleg jobban is felkészülhettem volna” - véli Cavill, aki úgy emlékszik, a rendező, Martin Campbell azt mondta: “Kicsit husinak tűnsz, Henry”. A színész akkoriban nem tudta, hogyan kell rendesen edzeni vagy diétázni, de örül, hogy Martin megmondta az igazat. Azt ugyanakkor nem állította, hogy csak és kizárólag ezért csúszott volna le a szerepről.</p>
      <p>Cavill helyett Daniel Craig kapta James Bond szerepét, Cavill pedig a Tudorok című történelmi sorozatban játszott. A világhírnevet Superman szerepe hozta meg neki, de már az előtt, a 2011-es Halhatatlanok című filmhez sok izmot kellett magára pakolnia.</p>
      <p>Cavilltől függetlenül James McAvoy pedig arra panaszkodott a <a href="https://www.telegraph.co.uk/theatre/what-to-see/james-mcavoy-interviewi-think-always-ready-fight/">Telegraph-nak</a> adott interjúban, hogy sok szerepet azért nem kap meg, mert túl alacsonynak tartják (McAvoy 170 centi magas). Illetve még ha meg is kap egy szerepet, utána néha éreztetik vele, hogy nem elég magas vagy nem elég jóképű. Elmondása szerint egyik filmjében a színésznő, aki a párját játszotta, megkérdőjelezte, McAvoy-e a megfelelő a szerepre, mert senki sem hinné el, hogy egy ilyen nő együtt lenne egy ilyen férfival. “Ez elég nagy tökönrúgásként ért” - mondta McAvoy. “Remek, most akkor még nyolc hétig úgy kell csinálnom, mintha kedvelnélek. Elég nehéz lesz, amennyire el vagy szállva magadtól” - emlékezett rá vissza, mi járt a fejében.</p>
    </article>
  </body>
</html>