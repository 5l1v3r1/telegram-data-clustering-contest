<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b4%d0%b6%d0%be%d0%bd%d1%81%d1%8a%d0%bd-%d0%be%d0%b1%d0%b5%d1%89%d0%b0%d0%b2%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b7%d0%b0-%d0%ba%d0%be%d0%bb%d0%b5%d0%b4%d0%b0/"/>
    <meta property="og:site_name" content="Труд"/>
    <meta property="article:published_time" content="2019-11-24T18:58:16+00:00"/>
    <meta property="og:title" content="Джонсън обещава Брекзит за Коледа"/>
    <meta property="og:description" content="Стотици милиони за социални и грижи за децата Замразява за 5 години ДДС, данъка върху доходите и осигуровките Британският премиер Борис Джонсън обеща, ако неговата Консервативна партия спечели изборите на 12 декември, споразумението му за Брекзит да бъде гласувано до..."/>
  </head>
  <body>
    <article>
      <h1>Джонсън обещава Брекзит за Коледа</h1>
      <h2>Обяви манифеста на консерваторите</h2>
      <address><time datetime="2019-11-24T18:58:16+00:00">24 Nov 2019, 18:58</time> by <a rel="author">Труд</a></address>
      <p>
        <b>Стотици милиони за социални и грижи за децата</b>
      </p>
      <p>
        <b>Замразява за 5 години ДДС, данъка върху доходите и осигуровките</b>
      </p>
      <p>Британският премиер Борис Джонсън обеща, ако неговата Консервативна партия спечели изборите на 12 декември, споразумението му за Брекзит да бъде гласувано до Коледа, за да може кралството да напусне ЕС на 31 януари, както предвижда последното удължаване на развода.</p>
      <p>Този график за Брекзит е залегнал в манифеста на консерваторите, който Джонсън обяви днес, 18 дни преди вота, на митинг в град Телфорд.</p>
      <p>“Да свършим с Брекзит и можем да възстановим доверието, сигурността, бизнеса, семействата. Да свършим с Брекзит и ще можем да фокусираме сърцата и умовете си върху приоритетите на британския народ”, обяви Джонсън.</p>
      <p>Акцент в 59-страничния манифест, който премиерът определи като “план” за бъдещето на страната, са социални мерки. Например заделянето на допълнителни 1 милиард паунда годишно в мандата на бъдещия парламент за социални плащания. Предвидени са и по 250 милиона паунда годишно за грижи за децата.</p>
      <p>Заложено е 5-годишно замразяване на ставките на ДДС, данъка върху доходите и осигуровките, включително здравни, което изключва възможността те да бъдат повишавани в този период. Ще бъдат заделени и над 28 млрд. паунда за изграждане на стратегически и локални пътища.</p>
    </article>
  </body>
</html>