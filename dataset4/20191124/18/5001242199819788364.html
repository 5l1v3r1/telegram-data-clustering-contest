<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/thema-igesias-ethese-o-geroylanos-synedrio-pasok/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-24T18:11:05+00:00"/>
    <meta property="og:title" content="Θέμα ηγεσίας έθεσε ο Γερουλάνος στο συνέδριο του ΠΑΣΟΚ"/>
    <meta property="og:description" content="Θέμα ηγεσίας έθεσε ο Γερουλάνος στο συνέδριο του ΠΑΣΟΚ. Θέμα ηγεσίας έθεσε ο Γερουλάνος στο συνέδριο του ΠΑΣΟΚ. Θέμα ηγεσίας έθεσε ο Γερουλάνος"/>
  </head>
  <body>
    <article>
      <h1>Θέμα ηγεσίας έθεσε ο Γερουλάνος στο συνέδριο του ΠΑΣΟΚ</h1>
      <address><time datetime="2019-11-24T18:11:05+00:00">24 Nov 2019, 18:11</time> by <a rel="author">ΣΥΝΕΙΔΗΣΗ</a></address>
      <p>
        <b>Ολομέτωπη επίθεση στη Φώφη Γεννηματά, θέτοντας θέμα ηγεσίας, εξαπέλυσε ο Παύλος Γερουλάνος κατά την ομιλία του στο 11ο συνέδριο του ΠΑΣΟΚ, το οποίο χαρακτήρισε εκ νέου «παρωδία».</b>
      </p>
      <p>Ο κ. Γερουλάνος που είχε ήδη διαφοροποιηθεί από την πρόεδρο του Κινήματος για το συνέδριο, την κατηγόρησε ότι θέλει να «θάψει» το ΠΑΣΟΚ και έβαλε ζήτημα δημοκρατικής νομιμοποίησης του συνεδρίου λέγοντας: «Ψηφίστε ό,τι θέλετε. Άλλωστε δεν έχετε απαρτία. Άλλωστε ό,τι και να θάψετε εδώ μέσα σήμερα θα αναστηθεί εκεί έξω αύριο».</p>
      <p>Γι’ αυτό και χωρίς περιστροφές κάλεσε «να αλλάξουμε ηγεσία».</p>
      <p>Απαντώντας στα χθεσινά πυρά της Φ. Γεννηματά από το βήμα του συνεδρίου, ο Π. Γερουλάνος είπε συγκεκριμένα: Συντρόφισσες και σύντροφοι. Όποιος κατάλαβε χθες κατάλαβε… Μας ζητούν να θάψουμε το ΠΑΣΟΚ. Όχι στο χώμα. Σαν μικρή σφραγίδα στο συρτάρι ενός λογιστή».</p>
      <p>Άσκησε δε δριμεία κριτική για τη διαδικασία, καταγγέλλοντας «προσυνεδριακές απειλές», «εμμονική μυστικοπάθεια και αστείους τακτικισμούς» και έκανε λόγο για ένα «συνέδριο παρωδία», «πνιγμένο στη θολούρα και την ανασφάλεια».</p>
      <p>Κατά την ομιλία του ανέφερε πως έχουν συγκεντρωθεί πάνω από 2.000 υπογραφές σε πέντε μέρες «από φωνές που λένε “φτάνει πια”».</p>
      <p>Και έθεσε τα βήματα που θεωρεί ότι πρέπει να ακολουθήσουν. «Το πρώτο, να ακούσουμε κάθε Έλληνα και κάθε Ελληνίδα» είπε.</p>
      <p>«Το δεύτερο, να αποκτήσουμε ένα καταστατικό που θα διασφαλίζει τη δημοκρατία, που θα φτιάχνει ένα κόμμα ανοιχτό και σύγχρονο», είπε στη συνέχεια και ως τρίτο ανέφερε: «να μεταφράσουμε το όραμά μας σε θέσεις και προτάσεις για κάθε Έλληνα για κάθε Ελληνίδα».</p>
      <p>«Τέταρτο, να συμφωνήσουμε τη στρατηγική», είπε και υπογράμμισε: «Ιδεολογικός αντίπαλος η ΝΔ, πολιτικός αντίπαλος ο ΣΥΡΙΖΑ».</p>
      <p>«Ολομέτωπη επίθεση σε ό,τι μας χωρίζει. Στήριξη με αυτοπεποίθηση, προτάσεις και συνεργασίες σε ό,τι μας ταιριάζει», πρόσθεσε.</p>
      <p>Ο Παύλος Γερουλάνος συνέχισε ρίχνοντας «καρφιά» κατά της Φ. Γεννηματά και των επιλογών της λέγοντας πως: «Ό,τι έχει και δεν έχει μείνει στο ΠΑΣΟΚ το πάμε στο Κίνημα Αλλαγής. Τις τοπικές μας οργανώσεις, τα όργανα, τις επιτροπές, τους αξιωματούχους. Ακόμα και τα έπιπλα. Για να μην έχουμε λέει «δυισμό». Αλλά μακάρι να ήταν αυτό το πρόβλημα, άλλο είναι. Ότι ενώ σήμερα μας ζητούν να θάψουμε το ΠΑΣΟΚ εδώ μέσα, αύριο όλοι ΠΑΣΟΚ θα λέμε ότι είμαστε εκεί έξω».</p>
      <p>«Ακόμα και η σημερινή ηγεσία που μας ζητάει να θάψουμε το ΠΑΣΟΚ», είπε δηκτικά. «Στις επόμενες εκλογές, ΠΑΣΟΚ θα λέει ότι είναι. Τον ήλιο δεν έβαλε στο ψηφοδέλτιο της; Γιατί; Διότι, μόνο ΠΑΣΟΚ υπάρχει εκεί έξω», πρόσθεσε.</p>
      <p>Προειδοποίησε μάλιστα πως «χωρίς το ΠΑΣΟΚ, το Κίνημα Αλλαγής μπαίνει με σιγουριά στις όχθες που χάραξε το Ποτάμι».</p>
      <p>«Γι’ αυτό, το πέμπτο που χρειάζεται να κάνουμε, αν θέλουμε να κλείσουμε το χάσμα, είναι να αλλάξουμε ηγεσία. Όχι για να υπηρετήσουμε προσωπικές φιλοδοξίες αλλά για να υπηρετήσουμε συλλογικές ανάγκες», είπε χαρακτηριστικά.</p>
      <p>Τη θέση που εξέφρασε ο Π. Γερουλάνος επέκρινε σφόδρα ο Απόστολος Κακλαμάνης, χαρακτηρίζοντας «λάθος» το ότι έθεσε θέμα ηγεσίας. Τον κάλεσε μάλιστα «να επανορθώσει».</p>
      <p>Κατά το συνέδριο, που ολοκληρώνεται σήμερα, <u><a href="https://www.efsyn.gr/politiki/antipoliteysi/220232_mideniki-anohi-stin-esostrefeia-apo-gennimata">η Φ. Γεννηματά έστειλε χθες το μήνυμα</a></u> πως από Δευτέρα θα έχει «μηδενική ανοχή στη μιζέρια, στην εσωστρέφεια και στην απομόνωση».</p>
      <h3>Πρωτόπαπας: Άνθρακας ο θησαυρός…</h3>
      <p>Στα όσα ανέφερε ο Παύλος Γερουλάνος απάντησε ο Χρήστος Πρωτόπαπας, χρησιμοποιώντας σκληρή γλώσσα και κάνοντας λόγο για προσπάθεια ευτελισμού του ΠΑΣΟΚ.</p>
      <p>Ο πρώην βουλευτής του ΠΑΣΟΚ είπε χαρακτηριστικά «ας μην ευτελίζουμε, ας μην υποβαθμίζουμε το ΠΑΣΟΚ. Ας θυμηθούμε ότι δεν διασπάται, δεν τεμαχίζεται, δεν κληρονομείται. Ούτε και θάβεται όσο και αν οι Κασσάνδρες επιμένουν».</p>
      <p>Κατηγόρησε τον Παύλο Γερουλάνο ότι δεν κατέθεσε προτάσεις εναλλακτικές στην κεντρική στρατηγική και μίλησε για «προσχηματικές διαφωνίες επί της διαδικασίας, επειδή δεν έχει απολύτως τίποτε να πει επί της ουσίας».</p>
      <p>Ο κ. Πρωτόπαπας σημείωσε ότι οι ηγεσίες διεκδικούνται στη βάση της πολιτικής ατζέντας και όχι επ’ ευκαιρία διαδικαστικών ζητημάτων που κάποιος σπεύδει να οχυρωθεί. «Όχι με εκμετάλλευση του συναισθήματος μας απέναντι στο ΠΑΣΟΚ και στον ήλιο, και τη χρήση του για προσωπικούς στόχους», ανέφερε και πρόσθεσε ότι «το 2021 είναι κοντά. Όσο για τις υπογραφές αυτό που θα προτιμούσα αντί να διώχνουμε με την εσωστρέφεια, να φέρνουμε πολίτες για να παλέψουν στο πλάι μας για τους κοινούς μας στόχους». Ανέφερε ακόμη πως ούτε διαλύεται, ούτε τελειώνει το ΠΑΣΟΚ. «Και αυτοί ακόμη που για να προωθήσουν τις προσωπικές τους φιλοδοξίες το ισχυρίζονται, γνωρίζουν και ο ήλιος του ΠΑΣΟΚ βρισκόταν ψηλά στο ψηφοδέλτιο μας στις πρόσφατες εκλογές. Και θα συνεχίσει να βρίσκεται. Και βέβαια δεν προσφέρεται για εκμετάλλευση από κανένα. Ας μην παίζει κανείς με τα συναισθήματά μας», είπε.</p>
      <p>«Ποιος άλλος ακόμη και με λαβωμένη τη φήμη και την ισχύ του, θα μπορούσε να φέρει 220.000 πολίτες στις κάλπες;» σχολίασε ο Χρήστος Πρωτόπαπας για να καταλήξει λέγοντας «το Κίνημα Αλλαγής είναι σάρκα από την σάρκα μας, τροφοδοτείται από τα στελέχη μας, αναπνέει από το ΠΑΣΟΚ. Αλλά και ταυτόχρονα δίνει στο ΠΑΣΟΚ νέα ανάσα. Του δίνει δύναμη να συνεχίσει».</p>
      <h3>Κριτική Ανδρουλάκη σε Γεννηματά</h3>
      <p>Από το βήμα του συνεδρίου του ΠΑΣΟΚ, ο Νίκος Ανδρουλάκης έστρεψε τα πυρά του προς την πρόεδρο του Κινήματος Αλλαγής κατηγορώντας την ότι δεν αξιοποίησαν τη «μαζική συμμετοχή των 212.000 πολιτών που ανταποκρίθηκαν στην ίδρυση του ΚΙΝΑΛ».</p>
      <p>Ο ευρωβουλευτής του κόμματος τόνισε ότι το Κίνημα Αλλαγής χρειάζεται να διατυπώσει ένα πρωτοποριακό πολιτικό λόγο που θα είναι μπροστά από τη ΝΔ και τον ΣΥΡΙΖΑ, καλώντας την ηγεσία να πάρει τις σχετικές πρωτοβουλίες.</p>
      <p>Εξέφρασε, πάντως, και την αισιοδοξία του διευκρινίζοντας ότι «μας δίνει περιθώριο η επιστροφή του ΣΥΡΙΖΑ στην πρακτική των μπαχαλάκηδων και της ΝΔ στη πελατειακή πολιτική της Δεξιάς. Αρκεί η προηγούμενη περίοδος των χαμηλών ποσοστών να είναι μικρό διάλειμμα».</p>
      <p>Άφησε, ακόμη, αιχμές για τη διεκδίκηση της ηγεσίας το 2021 σημειώνοντας ότι «το που θα βρίσκεται τότε ο καθένας είναι προσωπική επιλογή. Το που θα είναι οι ψηφοφόροι είναι στοίχημα για όλους.</p>
      <p>Ο Νίκος Ανδρουλάκης άσκησε κριτική και στον τρόπο διεξαγωγής του συνεδρίου σημειώνοντας ότι δεν αρμόζει στην ιστορία του ΠΑΣΟΚ και υπογραμμίζοντας «Είναι συνέδριο fast track, χωρίς συμμετοχή της βάσης, αντάξιο της ιστορίας του. Στο συνέδριο θα έπρεπε να συζητήσουμε για το εκλογικό αποτέλεσμα πολιτικά και για να καθορίσουμε τη στρατηγική μας».</p>
      <p>Δεν παρέλειψε, τέλος, να αφήσει αιχμές κατά πρώην στελεχών του ΠΑΣΟΚ, αλλά και κατά του Σταύρου Θεοδωράκη, αναφέροντας ότι το Ποτάμι «ήρθε για να φύγει» στο ΚΙΝ. ΑΛ. και ότι οι κ. Ραγκούσης, Μπίστης κι άλλοι που αποχώρησαν έκαναν μαθήματα σ΄ όσους κράτησαν όρθια την παράταξη.</p>
      <p>efsyn.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/karagkoynis-se-theodorikako-stefani-na-min-metatrapei-to-stratiotiko-aerodromio-agrinioy-se-kentro-metanastes/"/>
        <a href="http://sinidisi.gr/vinteo-sok-stigmi-trochaioy-sti-lamia-poy-stoichise-ti-zoi-ston-37chrono-polytekno-patera/"/>
        <a href="http://sinidisi.gr/nektarios-farmakis-oi-faneres-oi-atheates-kiniseis-ton-proton-90-imeron/"/>
        <a href="http://sinidisi.gr/synantisi-perifereiarchi-dytikis-elladas-n-farmaki-ton-yfypoyrgo-psifiakis-diakyvernisis-g-georganta-foto/"/>
        <a href="http://sinidisi.gr/ekklisi-dimoy-mesologgioy-ofeiles-katastimatarchon-adespota-ichitiko/"/>
        <a href="http://sinidisi.gr/mesologgi-o-karadimas-antikatestise-ton-tega-stin-epitropi-poiotitas-zois/"/>
      </related>
    </article>
  </body>
</html>