<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/italia-to-plio-open-arms-me62-afrikanous-metanastes-anazita-asfales-limani-en-meso-8alasotaraxis"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T18:43:18+00:00"/>
    <meta property="og:title" content="Ιταλία: Το πλοίο Open Arms με 62 Αφρικανούς μετανάστες, αναζητά ασφαλές λιμάνι εν μέσω θαλασσοταραχής"/>
    <meta property="og:description" content="Οι ιταλικές αρχές απομάκρυναν 11 μετανάστες από το πλοίο Open Arms, όμως δεν του έχουν δώσει άδεια να δέσει σε λιμάνι, με αποτέλεσμα να παραμένει ακινητοποιημένο στα ανοιχτά της Σικελίας, εν μέσω θαλασσοταραχής, όπως έγινε γνωστό από μια εκπρόσωπο της ισπανικής οργάνωσης διάσωσης."/>
  </head>
  <body>
    <article>
      <h1>Ιταλία: Το πλοίο Open Arms με 62 Αφρικανούς μετανάστες, αναζητά ασφαλές λιμάνι εν μέσω θαλασσοταραχής</h1>
      <address>
        <time datetime="2019-11-24T18:43:18+00:00">24 Nov 2019, 18:43</time>
      </address>
      <p>Οι ιταλικές αρχές απομάκρυναν 11 μετανάστες από το πλοίο Open Arms, όμως δεν του έχουν δώσει άδεια να δέσει σε λιμάνι, με αποτέλεσμα να παραμένει ακινητοποιημένο στα ανοιχτά της Σικελίας, εν μέσω θαλασσοταραχής, όπως έγινε γνωστό από μια εκπρόσωπο της ισπανικής οργάνωσης διάσωσης.</p>
      <p>Μεταξύ αυτών που απομακρύνθηκαν ήταν δύο μικρά παιδιά με τις οικογένειές τους, ένας άνδρας που έφερε τραύμα από πυροβολισμό στο πόδι και κάποιοι με εγκαύματα. Όλοι τους θα μεταφερθούν στο λιμάνι Αουγκούστα. Πάνω στο πλοίο παραμένουν 62 Αφρικανοί μετανάστες.</p>
      <p>Το Open Arms περισυνέλεξε τους 73 μετανάστες από μια πλαστική λέμβο που είχε μείνει ακυβέρνηση περίπου 50 μίλια ανοιχτά της Λιβύης, το βράδυ της περασμένης Τετάρτης. Έκτοτε αναζητά ασφαλές λιμάνι για να τους αποβιβάσει.</p>
      <p>Η Ιταλία επέτρεψε στο πλοίο να μπει στα χωρικά ύδατά της για να προστατευθεί από την κακοκαιρία αλλά μέχρι τώρα δεν του έχει επιτρέψει να δέσει σε λιμάνι, σύμφωνα με τη φιλανθρωπική οργάνωση.</p>
      <p>Ο επικεφαλής των αποστολών της Open Arms Ρικάρντο Γκάτι, ο οποίος βρίσκεται πάνω στο πλοίο, είπε ότι η οργάνωση ζήτησε να δέσει στην Ιταλία ή τη Μάλτα, αλλά δεν της δόθηκε άδεια. Η Ιταλία πρότεινε να επιστρέψει το πλοίο στο λιμάνι της Τρίπολης, στη Λιβύη, ισχυρίστηκε.</p>
      <p>"Εξακολουθούμε να ζητάμε ένα ασφαλές λιμάνι για να τους αποβιβάσουμε, κάτι που είναι νομική υποχρέωση της (ιταλικής) κυβέρνησης σύμφωνα με τις διεθνείς συνθήκες. Έχουμε εν πλω ανθρώπους που χρειάζεται να απομακρυνθούν για λόγους υγείας", τόνισε, επισημαίνοντας ότι η θαλασσοταραχή επιδεινώνει την κατάσταση.</p>
      <p>Η υπουργός Εσωτερικών της Ιταλίας Λουτσιάνα Λαμοργκέζε άφησε να εννοηθεί ότι η χώρα μπορεί να δεχτεί το Open Arms και το επίσης ισπανικό πλοίο διάσωσης Aita Mari. "Έχουμε άλλα δύο πλοία (...) με εκατοντάδες μετανάστες που σώθηκαν τις προηγούμενες ημέρες, τα οποία ζητούν ένα ασφαλές λιμάνι και πιθανότατα θα το έχουον", είπε σε συνέντευξη που παραχώρησε στη δημόσια τηλεόραση.</p>
      <p>Ένας εικονολήπτης του πρακτορείου Reuters που βρίσκεται στο πλοίο είδε τους μετανάστες να έχουν μαζευτεί κάτω από μια αυτοσχέδια τέντα, στο κατάστρωμα του πλοίου που χτυπιόταν από τα κύματα ενώ ο ουρανός φωτιζόταν από τις αστραπές.</p>
      <p>Πηγή: ΑΠΕ</p>
    </article>
  </body>
</html>