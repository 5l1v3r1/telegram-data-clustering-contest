<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rbnett.no/meninger/leder/2019/11/24/Kronerulling-for-%C3%A5-skaffe-sjukehusutstyr-20464738.ece"/>
    <meta property="og:site_name" content="rbnett.no"/>
    <meta property="article:published_time" content="2019-11-24T18:31:08+00:00"/>
    <meta property="og:title" content="Kronerulling for å skaffe sjukehusutstyr"/>
    <meta property="og:description" content="Ei gruppe personer fra næringslivet, politikken og sjukehusmiljøet har gått sammen for å lage ei støttegruppe for Ålesund sjukehus. De kaller seg «Foreningen sjukehuset vårt», og har satt som mål å skaffe penger til innkjøp av en PET CT-skanner som er en avansert maskin som brukes blant annet til undersøkelser for å oppdage kreft. PET-maskinen skal være ved sjukehuset i Ålesund. Sjukehuset har kreftavdeling, og en PET-maskin vil kunne være til nytte for pasienter under behandling. Vi støtter fullt opp rundt behovet for en PET-maskin i Møre og Romsdal. En studie som ble presentert i sommer, viser at innbyggerne i Møre og Romsdal undersøkes sjeldnere enn tilfellet er for innbyggerne i Trøndelag. For hver femte innbygger i Trøndelag som undersøkes, får bare hver fjerde innbygger i fylket vårt tilsvarende mulighet. I Danmark brukes PT-maskiner mye oftere enn i Norge. I dag har helseregionen én PET-maskin, den er plassert ved St. Olavs hospital. Kapasiteten nærmer seg bristepunktet. Spørsmålet blir: Hvor skal en PET…"/>
  </head>
  <body>
    <article>
      <h6 class="kicker">LEDER MANDAG 25. NOVEMBER</h6>
      <h1>Kronerulling for å skaffe sjukehusutstyr</h1>
      <address>
        <time datetime="2019-11-24T18:31:08+00:00">24 Nov 2019, 18:31</time>
      </address>
      <blockquote>Må det private sponsorer til for å skaffe sjukehusa bedre utstyr og lokaler?</blockquote>
      <p>Ei gruppe personer fra næringslivet, politikken og sjukehusmiljøet har gått sammen for å lage ei støttegruppe for Ålesund sjukehus. De kaller seg «Foreningen sjukehuset vårt», og har satt som mål å skaffe penger til innkjøp av en PET CT-skanner som er en avansert maskin som brukes blant annet til undersøkelser for å oppdage kreft. PET-maskinen skal være ved sjukehuset i Ålesund. Sjukehuset har kreftavdeling, og en PET-maskin vil kunne være til nytte for pasienter under behandling.</p>
      <p>Vi støtter fullt opp rundt behovet for en PET-maskin i Møre og Romsdal. En studie som ble presentert i sommer, viser at innbyggerne i Møre og Romsdal undersøkes sjeldnere enn tilfellet er for innbyggerne i Trøndelag. For hver femte innbygger i Trøndelag som undersøkes, får bare hver fjerde innbygger i fylket vårt tilsvarende mulighet. I Danmark brukes PT-maskiner mye oftere enn i Norge. I dag har helseregionen én PET-maskin, den er plassert ved St. Olavs hospital. Kapasiteten nærmer seg bristepunktet.</p>
      <p>Spørsmålet blir: Hvor skal en PET-maskin nummer to lokaliseres? Vi ser det som naturlig at Ålesund sjukehus får PET-maskin. Den vil for eksempel gjøre det lettere for pasienter som har daglig strålebehandling i Ålesund, fordi man da slipper å reise til Trondheim for å gjennomføre PET-undersøkelser undervegs i behandlinga. Avhengig av hvilken praktisk løsning som velges snakker man om årlige kostnader på minst 8 millioner kroner i leasing og drift. Det som er tankevekkende er at det offentlige helsevesenet ikke evner å bruke pengene på smartest mulig måte, for eksempel henge med i utviklinga av nytt medisinsk-teknisk utstyr.</p>
      <p>Skal det være sånn at private og eksterne sponsorer trengs for å skaffe sjukehusa nye lokaler og bedre utstyr? I Møre og Romsdal har en stor del av forklaringen på den skakkjørte økonomien dårlig og ineffektiv ledelse. På pasientenes vegne er vi glad for at dagens ledelse er utålmodig etter å få bygget det nye fellessjukehuset på Hjelset. Sterkere fagmiljø og mer effektiv sjukehusdrift vil frigjøre penger til etterlengtet utstyr som PET-maskin i Ålesund. Så får Ålesund akseptere at en PET-maskin plasseres i midlertidige lokaler fram til at Sjukehuset Nordmøre og Romsdal er tatt i bruk om fire år.</p>
    </article>
  </body>
</html>