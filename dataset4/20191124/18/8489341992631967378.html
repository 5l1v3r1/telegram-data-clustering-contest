<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807188/%D8%AF%D8%B9%D9%88%D8%AA-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D9%86%D9%82%D9%84%D8%A7%D8%A8-%D9%81%D8%B1%D9%87%D9%86%DA%AF%DB%8C-%D8%A8%D8%B1%D8%A7%DB%8C-%D8%AD%D8%B6%D9%88%D8%B1-%D8%AF%D8%B1-%D8%B1%D8%A7%D9%87%E2%80%8C%D9%BE%DB%8C%D9%85%D8%A7%DB%8C%DB%8C-%D8%AF%D9%81%D8%A7%D8%B9-%D8%A7%D8%B2-%D8%A7%D9%85%D9%86%DB%8C%D8%AA-%D9%88-%D8%A2%D8%B1%D8%A7%D9%85%D8%B4-%DA%A9%D8%B4%D9%88%D8%B1"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T18:55:00+00:00"/>
    <meta property="og:title" content="طی بیانیه‌ای صورت گرفت؛ دعوت شورای عالی انقلاب فرهنگی برای حضور در راه‌پیمایی دفاع از امنیت و آرامش کشور"/>
    <meta property="og:description" content="دبیرخانه شورای عالی انقلاب فرهنگی با صدور بیانیه‌ای ضمن گرامیداشت هفته بسیج و ادای احترام به همه شهدای مدافع امنیت که در وقایع اخیر به شهادت رسیدند؛ آحاد ملت بصیر و آگاه را به شرکت در راه‌پیمایی‌های دفاع از امنیت و آرامش کشور و به ویژه تجمع عظیم فردا «دوشنبه ۴ آذر» در تهران دعوت کرد."/>
  </head>
  <body>
    <article>
      <h1>طی بیانیه‌ای صورت گرفت؛ دعوت شورای عالی انقلاب فرهنگی برای حضور در راه‌پیمایی دفاع از امنیت و آرامش کشور</h1>
      <h2>دبیرخانه شورای عالی انقلاب فرهنگی با صدور بیانیه‌ای ضمن گرامیداشت هفته بسیج و ادای احترام به همه شهدای مدافع امنیت که در وقایع اخیر به شهادت رسیدند؛ آحاد ملت بصیر و آگاه را به شرکت در راه‌پیمایی‌های دفاع از امنیت و آرامش کشور و به ویژه تجمع عظیم فردا «دوشنبه ۴ آذر» در تهران دعوت کرد.</h2>
      <address>
        <time datetime="2019-11-24T18:55:00+00:00">24 Nov 2019, 18:55</time>
      </address>
      <p>به گزارش گروه سیاسی خبرگزاری دانشجو، متن کامل این بیانیه به شرح ذیل است:<br/>«یُرِیدُونَ لِیُطْفِئُوا نُورَ اللَّهِ بِأَفْوَاهِهِمْ وَاللَّهُ مُتِمُّ نُورِهِ وَلَوْ کَرِهَ الْکَافِرُونَ «سوره مبارکه صف – آیه ۸»<br/>حیات طیبه نظام جمهوری اسلامی در ۴ دهه گذشته، همواره آماج و هدف کینه دشمنان بوده است؛ اما آنچه که این نظام مقدس را از آتش دشمنی‌ها سرافراز و سربلند بیرون آورده حضور و حمایت همه جانبه ملت مسلمان ایران از نظامی است که با رای و خواسته آنان و با اتکاء به اعتقادات اسلامی این ملت، در جهان ظلم و استکبار ندای عدالت و دفاع از حقوق مظلومین را سر داده است.</p>
      <p>نگاهی گذار به تاریخ حیات پرافتخار نظام جمهوری اسلامی مبین این نکته است که در مقابل همه فتنه آفرینی‌های دشمنان از بدو پیرزی انقلاب اسلامی مانند فتنه گروهک‌های تجزیه طلب، فتنه منافقین و...؛ این ملت بزرگ و سرافراز ایران اسلامی بوده که بدون هیچ چشمداشتی و فقط با اتکاء بر ایمان اسلامی خود، سپر دفاع از نظام جمهوری اسلامی شده است.<br/>شاید اصلی‌ترین و بارزترین جلوه حضور ملت در عرصه دفاع از انقلاب اسلامی را بتوان حماسه هشت سال دفاع مقدس دانست که در این برگ زرین حیات ملت قدرشناس ایران، خط مقدم دفاع از کشور در مقابل تجاوز استکبار جهانی؛ بسیجیان غیور، ایثارگر و بی ادعا بودند که با بذل جان خود درس ایثار و مقاومت را به همگان دادند و این نکته بار‌ها مورد تاکید و تائید رهبر کبیر و بنیانگذار جمهوری اسلامی حضرت امام خمینی «ره» قرار گرفت.</p>
      <p>این حضور حماسی ملت در عرصه دفاع از انقلاب اسلامی و عزت و سربلندی حاصل از این انقلاب، علی‌رغم همه مشکلات بحمدلله تاکنون نه تنها کمرنگ نشده بلکه رویش‌های نسل سوم و چهارم انقلاب اسلامی، نوید حضور پرطرات و مستحکم این فرزندان انقلاب اسلامی در دفاع از دستاورد‌ها و آرمان‌های انقلاب را می‌دهد.</p>
      <p>این نکته در چند سال اخیر و در جریان مقابله با فتنه ترور و تکفیر در منطقه به وضوح بر همه عیان شد که این ملت و فرزندان رشید و شهادت طلب آن همان ملت و فرزندان دهه نخست انقلاب اسلامی هستند که از بذل همه هستی خود در راه اسلام نه تنها عقب نشینی نکرده‌اند، بلکه بنا به فرموده رهبر حکیم انقلاب «مدظله العالی» جوانان نسل سوم و چهارم انقلاب نه تنها از جوانان نسل اول در میدان دفاع از انقلاب اسلامی عقب‌تر نیستند، بلکه پیشروتر نیز هستند.</p>
      <p>در جریان آشوب‌ها و اغتشاشاتی که اخیرا با سوء استفاده از اعتراضات به حق مردم به طرح افزایش قیمت بنزین در برخی نقاط کشور ایجاد شد باز هم این نکته نمایان و آشکار شد که به محض ورود آشوبگران و اغتشاش طلبان، ملت از اعتراض بر حق خود صرفنظر کرده و خود در خط مقدم مقابله با بحران آفرنی قرار گرفت و توانست فتنه گسترده‌ای که می‌خواست امنیت کشور را با خطر بزرگی مواجه کند را در کمترین زمان و با حداقل هزینه در نطفه خفه سازد.</p>
      <p>دبیرخانه شورای عالی انقلاب فرهنگی در هفته‌ای که مزین به نام شجره طیبه و مقدس بسیج است ضمن گرامیداشت جانفشانی بسیج در دوران دفاع مقدس و خدمات این نهاد پاک و مخلص، مراتب سپاس و شکر از درگاه خداوند متعال برای نعمت امنیت و آرامش مثال زدنی کشورمان را دارد و به مقام شامخ شهدا خاصه شهدای مدافع امنیت که در حوادث اخیر با خون پاکشان امنیت کشور را حفظ کردند ادای احترام می‌کند و آحاد ملت بصیر و آگاه را به شرکت در راه‌پیمایی‌های دفاع از امنیت و آرامش کشور و به ویژه تجمع عظیم فردا «دوشنبه ۴ آذر» در تهران فرا می‌خواند.»</p>
    </article>
  </body>
</html>