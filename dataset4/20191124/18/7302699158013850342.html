<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/cyberbiz/detail/9620000112784"/>
    <meta property="og:site_name" content="MGR Online"/>
    <meta property="article:published_time" content="2019-11-24T18:29:00+00:00"/>
    <meta property="og:title" content="กสทช.เตรียมเปิด 5G แซงหน้าเวียดนาม"/>
    <meta property="og:description" content="กสทช.เตรียมลงนามร่วมการท่าอากาศยานพร้อมติดตั้งระบบ 5G รายแรกในอาเซียน คาดเปิดใช้งานได้ภายใน พ.ค. 2563 ด้านคณะกรรมการ5Gแห่งชาติเตรียมเข้า ครม. 26 พ.ย.นี้นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และ กิจ"/>
  </head>
  <body>
    <article>
      <h1>กสทช.เตรียมเปิด 5G แซงหน้าเวียดนาม</h1>
      <address><time datetime="2019-11-24T18:29:00+00:00">24 Nov 2019, 18:29</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011667701.JPEG"/>
      </figure>
      <p><b>กสทช. เตรียมลงนามร่วมการท่าอากาศยานพร้อมติดตั้งระบบ 5G รายแรกในอาเซียน คาดเปิดใช้งานได้ภายใน พ.ค. 2563 ด้านคณะกรรมการ 5G แห่งชาติเตรียมเข้า ครม. 26 พ.ย.นี้</b><br/><br/>นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และ กิจการโทรคมนาคมแห่งชาติ (กสทช.) กล่าวว่า ในวันที่ 27 พ.ย. 2562 ที่จะถึงนี้ สำนักงานกสทช. และ บริษัท ท่าอากาศยานไทย จำกัด (มหาชน) จะลงนามความร่วมมือในการสร้างโครงสร้างพื้นฐานโทรคมนาคม 5G เพื่ออำนวยความสะดวกในการเปิดเป็นพื้นที่ให้บริการ 5G เชิงพาณิชย์พื้นที่แรกในประเทศไทย เพื่อให้ผู้ให้บริการโทรศัพท์มือถือ (โอเปอเรเตอร์) ที่ชนะการประมูล 5G ในวันที่ 16 ก.พ. 2563 สามารถติดตั้งระบบ 5G ได้ทันทีในเดือน มี.ค. 2563 หลังได้รับใบอนุญาต<br/><br/>ทั้งนี้คาดว่าจะใช้เวลาในการติดตั้งระบบ 2-3 เดือน หรือประมาณเดือน พ.ค. 2563 ก็จะสามารถเปิดให้บริการเชิงพาณิชย์ได้ โดยระบบ 5G ที่การท่าอากาศยาน ทั้งสนามบินสุวรรณภูมิ และ สนามบินดอนเมือง คาดว่าจะให้บริการได้ เช่น การตรวจสอบใบหน้า,การบริหารจัดการคลังสินค้า และ การช่วยเหลือฉุกเฉินของรถพยาบาลภายในสนามบิน<br/><br/>“การเปิดให้บริการ 5G เชิงพาณิชย์ครั้งนี้ เป็นการเปิดแซงหน้าเวียดนาม ที่กำหนดเปิดในเดือนมิ.ย. ทำให้ประเทศไทยจะกลายเป็นประเทศแรกในอาเซียนที่ให้บริการ 5G ทำให้การให้บริการ5G ของประเทศไทยเห็นภาพชัดเจนและรับประกันได้ว่ามีผู้ใช้งานจริง ก่อนที่เราจะไปเปิดในอีอีซี ซึ่งคาดว่าต้องใช้เวลาสร้างหลายปี ดังนั้นพื้นที่สนามบินจึงเหมาะสม ทั้งสถานที่ สภาพแวดล้อม การใช้งาน และเป็นหน้าเป็นตาของประเทศไทย”<br/><br/>สำหรับคลื่นในการประมูลแม้ว่าสุดท้ายแล้วจะมีเพียงคลื่น 2600 MHz ที่น่าสนใจในการประมูลครั้งนี้ แต่การประกาศหลักเกณฑ์การประมูลต้องประกาศทุกคลื่น ทั้งคลื่น 700 MHz,1800 MHz,2600 MHz และ คลื่น 26 GHz ซึ่งต้องรับฟังความคิดเห็นสาธารณะก่อนถึงจะสรุปความชัดเจนได้ ก่อนลงประกาศในราชกิจจานุเบกษาในวันที่ 27 ธ.ค. 2562<br/><br/>อย่างไรก็ตาม เมื่อมีการเปิดให้บริการ 5G เชิงพาณิชย์ในปี 2563 อุปกรณ์ IoT และ เซ็นเซอร์ ต่างๆ จะเพิ่มขึ้นอย่างมหาศาล กสทช.จึงต้องเร่งออกประกาศหลักเกณฑ์เกี่ยวกับการกำกับดูแลอุปกรณ์ IoT ให้เสร็จภายในปีนี้ โดยกสทช.จะไม่ควบคุมทุกอุปกรณ์แต่จะดูเฉพาะอุปกรณ์ที่เกี่ยวกับโทรศัพท์มือถือ , โดรน หรือ อุปกรณ์โรบอท เช่น โรบอทตัดหญ้า ที่สามารถกระทบต่อประชาชนได้ ส่วนอุปกรณ์ไฟฟ้า เช่น ตู้เย็น หรือ โทรทัศน์ กสทช.จะไม่ได้ลงไปจดทะเบียนแต่จะดูในระดับเกตเวย์เท่านั้น<br/><br/>สำหรับความคืบหน้าในการตั้งคณะกรรมการ 5G แห่งชาติ คาดว่ากระทรวงดิจิทัลเพื่อเศรษฐกิจและสังคม (ดีอีเอส) จะเสนอคณะรัฐมนตรี (ครม.) ภายในวันที่ 26 พ.ย. 2562 โดยมีพล.อ.ประยุทธ์ จันทร์โอชา นายกรัฐมนตรี เป็นประธาน,พล.อ.ประวิตร วงษ์สุวรรณ รองนายกรัฐมนตรี และ นายสมคิด จาตุศรีพิทักษ์ รองนายกรัฐมนตรี เป็นรองประธาน ร่วม ขณะที่รัฐมนตรีว่าการกระทรวงต่างๆที่เกี่ยวข้อง เป็นกรรมการ รวมถึง ตัวแทนสภาดิจิทัลเพื่อเศรษฐกิจและสังคมแห่งประเทศไทย,สภาหอการค้าแห่งประเทศไทย และ สมาคมธนาคารไทย ส่วนโอเปอเรเตอร์จะนั่งเป็นอนุกรรมการ เพื่อขับเคลื่อนการใช้งาน 5G ในประเทศไทยต่อไป</p>
    </article>
  </body>
</html>