<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/krichim-pred-ekologichna-kriza-zaradi-preskhvaneto-na-reka-vcha"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T18:18:00+00:00"/>
    <meta property="og:title" content="Кричим пред екологична криза заради пресъхването на река Въча"/>
    <meta property="og:description" content="Екологична криза заради пресъхването на река Въча в град Кричим. Две министерства - на енергетиката и на околната среда и водите очакват резултати от..."/>
  </head>
  <body>
    <article>
      <h1>Кричим пред екологична криза заради пресъхването на река Въча</h1>
      <address><time datetime="2019-11-24T18:18:00+00:00">24 Nov 2019, 18:18</time> by <a rel="author">Димитър Димитров</a></address>
      <p>
        <b>Екологична криза заради пресъхването на река Въча в град Кричим. Две министерства - на енергетиката и на околната среда и водите очакват резултати от проверка как спирането за планов ремонт на две водно-електрически централи доведе до унищожаването на пъстървата в реката. Областният управител на Пловдив свиква спешно заседание, за да бъдат координирани действията на институциите за установяване на причините.</b>
      </p>
      <figure>
        <video src="https://nws2.bnt.bg/p/p/s/psn241119-20-eko-kriza-reka-vycha-x264-726372.mp4"/>
      </figure>
      <p>Милиони кубически метра вода стоят в три язовира от каскада Въча. Но в град Кричим три нощи реката пресъхва. Рибата е почти унищожена, а размерите на екологичната криза остават скрити от погледите на хората. От местното риболовно сдружение, което зарибява реката с пъстърва, първи видели щетите.</p>
      <blockquote>Октай Есиров - риболовец: Само виждахме котки тук как събираха рибата от реката от коритото и за съжаление в тоя период, в тъмната част на деня никой почти не е забелязал, много малко хора забелязаха това нещо.</blockquote>
      <p>Равнището на реката зависи от количеството, което трите водно-електрически централи от каскадата изпускат.</p>
      <p>Две от тях изпратили предупреждение до министерството на околната среда и водите, че от 18 до 21 ноември спират работа заради ремонт.</p>
      <p>Уведомително писмо от екоминистерството получил и кметът на Кричим, че в реката ще има гарантираните количества вода, но за 18 часа в денонощието.</p>
      <blockquote>Атанас Калчев - кмет на Кричим: Някой винаги се възползва от това, за да ограничи водните количества, като даже и не спазва това, което е задължителния санитарен минимум от 5 куб. м в секунда. Тука не може да няма виновни, защото факт беше, че водата я няма.</blockquote>
      <p>Случаят с обезводнения речен участък предизвика серия от проверки, разпоредени от министирите на енергетиката и на околната среда и водите. Инспекцията обхваща действията на подразделенията на НЕК и Напоителни системи.</p>
      <blockquote>Атанас Калчев - кмет на Кричим: Защото се изказаха мнения, че едва ли не водата се е пренасочвала в някаква друга посока - имат предвид частните ВЕЦ-ове през съоръжения на Напоителни системи.</blockquote>
      <p>В река Въча през последните дни има достатъчно количество вода през цялото денонощие, но популацията от пъстърва, която е в размножителен период е почти унищожена.</p>
      <p>Според представители на сдружение от доброволци, което се грижи за безвъзмездното зарибяване на водоемите в областта, щетите в река Въча не могат да бъдат оценени.</p>
      <blockquote>Валентин Данаилов - председател на сдружение "Олимпик 2002": Защото няма как да предвидим колко риба е измряла колко хайвер е останал, но щетите ще се огромни.</blockquote>
      <p>Областният управител на Пловдив Дани Каназирева смята, че е наложително и коритото на реката в Кричим да бъде променено, за да не се разпилява водния поток в цялата и ширина от 65-70 м.</p>
      <blockquote>Дани Каназирева - областен управител на Пловдив: На всяка цена за мен е важно да се търсят компенсиращи мерки, профилиране на коритото на реката за обезпечаване на воден стоеж при по-малки водни количества и задължително според експертите в областна управа трябва да се проведе и инженерно и хидроложко проучване</blockquote>
      <p>Утре сутринта Дани Каназирева свиква спешно заседание с всички заинтересовани страни заради кризата с управлението на водите от каскада Въча.</p>
      <related>
        <a href="http://news.bnt.bg/bg/a/speshno-zasedanie-na-oblastnata-uprava-v-plovdiv-zaradi-obezvodnyavaneto-na-vcha"/>
      </related>
    </article>
  </body>
</html>