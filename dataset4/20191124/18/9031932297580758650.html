<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/boris-johnson-dzieki-brexitowi-zbudujemy-nowa-wielka-brytanie/"/>
    <meta property="og:site_name" content="Polsat News"/>
    <meta property="article:published_time" content="2019-11-24T18:56:00+00:00"/>
    <meta property="og:title" content="Boris Johnson: dzięki brexitowi zbudujemy nową Wielką Brytanię"/>
    <meta property="og:description" content="Partia Konserwatywna dokończy brexit i &quot;stworzy nową Wielką Brytanię&quot; - zapowiedział w niedzielę jej lider, premier Boris Johnson, przedstawiając program, z którym pójdzie ona do wyznaczonych na 12 grudnia przedterminowych wyborów do Izby Gmin."/>
  </head>
  <body>
    <article>
      <h1>Boris Johnson: dzięki brexitowi zbudujemy nową Wielką Brytanię</h1>
      <address>
        <time datetime="2019-11-24T18:56:00+00:00">24 Nov 2019, 18:56</time>
      </address>
      <p>
        <b>Partia Konserwatywna dokończy brexit i "stworzy nową Wielką Brytanię" - zapowiedział w niedzielę jej lider, premier Boris Johnson, przedstawiając program, z którym pójdzie ona do wyznaczonych na 12 grudnia przedterminowych wyborów do Izby Gmin.</b>
      </p>
      <related>
        <a href="https://www.polsatnews.pl/wiadomosc/2019-10-29/tusk-ue-zgodzila-sie-na-przedluzenie-brexitu/"/>
      </related>
      <p>- Mamy mniej niż trzy tygodnie do najbardziej kluczowych wyborów, odkąd pamiętamy. Wybór nigdy nie był bardziej wyraźny - przekonywał Johnson na początku przemówienia, które wygłosił w Telford, 140-tysięcznym mieście niedaleko granicy z Walią. To jedno z miejsc, które będą rozstrzygać o wyniku wyborów - w poprzednich wyborach, w 2017 r. konserwatyści wygrali w tym okręgu różnicą zaledwie 720 głosów.</p>
      <p>Jak można było się spodziewać, motywem przewodnim Johnsona był brexit. Przekonywał, że konserwatyści są jedynym ugrupowaniem, które dokończy proces wyjścia z Unii Europejskiej, a dzięki temu uwolni potencjał brytyjskiej gospodarki, dotychczas wstrzymywany przez parlamentarny pat. Kilkakrotnie ironicznie nawiązywał też do neutralnego stanowiska w sprawie wyjścia z UE, prezentowanego przez lidera opozycyjnej Partii Pracy Jeremy'ego Corbyna.</p>
      <p>- Dokończymy brexit, a będziemy mogli przywrócić przedsiębiorcom i rodzinom pewność i zaufanie. Dokończymy brexit, a będziemy mogli zająć nasze serca i umysły priorytetami Brytyjczyków - mówił.</p>
      <p>W kwestii brexitu Johnson zapowiedział, że jeszcze przed Bożym Narodzeniem przedłoży posłom do zatwierdzenia jego umowę z UE w sprawie warunków wyjścia, tak aby dotrzymana została obecnie obowiązująca data opuszczenia Wspólnoty - 31 stycznia 2020 r. Zapewnił też, że nie będzie przedłużenia okresu przejściowego, który upłynie z końcem 2020 r.</p>
      <p>
        <a href="https://www.polsatnews.pl/wiadomosc/2019-11-08/brytyjski-rzad-zapowiada-ulatwienia-wizowe-dla-lekarzy-i-pielegniarek/">
          <b>ZOBACZ: Brytyjski rząd zapowiada ułatwienia wizowe dla lekarzy i pielęgniarek</b>
        </a>
      </p>
      <p>
        <b>Obniżka podatków i zwiększenie wydatków budżetowych</b>
      </p>
      <p>Brytyjski premier zapowiedział na lata 2020-2024 obniżki podatków i zwiększenie wydatków budżetowych na łączną sumę 23,5 mld funtów, ale jak przekonywał wpływ tego na bieżący deficyt budżetowy będzie bliski zera. Jeśli chodzi o zmniejszenie obciążeń podatkowych, to najbardziej kosztowne będzie podniesienie kwoty wolnej od opłat na ubezpieczenie społeczne - o czym wspomniał w tym tygodniu - z nieco ponad 8600 funtów do 9500 funtów w 2020 r., a docelowo do 12,5 tys. funtów. W programie nie znalazła się natomiast obietnica podniesienia progu, od którego obowiązuje najwyższa stawka podatkowa z 50 tys. do 80 tys. funtów rocznie. Jak wyjaśnił, ulgi podatkowe dla najlepiej zarabiających nie są obecnie priorytetem.</p>
      <p>Największa część dodatkowych wydatków ma zostać przeznaczona na służbę zdrowia. Dzięki temu zatrudnionych ma zostać 50 tys. dodatkowych pielęgniarek, zwiększona o 50 mln liczba wizyt lekarskich, które państwowa służba zdrowia NHS jest w stanie obsłużyć, a dodatkowo co roku ma być przekazany dodatkowy 1 mld funtów na opiekę socjalną.</p>
      <p>Poprawie sytuacji w służbie zdrowia ma też służyć szybka ścieżka wizowa dla lekarzy, pielęgniarek i innego personelu medycznego. Jeśli chodzi o imigrację, to zgodnie z wcześniejszymi zapowiedziami wraz z upływem okresu przejściowego skończy się swoboda przepływu osób z UE, a potencjalni imigranci z UE i spoza niej będą traktowani w taki sam sposób. W programie konserwatystów nie znalazły się żadne konkretne deklaracje co do maksymalnego pułapu imigracji - których odkąd objęli oni władzę i tak nie udawało się dotrzymać - a jedynie ograniczono się do zapewnienia, iż spadnie liczba zarówno imigrantów o niskich kwalifikacjach, jak i ogólna liczba.</p>
      <p>Konserwatyści zapowiedzieli, że po upływie okresu przejściowego obywatele państw UE będą mogli otrzymywać zasiłki dla bezrobotnych, dopłaty mieszkaniowe i zasiłki na dzieci dopiero po pięciu latach pobytu w Wielkiej Brytanii.</p>
      <p>Jeśli chodzi o inne sprawy, to konserwatyści obiecują też zatrudnienie dodatkowo 20 tys. policjantów, osiągniecie zerowej emisji netto dwutlenku węgla do roku 2050, zwiększenie wydatków na obronność o co najmniej 0,5 proc. powyżej poziomu inflacji i przekraczanie wymaganego przez NATO poziomu 2 proc. PKB. Zapowiedzieli też zniesienie obowiązującej od 2011 r. ustawy, która wprowadziła stałą długość kadencji parlamentu, co ich zdaniem prowadzi do jego paraliżu.</p>
      <p>- W tym manifeście przedstawiamy wizję przyszłości, w której zjednoczymy nasz niesamowity kraj i podniesiemy go na wyższy poziom. Wierzymy, że po trzech i pół roku wstrzymywania przez niedziałający parlament nadszedł czas, aby uwolnić potencjał całego kraju i stworzyć nową Wielką Brytanię - przekonywał Johnson.</p>
      <p>Według wszystkich sondaży z ostatnich dni poparcie dla Partii Konserwatywnej przekracza 40 proc., osiągając średnio 42-45 proc.</p>
      <p>
        <a href="https://www.polsatnews.pl/wideo/donald-tusk-przewodniczacym-europejskiej-partii-ludowej_6760042/">WIDEO - Donald Tusk przewodniczącym Europejskiej Partii Ludowej</a>
      </p>
      <figure>
        <img src="https://r.dcs.redcdn.pl/http/o2/redefine/cp/a9/a96s1wszrvjmkq45gdyi3jn7wf93c8qn.jpg"/>
      </figure>
    </article>
  </body>
</html>