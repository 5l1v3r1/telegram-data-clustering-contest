<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/kairos/story/1032134/giryonis-xekinise-i-epelasi-tis-kakokairias-eisevale-stin-ellada-apo-ta-dytika"/>
    <meta property="og:site_name" content="Newsbomb"/>
    <meta property="article:published_time" content="2019-11-24T18:32:17+00:00"/>
    <meta property="og:title" content="«Γηρυόνης»: Ξεκίνησε η επέλαση της κακοκαιρίας - «Εισέβαλε» στην Ελλάδα από τα δυτικά"/>
    <meta property="og:description" content="Τοπικές βροχές εκδηλώνονται το βράδυ της Κυριακής 24/11 κυρίως στα ηπειρωτικά με φαινόμενα που από τις απογευματινές ώρες έχουν ενταθεί ελαφρώς."/>
  </head>
  <body>
    <article>
      <h1>«Γηρυόνης»: Ξεκίνησε η επέλαση της κακοκαιρίας - «Εισέβαλε» στην Ελλάδα από τα δυτικά</h1>
      <h2>Τοπικές βροχές εκδηλώνονται το βράδυ της Κυριακής 24/11 κυρίως στα ηπειρωτικά με φαινόμενα που από τις απογευματινές ώρες έχουν ενταθεί ελαφρώς.</h2>
      <address><time datetime="2019-11-24T18:32:17+00:00">24 Nov 2019, 18:32</time> by <a rel="author">Newsroom</a></address>
      <p>Όπως αναφέρει το meteo.gr, το <b>μέτωπο</b> των <b>πολύ ισχυρών καταιγίδων</b> που περιμένουμε να μας επηρεάσει από τις νυκτερινές ώρες, <b>στις 19:30 το βράδυ της Κυριακής</b> βρισκόταν στα ανοικτά του Ιονίου όπως φαίνεται στη δορυφορική εικόνα που ακολουθεί.</p>
      <figure>
        <img src="https://nb.bbend.net/media/news/2019/11/24/1032134/Gir_EU_Nov_24.png"/>
      </figure>
      <p>Στη δορυφορική εικόνα αποτυπώνονται επίσης οι περιοχές εκδήλωσης καταιγίδων (με κίτρινους αστερίσκους). Το μέτωπο αυτό παρουσιάζει έντονη ηλεκτρική δραστηριότητα έχοντας δώσει μέχρι τις 19:30 <b>σχεδόν 15.000 κεραυνούς σύμφωνα με το σύστημα ανίχνευσης κεραυνών «ΖΕΥΣ»</b>, όπως φαίνεται στον ακόλουθο χάρτη.</p>
      <figure>
        <img src="https://nb.bbend.net/media/news/2019/11/24/1032134/Gir_Tal_Nov_24.jpg"/>
      </figure>
      <h3>Πολύ ισχυρά φαινόμενα από το βράδυ της Κυριακής 24/11 και για 24 ώρες</h3>
      <p>Σύμφωνα και με τα νεότερα προγνωστικά στοιχεία <a href="https://www.newsbomb.gr/ellada/story/1032103/ektakto-deltio-emy-aytes-oi-perioxes-tha-pnigoyn-tis-epomenes-ores-xartes">η έντονη κακοκαιρία, <b>"Γηρυόνης"</b>, αναμένεται να επηρεάσει τη χώρα μας με ισχυρές <b>βροχές</b> και <b>καταιγίδες</b></a> και <b>πολύ θυελλώδεις</b> <b>νοτιάδες</b> το τριήμερο <b>Κυριακή 24/11 - Τρίτη 26/11. </b>Στη δορυφορική εικόνα φαίνεται το<b> εκτεταμένο βαρομετρικό χαμηλό </b>που σχετίζεται με την κακοκαιρία τις πρωινές ώρες της Κυριακής 24/11<b> με κέντρο 998hPa στην Κορσική.</b></p>
      <figure>
        <img src="https://nb.bbend.net/media/news/2019/11/24/1032134/Girionis_Nov_241.jpg"/>
      </figure>
      <p>Επισημαίνεται και πάλι ότι η μεγάλη ένταση των φαινομένων και οι σημαντικές ποσότητες βροχής που θα πέσουν στο σύνολο της κακοκαιρίας, καθιστούν την κακοκαιρία δυνητικά επικίνδυνη και ικανή να δημιουργήσει προβλήματα. Στον προγνωστικό χάρτη που ακολουθεί παρουσιάζονται οι αθροιστικές ποσότητες υετού (βροχές/καταιγίδες) του "Γηρυόνη", έως τις βραδινές ώρες της Δευτέρας 25/11.</p>
      <figure>
        <img src="https://nb.bbend.net/media/news/2019/11/24/1032134/Girionis_Nov_24_251.jpg"/>
      </figure>
      <p><b>1η φάση:</b> Την Κυριακή 24/11 <b>βροχές και σποραδικές καταιγίδες</b> εκδηλώθηκαν <b>στα ηπειρωτικά</b> (εξαιρούνται η Ανατολική Μακεδονία και η Θράκη), φαινόμενα που από τις απογευματινές ώρες <b>τοπικά εντάθηκαν</b>.</p>
      <p><b>2η φάση:</b> Από τις νυκτερινές ώρες της Κυριακής 24/11 και κατά τη διάρκεια της Δευτέρας 25/11 <b>μέτωπο πολύ ισχυρών βροχών και καταιγίδων θα διασχίσει το σύνολο της χώρας</b>, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <p>
        <b>Ισχυρές βροχές και καταιγίδες θα εκδηλωθούν στο νομό Αττικής και στην πόλη της Αθήνας από τις πρώτες πρωινές ώρες έως και το μεσημέρι της Δευτέρας 25/11, όπως φαίνεται και στο χάρτη που ακολουθεί.</b>
      </p>
      <figure>
        <img src="https://nb.bbend.net/media/news/2019/11/24/1032134/Gir_Att_Nov25.jpg"/>
      </figure>
      <p>
        <b>Διαβάστε επίσης:</b>
      </p>
      <p>
        <b>
          <a href="https://www.newsbomb.gr/kosmos/story/1032055/kairos-prosoxi-ektakti-proeidopoiisi-arnaoytogloy-gia-ta-entona-kairika-fainomena-photos">Καιρός: Προσοχή! Εκτακτη προειδοποίηση Αρναούτογλου για τα έντονα καιρικά φαινόμενα (Photos)</a>
        </b>
      </p>
      <related>
        <a href="https://www.newsbomb.gr/ellada/story/1032121/giryonis-deite-edo-lepto-pros-lepto-tin-poreia-tis-kakokairias"/>
        <a href="https://www.newsbomb.gr/ellada/story/1032106/kefalonia-demena-ta-ploia-logo-ton-thyellodon-anemon"/>
        <a href="https://www.newsbomb.gr/ellada/story/1032103/ektakto-deltio-emy-aytes-oi-perioxes-tha-pnigoyn-tis-epomenes-ores-xartes"/>
      </related>
    </article>
  </body>
</html>