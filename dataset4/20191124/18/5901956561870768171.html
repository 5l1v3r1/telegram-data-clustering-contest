<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/ropar-odnesel-6800-evrov-252483"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T18:01:00+00:00"/>
    <meta property="og:title" content="Ropar odnesel 6800 evrov"/>
    <meta property="og:description" content="V sredo okrog pol petih popoldne je v prostore pošte vstopil oboroženi ropar. In le nekaj minut pozneje se je v Prlekiji začela prava filmska iskalna akcija, v kateri so poskušali policisti v nepr..."/>
  </head>
  <body>
    <article>
      <h1>Ropar odnesel 6800 evrov</h1>
      <h2>Oborožen s pištolo je vstopil v poštno poslovalnico. Zaposleni je zagrozil in zahteval denar.</h2>
      <address><time datetime="2019-11-24T18:01:00+00:00">24 Nov 2019, 18:01</time> by <a rel="author">Oste Bakal</a></address>
      <slideshow>
        <figure>
          <img src="https://www.slovenskenovice.si/images/slike/2019/11/21/1705531.jpg"/>
          <figcaption>Roparji najraje izbirajo čas tik pred zaprtjem poslovalnic. FOTO: Oste Bakal</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1705536.jpg"/>
          <figcaption>Policisti so šli takoj v akcijo, a roparja niti včeraj še niso izsledili. FOTO: Oste Bakal</figcaption>
        </figure>
      </slideshow>
      <p>V sredo okrog pol petih popoldne je v prostore pošte vstopil oboroženi ropar. In le nekaj minut pozneje se je v Prlekiji začela prava filmska iskalna akcija, v kateri so poskušali policisti v neprebojnih jopičih in oboroženi z avtomatskimi puškami storilca izslediti. Veržej je bil precej časa obdan s policijskimi blokadami, policisti so na vseh vpadnicah pregledovali avtomobile in preverjali ljudi. Očitno pa se jim je ropar že prej izmuznil, saj ga kljub vsem naporom niso odkrili.</p>
      <figure>
        <img src="https://www.slovenskenovice.si/images/slike/2019/11/21/1705536.jpg"/>
        <figcaption>Policisti so šli takoj v akcijo, a roparja niti včeraj še niso izsledili. FOTO: Oste Bakal</figcaption>
      </figure>
      <p>»Ob 16.30 je bil OKC Murska Sobota obveščen, da je v Veržeju nekdo oropal pošto. Policisti so ob prihodu na kraj dogodka ugotovili, da je za zdaj neznani storilec, ki je bil oblečen v jakno maskirne barve in sive hlače, obut pa v črne čevlje, vstopil v prostore pošte. Tam je uslužbenki zagrozil s pištolo in zahteval denar. Uslužbenka mu ga je izročila, nato je pobegnil.<br/><br/>Vse, ki bi kar koli vedeli o storilcu, ki se je po vsej verjetnosti nekaj časa zadrževal pred pošto, prosimo, da to sporočijo na interventno številko 113 ali najbližjo policijsko postajo,« so sporočili. Ob tem je tiskovna predstavnica murskosoboške policijske uprave <b>Suzana Rauš</b> dodala, da je ropar odnesel okrog 6800 evrov.<br/> </p>
      <h3>Kako ravnati</h3>
      <p>Policisti so ob tem izdali nekaj napotkov, kako ravnati, če se kot uslužbenec banke, pošte, menjalnice, trgovine ali pa zgolj kot naključni obiskovalec znajdete iz oči v oči z roparjem. Kot pravijo na policiji, je najbolj priljubljen čas za roparje tik pred koncem poslovanja ustanov, najbolj v nevarnosti so manjše poslovalnice bank in pošt v odročnejših krajih, tiste, kjer v izmeni dela le ena uslužbenka ali dve.<br/><br/><b>Preberite še:</b> <u><a href="https://www.slovenskenovice.si/kronika/doma/clanek/ropar-s-pistolo-se-vedno-na-begu-razkrivamo-koliko-evrov-je-pobasal-252378">Ropar s pištolo še vedno na begu: razkrivamo, koliko evrov je pobasal</a></u><br/><br/>Bolj je ustanova varovana, manj je možnosti, da bo tarča ropa. Tistim, ki bi se srečali z roparjem, policisti odsvetujejo upiranje, bodo pa pozneje pri iskanju zlikovca veliko pomagali, če si bodo zapomnili roparjev videz, posebnosti na obrazu, morebitne govorne napake, način hoje ter smer in način bega.</p>
      <blockquote>16.30 je bila ura, ko se je zgodil rop.</blockquote>
      <p>Na skrajnem severovzhodu države ropi pošt sicer niso prav pogosti, je pa sodni epilog že doživel najodmevnejši rop v zadnjem obdobju, ki se je zgodil 14. januarja 2010. Takrat sta študent in kuhar iz okolice Gornje Radgone oropala poštarja iz Apač. Počakala sta ga po koncu njegovega delovnega dne, mu zagrozila s palico, nato pa mu iz avtomobila ukradla paket, v katerem je bilo med drugim 9500 evrov. Bila sta zamaskirana, a so jima policisti nekaj dni pozneje kljub temu prišli na sled. </p>
    </article>
  </body>
</html>