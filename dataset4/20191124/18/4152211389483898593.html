<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/journey/news/594473/%E0%A6%A6%E0%A7%81%E0%A6%AC%E0%A6%BE%E0%A6%87-%E0%A6%AA%E0%A6%B0%E0%A7%8D%E0%A6%AF%E0%A6%9F%E0%A6%A8%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%9A%E0%A6%BE%E0%A6%B0%E0%A6%A3%E0%A6%BE%E0%A7%9F-%E0%A6%B9%E0%A6%B2%E0%A6%BF%E0%A6%89%E0%A6%A1%E0%A7%87%E0%A6%B0-%E0%A6%A4%E0%A6%BF%E0%A6%A8-%E0%A6%85%E0%A6%AD%E0%A6%BF%E0%A6%A8%E0%A7%87%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T18:00:00+00:00"/>
    <meta property="og:title" content="দুবাই পর্যটনের প্রচারণায় হলিউডের তিন অভিনেত্রী (ভিডিও)"/>
    <meta property="og:description" content="সংযুক্ত আরব আমিরাতের জনপ্রিয় শহর দুবাইয়ের পর্যটন শিল্পের বিকাশে নতুন বৈশ্বিক প্রচারণা শুরু হলো। সেখানে পর্যটক সমাগম বৃদ্ধিতে ভূমিকা রাখতে জোট বেঁধেছেন হলিউডের তিন অভিনেত্রী গোয়াইনেথ প্যালট্রো, কেট হাডসন ও জোয়ি সালদানা। এর অংশ হিসেবে &amp;lsquo;অ্যা স্টোরি টেকস ফ্লাইট&amp;rsquo; নামের একটি..."/>
  </head>
  <body>
    <article>
      <h1>দুবাই পর্যটনের প্রচারণায় হলিউডের তিন অভিনেত্রী (ভিডিও)</h1>
      <address><time datetime="2019-11-24T18:00:00+00:00">24 Nov 2019, 18:00</time> by <a rel="author">জার্নি ডেস্ক</a></address>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/8993b7037215b282d6e2c2a246d7ea07-5ddab997454b0.png"/>
        <figcaption>দুবাইয়ে (বাঁ থেকে) গোয়াইনেথ প্যালট্রো, জোয়ি সালদানা ও কেট হাডসন</figcaption>
      </figure>
      <p>
        <b>সংযুক্ত আরব আমিরাতের জনপ্রিয় শহর দুবাইয়ের পর্যটন শিল্পের বিকাশে নতুন বৈশ্বিক প্রচারণা শুরু হলো। সেখানে পর্যটক সমাগম বৃদ্ধিতে ভূমিকা রাখতে জোট বেঁধেছেন হলিউডের তিন অভিনেত্রী গোয়াইনেথ প্যালট্রো, কেট হাডসন ও জোয়ি সালদানা। এর অংশ হিসেবে ‘অ্যা স্টোরি টেকস ফ্লাইট’ নামের একটি স্বল্পদৈর্ঘ্য ছবিতে অভিনয় করেছেন তারা। দুবাই করপোরেশন ফর ট্যুরিজম অ্যান্ড কমার্স মার্কেটিং ডিপার্টমেন্ট (ডিসিটিসিএম) শনিবার (২৩ নভেম্বর) এই ঘোষণা দিয়েছে।</b>
      </p>
      <p>ছবিটিতে দেখা যায় – দুবাই জুড়ে অনুপ্রেরণা, আবিষ্কার ও মানুষের সঙ্গে সংযোগের রঙ খুঁজতে বেরিয়ে পড়েন তিন অভিনেত্রী। শহরটির মনোমুগ্ধকর সৌন্দর্য তুলে ধরার পাশাপাশি তাদের একে অপরের মধ্যকার সখ্য ফুটে উঠেছে ছবিটিতে।</p>
      <figure>
        <iframe src="https://www.youtube.com/embed/5O0yk9TZw5Y" width="640" height="360" data-service="Youtube" scrolling="no"/>
      </figure>
      <p>নতুন ছবির শুটিং হয়েছে আমিরাতের আরব বাজার, শাখা নদী দুবাই ক্রিক ও বিস্তৃত বালিয়াড়িসহ মনোরম কিছু স্পটে। সব মিলিয়ে কাজ হয়েছে আট দিন। এটি পরিচালনা করেছেন এমি ও ডিরেক্টরস গিল্ড পুরস্কার জয়ী রিড মোরানো। তার সঙ্গে ছিলেন ৩০টিরও বেশি দেশের কলাকুশলী।</p>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/40d9e7d7c2b3867878d23df471252a09-5ddaba6bbd85c.png"/>
        <figcaption>দুবাইয়ে জোয়ি সালদানা</figcaption>
      </figure>
      <p>জোয়ি স্যালডানা তার ছেলেদের নিয়ে দুবাই রোমাঞ্চ উপভোগের জন্য মুখিয়ে আছেন। এমি পুরস্কার বিজয়ী অভিনেত্রী কেট হাডসন বলেন, ‘সত্যিকার অর্থেই দুবাইয়ের আতিথেয়তায় আমি কৃতজ্ঞ। বন্ধুভাবাপন্ন মানুষগুলোর সুবাদে আমার এই ভ্রমণ অসাধারণ লেগেছে। এজন্যই শহরটিতে বারবার আসতে ইচ্ছে করে।’</p>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/f10f6c4ae2228a48a519fb87f0381a6e-5ddabb7299f4f.jpg"/>
        <figcaption>দুবাইয়ে গোয়াইনেথ প্যালট্রো</figcaption>
      </figure>
      <p>অস্কারজয়ী অভিনেত্রী গোয়াইনেথ প্যালট্রোর কথায়, ‘দুবাই ভ্রমণে আমার অন্যতম প্রিয় ব্যাপার হলো, এখানকার মানুষ ও স্থানীয় সংস্কৃতির সঙ্গে অনায়াসে সংযোগ খুঁজে পাওয়া। দুবাইয়ে আমার অভিজ্ঞতা প্রত্যাশাকে ছাড়িয়ে গেছে। শহরটিতে দেখার মতো আরও অনেক কিছু আছে।’</p>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/893b7d6ec38d383f1b25af3cb3438c62-5ddabafec64b8.jpg"/>
        <figcaption>দুবাইয়ে জোয়ি সালদানা</figcaption>
      </figure>
      <p>ডিসিটিসিএমের সিইও ইসাম কাজিম বলেন, ‘কথোপকথনের মাধ্যমে দুবাইকে আবিষ্কারের গল্প এই ছবি। তিন অভিনেত্রীর চোখে আমরা এই শহর দেখেছি। প্রতিদিনই পর্যটকরা তাদের নতুন অধ্যায় এখানে রচনা করেন, আমরাও তাই তাদের স্বাগত জানাই।’</p>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/d542bc6d1f6d616d5d038fefcd6ce052-5ddabbadda6e1.jpg"/>
        <figcaption>দুবাইয়ে কেট হাডসন</figcaption>
      </figure>
      <p>দুবাইয়ের জনপ্রিয় ‘বি মাই গেস্ট’ সিরিজের শেষ সংস্করণের রহস্য উন্মোচিত হয়েছে ছবিটিতে। ওই সিরিজের শেষ দৃশ্যে গিনেথ প্যালট্রোর সঙ্গে দেখা গেছে বলিউড বাদশা শাহরুখ খানকে। এর মাধ্যমে দুবাই শহরের অদেখা আকর্ষণ ও অপূর্ব স্পট তুলে ধরা হয়েছে যেন পর্যটকরা এগুলো ঘুরে দেখতে উৎসাহ পান।</p>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/c81a4e3f0231134f69dd760ee1a0159c-5ddabbc235892.png"/>
        <figcaption>দুবাইয়ে (বাঁ থেকে) কেট হাডসন, জোয়ি সালদানা ও গোয়াইনেথ প্যালট্রো</figcaption>
      </figure>
      <p>
        <i>সূত্র: বলিউড হাঙ্গামা</i>
      </p>
      <p> </p>
      <footer>/জেএইচ/</footer>
    </article>
  </body>
</html>