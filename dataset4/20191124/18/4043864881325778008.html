<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/24/7232888/"/>
    <meta property="og:site_name" content="Українська правда"/>
    <meta property="article:published_time" content="2019-11-24T18:48:58+00:00"/>
    <meta property="og:title" content="Міністр оборони хоче, щоб у школах вчили протистояти інформаційним атакам"/>
    <meta property="og:description" content="Міністр оборони Андрій Загороднюк вважає, що вміння протистояти інформаційним атакам має викладатися у школах."/>
  </head>
  <body>
    <article>
      <h1>Міністр оборони хоче, щоб у школах вчили протистояти інформаційним атакам</h1>
      <address>
        <time datetime="2019-11-24T18:48:58+00:00">24 Nov 2019, 18:48</time>
      </address>
      <p>Міністр оборони Андрій Загороднюк вважає, що вміння протистояти інформаційним атакам має викладатися у школах.</p>
      <p><b>Джерело</b>: Загороднюк на Міжнародному безпековому форумі у Галіфаксі, повідомляє <a href="http://www.mil.gov.ua/news/2019/11/24/ministr-oboroni-ukraini-vzyav-uchast-u-panelnij-diskusii-ta-proviv-nizku-robochih-zustrichej-v-ramkah-bezpekovogo-forumu-u-kanadi/">сайт Міноборони</a></p>
      <p><b>Деталі</b>: Виступаючи у панельній дискусії з тематики гібридного впливу та кіберзагроз, Загороднюк наголосив, що на сьогодні Україна є країною, яка не лише протистоїть збройній агресії, а фактично стала й "полем битви" і постійно відбиває атаки – як в інформаційному, так і в кібернетичному просторі.</p>
      <p><b>Пряма мова</b>: "Ми постійно вчимося, багато чого знаємо і  розуміємо. Ми вже навчилися відбивати такі атаки, але простір постійно розвивається, спонукаючи нас діяти набагато активніше.</p>
      <p>Сьогодні багато країн інвестують в розвиток кібернетичного напряму, але, нажаль, ми ніколи не будемо діяти швидше, ніж ті, хто цілеспрямовано розробляє нові форми ведення інформаційних і кібернетичних війн. Тому єдиним можливим фактором спротиву є загальні зусилля країн, а також людей, які в них проживають, протистояти таким викликам".</p>
      <p><b>Деталі</b>: На думку міністра, у школах має викладатися, як відрізняти правду від неправди, як перевіряти інформацію і дотримуватися "цифрової гігієни".</p>
      <p>У якості прикладу Загороднюк навів досвід Бельгії, де наразі школярі проходять такі уроки і навчаються орієнтуватися в інформаційних потоках. Міністр підкреслив, що подібні приклади мають стати загальним підходом та однією зі складових загальної культури людей.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/20/7232493/"/>
        <a href="https://www.pravda.com.ua/news/2019/11/19/7232453/"/>
        <a href="https://www.pravda.com.ua/news/2019/11/19/7232449/"/>
      </related>
    </article>
  </body>
</html>