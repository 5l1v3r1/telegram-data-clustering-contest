<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/lamia-skotothike-liga-metra-prin-ftasei-spiti-kare-kare-i-metopiki-thanatou-video/2922341/"/>
    <meta property="og:site_name" content="Newsit.gr"/>
    <meta property="article:published_time" content="2019-11-24T18:14:41+00:00"/>
    <meta property="og:title" content="Λαμία: Σκοτώθηκε λίγα μέτρα πριν φτάσει σπίτι! Καρέ καρέ η μετωπική θανάτου [video]"/>
    <meta property="og:description" content="Σοκαρισμένη η Λαμία από το φρικτό τροχαίο που σημειώθηκε τα ξημερώματα με αποτέλεσμα να χάσει τη ζωή του ένας πολύτεκνος πατέρας, την ώρα που επέστρεφε από γάμο μαζί με την οικογένειά του. Κάμερα ασφαλείας κατέγραψε καρέ καρέ τη φρικτή μετωπική σύγκρουση. Μέσα στο αυτοκίνητο εκτός από τον 37χρονο βρισκόταν η 32χρονη γυναίκα του και οι δύο κορούλες τους, ηλικίας 4 και 5 ετών."/>
  </head>
  <body>
    <article>
      <h1>Λαμία: Σκοτώθηκε λίγα μέτρα πριν φτάσει σπίτι! Καρέ καρέ η μετωπική θανάτου [video]</h1>
      <h2>Σοκαρισμένη η Λαμία από το φρικτό τροχαίο που σημειώθηκε τα ξημερώματα με αποτέλεσμα να χάσει τη ζωή του ένας πολύτεκνος πατέρας, την ώρα που επέστρεφε από γάμο μαζί με την οικογένειά του. Κάμερα ασφαλείας κατέγραψε καρέ καρέ τη φρικτή μετωπική σύγκρουση. Μέσα στο αυτοκίνητο εκτός από τον 37χρονο βρισκόταν η 32χρονη γυναίκα του και οι δύο κορούλες τους, ηλικίας 4 και 5 ετών.</h2>
      <address><time datetime="2019-11-24T18:14:41+00:00">24 Nov 2019, 18:14</time> by <a rel="author">Newsit Newsroom</a></address>
      <p>Ο 37χρονος ο οποίος ήταν επαγγελματίας οδηγός πρόλαβε να πατήσει φρένο και να στρίψει το τιμόνι δεξιά. Η σύγκρουση όμως ήταν τόσο σφοδρή που εκείνος σκοτώθηκε ακαριαία και η σύζυγός του τραυματίστηκε πολύ σοβαρά και τώρα δίνει μάχη για τη ζωή της.</p>
      <p>Το τρομερό δυστύχημα έγινε σε μικρή απόσταση από το σπίτι της οικογένειας, που πριν διασκέδαζε σε γάμο στην Αθήνα. Τα δύο κοριτσάκια που βρίσκονταν στο πίσω κάθισμα ήταν μάλιστα παρανυφάκια, έχουν μεταφερθεί και νοσηλεύονται εκτός κινδύνου αλλά με κατάγματα και σε κατάσταση σοκ σε δωμάτιο στην Ορθοπεδική Κλινική του Παίδων.</p>
      <h3>Βίντεο ντοκουμέντο από το τροχαίο</h3>
      <p>Ο συνοδηγός του ασημί αυτοκινήτου <a href="https://www.newsit.gr/topikes-eidhseis/lamia-vinteo-apo-to-sokaristiko-troxaio/2922273/">όπως φαίνεται στο βίντεο ντοκουμέντο</a> λίγα δευτερόλεπτα μετά τη σύγκρουση ανοίγει την πόρτα και προσπαθεί να συνειδητοποιήσει τι έχει συμβεί. Κατευθύνεται στην πόρτα του οδηγού για να διαπιστώσει αν ο φίλος του είναι καλά. Διερχόμενα αυτοκίνητα σταματούν και οι επιβάτες τους σπεύδουν να βοηθήσουν.</p>
      <p>Το μαύρο αυτοκίνητα της οικογένειας μετατράπηκε σε μια άμορφη μάζα σιδερικών. Χρειάστηκε η επέμβαση της πυροσβεστικής για να απεγκλωβιστεί ο νεκρός οδηγός, βαριά τραυματισμένη γυναίκα και τα δύο κοριτσάκια.</p>
      <figure>
        <iframe src="https://www.youtube.com/embed/XiO8yyFG3gg" width="640" height="360" data-service="Youtube" scrolling="no"/>
      </figure>
      <h3>Λίγα μέτρα από το σπίτι τους</h3>
      <p>Ο νεκρός ήταν πρόεδρος του Σωματείου Ιδιοκτητών Αυτοκινητιστών στο ΚΤΕΛ Φθιώτιδας. Στο σπίτι τους περίμεναν τα δύο μικρότερα παιδιά της οικογένειας ηλικίας τριών και ενός έτους… Δυστυχώς μόλις ένα χιλιόμετρο μακριά τον πρόλαβε ο θάνατος.</p>
      <p>Ο οδηγός του άλλου αυτοκινήτου συνελήφθη όπως προβλέπεται από τον νόμο ενώ οι αστυνομικοί της τροχαίας αναμένουν τα αποτελέσματα των εργαστηριακών εξετάσεων που θα δείξουν αν ήταν υπό την επήρεια αλκοόλ ή άλλης ουσίας.</p>
      <figure>
        <iframe src="https://www.youtube.com/embed/ZcIzVppqHDY" width="640" height="360" data-service="Youtube" scrolling="no"/>
      </figure>
      <p>Με πληροφορίες από OPEN, <a href="http://www.lamiareport.gr/index.php/topika/item/140925-sygklonistiko-kamera-kategrapse-to-fovero-troxaio-pou-skotothike-o-polyteknos-pateras">lamiareport</a></p>
    </article>
  </body>
</html>