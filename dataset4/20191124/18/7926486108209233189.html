<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013181/%D8%B3%D8%A7%D8%AE%D8%AA-%DB%B3-%D9%87%D8%B2%D8%A7%D8%B1-%D9%88%D8%A7%D8%AD%D8%AF-%D9%85%D8%B3%DA%A9%D9%88%D9%86%DB%8C-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T18:36:07+00:00"/>
    <meta property="og:title" content="ساخت ۳ هزار واحد مسکونی در مناطق زلزله‌زده"/>
    <meta property="og:description" content="رئیس بنیاد مسکن انقلاب اسلامی گفت: ۲ هزار واحد در میانه و یک هزار واحد در سراب با تخریب روبه‌رو شده است."/>
  </head>
  <body>
    <article>
      <h1>ساخت ۳ هزار واحد مسکونی در مناطق زلزله‌زده</h1>
      <address>
        <time datetime="2019-11-24T18:36:07+00:00">24 Nov 2019, 18:36</time>
      </address>
      <p>
        <i>رئیس بنیاد مسکن انقلاب اسلامی گفت: ۲ هزار واحد در میانه و یک هزار واحد در سراب با تخریب روبه‌رو شده است.</i>
      </p>
      <p>به گزارش مشرق، علیرضا تابش امشب در نشست خبری خود با رسانه‌های آذربایجان‌شرقی اظهار کرد: زلزله ای به بزرگی ۵/۹ ریشتر در ساعت ۲:۱۷ در آذربایجان‌شرقی رخ داد و بعد از اینکه بررسی شد،  بیش از ۶۰ روستا متاثر شد،پس‌لرزه‌های ۴/۸ ریشتر نیز مزید بر تخریب بیشتر شد.</p>
      <blockquote>ببینید:<br/><a href="https://www.mashreghnews.ir/photo/1012318/%D8%B9%DA%A9%D8%B3-%D9%88%D8%B6%D8%B9%DB%8C%D8%AA-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D8%B4%D9%87%D8%B1%D8%B3%D8%AA%D8%A7%D9%86-%D9%85%DB%8C%D8%A7%D9%86%D9%87">عکس/ وضعیت <i>مناطق</i><i>زلزله</i><i>زده</i> شهرستان میانه</a></blockquote>
      <p>رئیس بنیاد مسکن انقلاب اسلامی با بیان اینکه زلزله با اینکه شدید بود ولی خداروشکر طبق آمار تخریب زیادی صورت نگرفته، تصریح کرد: الحمدالله بنیاد مسکن طی سال‌ها در رابطه با بهسازی و مقاوم‌سازی کارهای زیادی انجام گرفته است.</p>
      <p>وی با اشاره به عملیات امدادی و نجات در حیطه وظایف دستگاه‌های مربوطه گفت: بنیاد مسکن بلافاصله بعد از زلزله در منطقه حضور داشت در حالیکه معمولا این تایم زمانی در بحران‌ها یک یا دو ماه به طول می‌انجامد به طوریکه دوره اسکان موقت را در سریع‌ترین زمان به اسکان دائم وصل می‌کنیم.</p>
      <p>تابش با بیان اینکه اسکان اضطراری با چادر بود و سپس اسکان موقت به دو شیوه "استقرار در خانه قوم و خویش و اجاره" صورت گرفت، گفت: یک‌هزار و ۴۰ نفر از این طریق از بنیاد مسکن اجاره‌بها دریافت کرده‌اند،به طوریکه به‌ازای هر واحد مسکونی که تخریب شده، این اجاره‌بها را می‌توانند دریافت کنند.</p>
      <p>وی افزود: پول بلاعوض اجاره‌بها تامین شده است و در حساب قرار دارد.</p>
      <p>رئیس بنیاد مسکن انقلاب اسلامی با تاکید بر اینکه روش دوم ساخت مکان‌های کوچک برای افراد است، گفت: یک‌هزار و ۴۰ واحد پول دریافت کرده و ۲۳۳ اتاقک نیز ساخته شده است.  </p>
      <p>وی بیان کرد: سوالی از من پرسیدند که هنوز چادرنشین وجود دارد در حالیکه این یک موضوعی است که ما معمولا در همه بحران‌ها با آن روبه‌رو هستیم زیرا افرادی هستند که خانه آنها تخریب نشده ولی از ترس در چادر زندگی می‌کنند.</p>
      <p>تابش اضافه کرد: وجود چادر دلیل بر این نیست که افراد چادرنشین هستند و در سرما و گرما در چادر زندگی می‌کنند.</p>
      <p>وی یادآور شد: ما منعی بر استفاده از چادر افراد نداریم ولی اذهان عمومی اینگونه فکر نکنند که آنها در چادر زندگی می‌کنند.</p>
      <p>رئیس بنیاد مسکن انقلاب اسلامی به مرحله آواربرداری اشاره کرد و گفت: در حال اتمام روزهای پایانی آواربرداری هستیم و تاکنون ۹۰۰ واحد مسکونی و دامی و غیره آواربرداری شده است.</p>
      <p>وی با تاکید بر اینکه ۲۰۰ دستگاه ماشین‌آلات در محل آوارهاست، ادامه داد: ما مسوول آواربرداری هستیم و هر جایی که آواربرداری نشده است، در سریع‌ترین زمان آوار آنجا برداشته خواهد شد.</p>
      <p>تابش متذکر شد: مبنای ما ساخت سریع خانه‌هاست که آماده‌سازی و پی‌سازی می‌باشد.</p>
      <p>وی با بیان اینکه ساخت تقریبا ۳ هزار واحد اسکان دائمی و ۲ هزار واحد دامی را در دستور کار داریم، گفت: برای واحد دامی نیز وام داده می‌شود و الحمدالله تامین اعتبار شده است.</p>
      <p>رئیس بنیاد مسکن انقلاب اسلامی با تاکید بر اینکه فضای روستاهای استان معیشت‌محور است و نمی‌توان این معیشت را از آنها گرفت، اظهار داشت: ۳۰ واحد فضای مسکونی پی‌کنی شده است و هر کسی با ما همکاری کرده و پای کار بیاید، می‌توان در سریع‌ترین زمان خانه آنها را ساخت.</p>
      <p>وی توضیح داد: ساختمان پیچ و مهره‌ای آماده است ولی اگر فردی علاقه به بهسازه‌های دیگر اعم از بتنی و یا کلافی در ساختمان داشته باشند، می‌توانند وام گرفته و بسازند.  </p>
      <p>تابش با اشاره بر اینکه ۴۰ میلیون تومان در روستا وام مسکن اعطا می‌شود، گفت: ۱۵ میلیون تومان وام معیشتی، ۱۰ میلیون تومان بلاعوض اجاره‌ای، ۵ میلیون تومان واحد دامی اعطا می‌شود که در مجموع ۸۰ میلیون تومان به هر خانوار داده می‌شود.</p>
      <p>وی تصریح کرد: تسهیلات بانکی را دولت تصویب کرده و کمیسیون اعتباری بانک مرکزی نیز یک روزه آن را تامین کرد.</p>
      <p>رئیس بنیاد مسکن انقلاب اسلامی با تاکید بر اینکه شرایط خیلی آماده کار است و بسترهای مناسب و آماده‌تر از شرایط عادی را داریم، افزود: از سیل و زلزله تجارب زیادی داریم به طوریکه در سیل اول سال نزدیک به ۱۳۶ هزار واحد برای ساخت داشتیم که تا الان ۷۰ هزار آن ساخته شده و مابقی در حال پی‌کنی می‌باشد.  </p>
      <p>وی خاطرنشان کرد: سیستم ثبت اطلاعات و اسناد فراهم شده و در حال کنترل و رصد افراد و دریافتی اعتبار و مصالح می‌باشد.</p>
      <p>تابش افزود: ۴ هزار تن فولاد حواله شده و پول آن پرداخت شده است به طوریکه تخفیف زیادی از طریق وزیر صمت برای این فولادها دریافت کرده و به همان قیمت خرید نیز فولادها اعطا خواهد شد.</p>
      <p>وی با بیان اینکه سیمان از سوی بسیج مستضعفان اعطا شده است ولی به اندازه همان سیمان، پول حمل است که بنیاد مسکن آن را دریافت نمی‌کند، گفت: ما خود را آماده کرده‌ایم تا با این شرایط کار کرده و تا عید همه کارها را به اتمام برسانیم.</p>
      <p>تابش گفت: تسهیل در امور داریم به طوریکه بیشترین تخریب در منطقه میانه است و برای این منظور ستاد در صومعه اولیا قرار دادیم تا مصالح و کارهای بانکی برای انجام کارها انجام گیرد.</p>
      <p>وی افزود: ۲ هزار واحد در میانه و یک هزار واحد در سراب با تخریب روبه‌رو شده است.</p>
      <p>منبع: فارس</p>
    </article>
  </body>
</html>