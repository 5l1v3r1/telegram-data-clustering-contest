<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/24/leggi-notizia/argomenti/attualita/articolo/puo-bastare-un-singolo-sciatore-per-innescare-valanghe-il-pericolo-e-da-forte-a-molto-forte-su-tu.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-24T18:18:00+00:00"/>
    <meta property="og:title" content="Può bastare un singolo sciatore per innescare valanghe: il pericolo è da Forte a Molto Forte su tutti i settori alpini"/>
    <meta property="og:description" content="Sono attese numerose valanghe spontanee di dimensioni da medie a molto grandi, che potranno ancora raggiungere viabilità e infrastrutture di fondovalle soprattutto nei siti non ancora scaricatisi"/>
  </head>
  <body>
    <article>
      <h1>Può bastare un singolo sciatore per innescare valanghe: il pericolo è da Forte a Molto Forte su tutti i settori alpini</h1>
      <h2>Sono attese numerose valanghe spontanee di dimensioni da medie a molto grandi, che potranno ancora raggiungere viabilità e infrastrutture di fondovalle soprattutto nei siti non ancora scaricatisi</h2>
      <address><time datetime="2019-11-24T18:18:00+00:00">24 Nov 2019, 18:18</time> by <a rel="author">Dal sito di Arpa Piemonte</a></address>
      <p>Nevicate di forte intensità interessano le Alpi Piemontesi da venerdì. Complessivamente, negli ultimi 3 giorni, si registrano a 2000m di quota 70-130 cm su Lepontine, 90-140cm su Pennine, 90-170 cm sulle Graie, 50-100 cm sulle Cozie Nord, 70-80cm sulle Alpi Cozie Sud, 110-140 cm sulle Marittime e 90-110cm su Alpi Liguri.</p>
      <p>La quota delle nevicate è stata generalmente sui 1100-1300 m, con valori che hanno oscillato anche notevolmente raggiungendo, nelle valli più strette e sotto i rovesci nevosi più intensi, 800-900m di quota nelle Alpi Marittime e valori più elevati (1400-1600m) nelle zone più esposte sulla pianura e ai flussi da SE in quota.</p>
      <p>Il pericolo valanghe, seppur lievemnete in attenuazione, resta ai massimi gradi: da 4 (FORTE) a 5 (MOLTO FORTE) su una scala che va da 1 a 5.</p>
      <p>Sono attese numerose valanghe spontanee di dimensioni da medie a molto grandi, che potranno ancora raggiungere viabilità e infrastrutture di fondovalle soprattutto nei siti non ancora scaricatisi. Le valanghe saranno di neve umida o bagnata sotto i 2200-2400m, mentre i distacchi alle quote superiori saranno di neve asciutta che si appesantisce lungo il percorso, incorporando neve più umida e materiali (legno, pietre).</p>
      <p>I venti dai quadranti orientali, forti o molto forti in quota, incrementano spessore e dimensione degli accumuli, diffusi sui pendii a tutte le esposizioni, che possono essere facilmente sollecitati già al passaggio del singolo sciatore e innescare valanghe di dimensioni considerevoli.</p>
      <p>Le attività in ambiente innevato sono fortemente limitate e richiedono una grande capacità di valutazione locale.</p>
      <p>La tendenza per i giorni a partire da martedì 26 novembre sono di una graduale riduzione per il consolidamento del manto nevoso. </p>
    </article>
  </body>
</html>