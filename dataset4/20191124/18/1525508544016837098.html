<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780018/%D9%87%DB%8C%DA%86-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA%DB%8C-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D9%BE%D8%B0%DB%8C%D8%B1%D9%81%D8%AA%D9%86%DB%8C-%D9%86%DB%8C%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T18:44:57+00:00"/>
    <meta property="og:title" content="هیچ افزایش قیمتی در سیستان و بلوچستان پذیرفتنی نیست"/>
    <meta property="og:description" content="زاهدان - سرپرست معاونت هماهنگی امور اقتصادی استانداری سیستان و بلوچستان گفت: هیچ‌گونه افزایش قیمتی در این استان پذیرفتنی نیست و برنامه‌ای نیز برای افزایش قیمت کالاها و خدمات وجود ندارد."/>
  </head>
  <body>
    <article>
      <h1>هیچ افزایش قیمتی در سیستان و بلوچستان پذیرفتنی نیست</h1>
      <address>
        <time datetime="2019-11-24T18:44:57+00:00">24 Nov 2019, 18:44</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی استانداری سیستان و بلوچستان، مجید محبی در نشست ستاد تنظیم بازار سیستان و بلوچستان اظهار داشت: افزایش قیمت بنزین نقشی در حمل و نقل کالاها ندارد زیرا ناوگان حمل و نقل جاده ای از نفت گاز استفاده می کنند و تاثیر افزایش قیمت بنزین فقط بر حمل و نقل مسافر درون شهری خود را نشان می‌دهد که برای این موضوع نیز تدابیر لازم اندیشیده و سهمیه بنزین تاکسی ها به صورت کامل برقرار شده است.</p>
      <p>وی افزود: شاید برخی به موضوع افزایش قیمت بنزین به عنوان تهدید بنگرند، ولی این موضوع فرصت‌های بسیار زیادی را ایجاد می کند که از آن جمله می توان به ساماندهی بهتر حمل و نقل مسافر، تولید ملی، کاهش آلودگی هوا و جلوگیری از اسراف اشاره کرد، از طرفی دولت نیز تدابیر لازم را اندیشید و یارانه حمایتی را در سه مرحله به حساب سرپرستان خانوارها واریز کرد.</p>
      <p>سرپرست معاونت هماهنگی امور اقتصادی استانداری سیستان و بلوچستان تاکیدکرد: نظارت‌ها باید به صورت گسترده و کیفی بویژه در زمینه حمل و نقل درون شهری و تاکسی ها انجام شود و شهرداری و اداره حمل و نقل و پایانه‌ها نیز به این موضوع توجه ویژه داشته باشند، زیرا تعداد زیادی از تاکسی ها خارج از سرویس هستند و خدمات رسانی لازم را انجام نمی‌دهند.</p>
      <p>محبی بیان کرد: با توجه به حجم گسترده واحدهای اقتصادی در استان و بر اساس اعلام همکاری سازمان بسیج اصناف در زمینه نظارت بر واحدهای اقتصادی، سازمان صنعت، معدن و تجارت استان باید با توجه به این فرصت پیش آمده گروه های بازرسی را با هدف کنترل بیشتر بازار افزایش دهد. <br/>وی نصب برچست قیمت بر روی کالاها را با اهمیت دانست و از اصناف خواست به جهت حمایت از حقوق مصرف کنندگان و جلوگیری از گرانفروشی به انجام این کار مبادرت ورزند.</p>
      <p>
        <b>قیمت برنج در روزهای آتی کاهش چشمگیری خواهد داشت</b>
      </p>
      <p>رئیس سازمان صنعت،معدن و تجارت سیستان و بلوچستان نیز در این جلسه اظهار داشت: با ترخیص برنج از گمرکات و عرضه برنج در سطح استان، قیمت برنج در روزهای آتی کاهش چشمگیری خواهد داشت.</p>
      <p>نادر میرشکار افزود: پس از افزایش نرخ بنزین بر اساس پیش بینی ها یک سری التهاباتی در سطح جامعه بوجود آمد که خوشبختانه با مدیریت لازم این التهابات رفع و از هر گونه افزایش قیمت جلوگیری شد همچنین مصوباتی که در رابطه با افزایش قیمت در گذشته تصویب شده بود لغو شد.</p>
      <p>وی افزود: در زمینه سوخت تاکسی های حمل و نقل درون شهری و با توجه به حساسیت این بخش تصمیم گیری لازم انجام و سهمیه آنها اعمال شد و آن دسته از تاکسی هایی که سهمیه لازم را دریافت نکرده اند پس از اعلام سهمیه، سهمیه قبلی آنها در کارت سوخت ذخیره و قابل استفاده خواهد بود.</p>
      <p>میرشکار گفت: با توجه به نشست شورای معاونین وزارت صنعت، معدن و تجارت با حضور وزیر و روسای سازمانهای صمت استانها به صورت ویدئو کنفرانس، موضوع وانت بارهای حمل کالا بررسی و عنوان شد که بزودی سهمیه آنها نیز مشخص و در کارت سوخت‌شان شارژ خواهد شد.</p>
      <p>رئیس سازمان صنعت، معدن و تجارت سیستان و بلوچستان افزود: همه دستگاههای نظارتی در استان دست به دست هم داده اند تا بازار کنترل و التهابی در سطح بازار وجود نداشته باشد و اصناف نیز به عنوان مهمترین بخش توزیع کالا و خدمات رسانی به مردم همکاری لازم را صورت داده اند و التهابی از لحاظ اجتماعی و عرضه کالا در سطح استان بوجود نیامد و ما نیز به صورت کامل پاسخگوی مردم استان از طریق ستاد رسیدگی به شکایات مردمی و ۱۲۴ بوده ایم.</p>
      <p>وی گفت: تامین کالاهای اساسی به صورت ویژه رصد می شود و از طریق سامانه جامع انبارها موجودی کالا در انبار رصد تا کمبودی بویژه در زمینه کالاهای اساسی مورد نیاز مردم ایجاد نشود و مهمتر ذخیره سازی کالا بویژه کالاهای اساسی در استان بسیار مناسب است که نگرانی در این زمینه وجود ندارد.</p>
      <p>میرشکار تصریح کرد: بازار هم اکنون نیاز به توزیع ویژه کالای اساسی ندارد و در صورت نیاز از سهمیه های ذخیره سازی شده استفاده خواهد شد.</p>
      <p>وی در زمینه افزایش قیمت برنج گفت: افزایش قیمت برنج یک روند غیر طبیعی را طی کرده و در این زمینه باید متمرکز شویم و نیاز جامعه را رفع کنیم.</p>
      <p>وی ادامه داد: برنج وارداتی در انبارهای گمرکات وجود دارد که روند ترخیص آن در حال انجام است و پس از ترخیص و عرضه، در روزهای آینده قیمت این کالا کاهش چشمگیری خواهد داشت.</p>
      <p>میرشکار بیان کرد: در صورتی که از طریق سامانه جامع انبارها مشخص شود برنج در انباری وجود دارد، این محصول سریعا باید در بازار عرضه شود و در صورتی که برخی از افراد از عرضه برنج امتناع کنند، کالا مشمول احتکار شده و برخورد جدی و تعزیری با آنها صورت خواهد گرفت.</p>
    </article>
  </body>
</html>