<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/moto/moto2-marc-vds-punta-su-fernandez-zarco-marquez-motogp-469089.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T18:15:42+00:00"/>
    <meta property="og:title" content="Moto2 | Marc VDS punta su Fernandez"/>
    <meta property="og:description" content="Il pilota spagnolo raccoglie l'eredità lasciata da Alex Marquez, un ulteriore indizio sul passaggio in Ducati Avintia da parte di Johann Zarco"/>
  </head>
  <body>
    <article>
      <h1>Moto2 | Marc VDS punta su Fernandez</h1>
      <h2>Il pilota spagnolo raccoglie l'eredità lasciata da Alex Marquez, un ulteriore indizio sul passaggio in Ducati Avintia da parte di Johann Zarco</h2>
      <address><time datetime="2019-11-24T18:15:42+00:00">24 Nov 2019, 18:15</time> by <a rel="author">Marco Belloro</a></address>
      <p>Una casella non di poco conto in questo inatteso domino di <b>mercato</b> di fine 2019 a cavallo tra MotoGP e Moto2 ha preso posto. Il team Marc VDS, vincitore nuovamente in Moto2 con Alex Marquez dopo aver ceduto il passo al team Sky VR46 nel 2018, ha infatti messo sotto contratto <b>Augusto Fernandez</b> per il 2020 dopo aver visto il campione Alex Marquez passare in MotoGP addirittura in Honda HRC al fianco del fratello Marc in seguito al ritiro di Jorge Lorenzo.</p>
      <blockquote>
        <a href="https://www.formulapassion.it/motorsport/moto/motogp-abraham-saluta-licenziato-via-mail-468993.html">MotoGP | Abraham saluta: “Licenziato via mail”</a>
      </blockquote>
      <p>Quella sella era ambita anche da <b>Johann Zarco</b>, pronto ad andare a caccia del terzo titolo in Moto2 in attesa di avere una nuova chance in MotoGP nel 2021 con una moto competitiva. L’ufficializzazione di Augusto Fernandez lascia intendere che il francese abbia accettato l’offerta della Ducati Avintia la quale ha licenziato Karel Abraham. La entry list dei test di Jerez vede Eric Granado annunciato insieme ad Esteve Rabat, sul tavolo di Zarco c’è sicuramente anche l’offerta da parte della Yamaha di diventare il pilota di riferimento del test-team con opzioni importanti sul 2021, ma una stagione da titolare con una casa come la Ducati è un treno che difficilmente Zarco lascerà passare.</p>
      <blockquote>
        <a href="https://www.formulapassion.it/motorsport/moto/motogp-yamaha-lofferta-a-zarco-resta-valida-468593.html">MotoGP | Yamaha: “L’offerta a Zarco resta valida”</a>
      </blockquote>
      <p>Intanto il team Marc VDS ha piazzato un colpo sicuramente interessante sul mercato in ottica 2020 dal momento che proprio<b> Augusto Fernandez</b> si è rivelato uno degli avversari più ostici per Alex Marquez. L’ex pilota Pons ha chiuso al quinto posto con tre vittorie di tappa e nella prossima stagione punterà senza mezzi termini al titolo forte anche di un team di assoluto livello per la categoria che darà anche un’ultima chance a Sam Lowes. Lo spagnolo ha battuto la concorrenza di Sandro Cortese. Queste le parole di Augusto Fernandez: <i>“Per me approdare in una struttura come questa è un sogno che si avvera, l’obiettivo ovviamente sarà vincere delle gare per puntare al titolo. Voglio ringraziare il team manager Marc Van Der Straten e tutti gli sponsor che hanno deciso di riporre in me la loro fiducia. Darò il massimo per non deluderli”.</i></p>
      <footer>RIPRODUZIONE RISERVATA</footer>
    </article>
  </body>
</html>