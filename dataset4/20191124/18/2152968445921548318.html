<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/24/biznesmen-kupi-cilindyr-na-hitler-za-izraelska-fondaciia.430648"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T18:10:00+00:00"/>
    <meta property="og:title" content="Бизнесмен купи цилиндър на Хитлер за израелска фондация"/>
    <meta property="og:description" content="Похарчи 545 000 евро за десет вещи на фюрера | Dnes.bg"/>
  </head>
  <body>
    <article>
      <h1>Бизнесмен купи цилиндър на Хитлер за израелска фондация</h1>
      <h2>Похарчи 545 000 евро за десет вещи на фюрера</h2>
      <address><time datetime="2019-11-24T18:10:00+00:00">24 Nov 2019, 18:10</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Ливански бизнесмен, който работи в Швейцария, ще предостави на израелска фондация цилиндър и други вещи, принадлежали на германския лидер Адолф Хитлер, предаде Франс прес.</p>
      <p>Вещите бяха купени от Абдула Шатила на търг, организиран в сряда от германската аукционна къща "Херман Хисторика".</p>
      <p>На търга Шатила даде около 545 000 евро за десет вещи, сред които бе и цилиндърът на Хитлер, табакерата на фюрера, пишещата му машина и луксозно издание на книгата му "Моята борба", принадлежало на високопоставения нацист Херман Гьоринг.</p>
      <p>Бизнесменът, натрупал състояние от търговия с диаманти и недвижими имоти в Женева, заяви пред швейцарското издание "Матен диманш", че е купил вещите, за да не бъдат използвани за неонацистка пропаганда.</p>
      <p>"Крайнодесният популизъм и антисемитизмът се засилват в цяла Европа и по света. Не искам тези вещи да се озоват в лоши ръце и да бъдат използвани от хора с недостойни намерения", изтъкна Шатила пред "Матен диманш".<br/>Шатила ще предостави вещите на израелската асоциация "Керен Хайесод". "Ще им дам вещите, които ще бъдат изложени в музей", каза той.</p>
      <p>Абдула Шатила е роден през 1974 г. в Бейрут в семейство на християни бижутери. Той е сред 300-те най-богати хора в Швейцария, отбелязва Франс прес. /БТА/<br/> </p>
    </article>
  </body>
</html>