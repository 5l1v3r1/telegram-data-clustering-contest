<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/aeroflot-rusko-letadlo-nouzove-pristani-moskva-anapa-nedele_1911241851_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T18:51:00+00:00"/>
    <meta property="og:title" content="Letadlo ruského Aeroflotu muselo nouzově přistát. Kopilot zkolaboval, později zemřel"/>
    <meta property="og:description" content="Společnost Aeroflot k případu uvedla, že druhý pilot v sobotu absolvoval povinnou lékařskou prohlídkou, při níž u něj doktoři neshledali žádné zdravotní problémy."/>
  </head>
  <body>
    <article>
      <h1>Letadlo ruského Aeroflotu muselo nouzově přistát. Kopilot zkolaboval, později zemřel</h1>
      <address><time datetime="2019-11-24T18:51:00+00:00">24 Nov 2019, 18:51</time> by <a rel="author">ČTK</a></address>
      <p>
        <b>Letadlo ruské společnosti Aeroflot muselo v neděli nouzově přistát kvůli těžké zdravotní indispozici druhého pilota. I přes rychlou lékařskou pomoc muž zemřel v sanitce, informovaly ruské agentury TASS a Interfax. Podle zatím nepotvrzených informací šlo buď o infarkt, nebo o utrženou krevní sraženinu.</b>
      </p>
      <p>Letadlo mířilo z Moskvy do Anapy na pobřeží Černého moře. Druhému pilotovi se náhle udělalo špatně, proto kapitán Airbusu A320 požádal o nouzové přistání v Rostově na Donu.</p>
      <p>Jeho kolegu si pak převzali do péče záchranáři, muži narozenému v roce 1970 už ale nedokázali pomoci a pilot zemřel v sanitce.</p>
      <p>Společnost Aeroflot k případu uvedla, že druhý pilot v sobotu absolvoval povinnou lékařskou prohlídkou, při níž u něj doktoři neshledali žádné zdravotní problémy. Pravidelně se také každého půl roku podroboval požadovaným lékařským testům, informoval TASS.</p>
      <related>
        <h4>Související články</h4>
        <a href="https://www.irozhlas.cz/zpravy-svet/letadlo-rusko-kukurice-kukuricne-pole-nehoda-moskva_1908150921_ako"/>
      </related>
    </article>
  </body>
</html>