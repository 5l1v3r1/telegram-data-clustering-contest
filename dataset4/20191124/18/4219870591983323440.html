<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.295.html:832139-U-Moraci-ne-moze-bez-drame-Sudije-pogurale-Buducnost-Trinkijeri-iskljucen-Partizan-pao-u-trileru"/>
    <meta property="og:site_name" content="Вечерње новости"/>
    <meta property="article:published_time" content="2019-11-24T18:52:00+00:00"/>
    <meta property="og:title" content="U Morači ne može bez drame: Sudije pogurale Budućnost, Trinkijeri isključen, Partizan pao u trileru"/>
    <meta property="og:description" content="Košarkaši Partizana poraženi su od Budućnosti rezultatom 65:60 u derbiju 8. kola ABA lige u podgoričkoj"/>
  </head>
  <body>
    <article>
      <h1>U Morači ne može bez drame: Sudije pogurale Budućnost, Trinkijeri isključen, Partizan pao u trileru</h1>
      <address><time datetime="2019-11-24T18:52:00+00:00">24 Nov 2019, 18:52</time> by <a rel="author">Mi. ROGAČ</a></address>
      <p>
        <b>Košarkaši Partizana poraženi su od Budućnosti rezultatom 65:60 u derbiju 8. kola ABA lige u podgoričkoj "Morači</b>
      </p>
      <p>CRNO-BELI su do poslednjeg minuta mogli da se nadaju da će niz koji traje od marta 2014. godine bez trijumfa u „Morači“ konačno biti prekinut. Međutim, nacrtan napad za Pejdža 24 sekunde pre kraja kojim su tražili izjednačenje, završen je ličnom greškom Mozlija, potom i drugom tehničkom Trinkijerija, koja je ujedno bila isključujuća. Bemfort je samo potvrdio sedmu pobedu Budućnosti, a Partizan je ostao na učinku 5-3 posle osmog kola ABA lige.</p>
      <p>Na krilima dva bitna trijumfa protiv Zvezde i Ritasa, momci iz Humske doleteli u Podgoricu da pokušaju da stave pobedničku tačku na težak period. U bitku ih je na najbolji način poveo kapiten Novica Veličković, silno motivisan da prekine neugodnu tradiciju u „Morači“. Odlično je Partizan služio šut za dva, procenti su u prvih osam minuta bili savršeni (7-7), i zahvaljujući tome su potpuno nadomestili očajno šutersko izdanje van linije 6,75 (ukupno 23-3). Dobre role Miletića, Zagorca i Veličkovića u napadu, kao i nekoliko sjajnih odbrambenih poteza Tomasa, pogurale su ih do vođstva posle deset minuta igre – 19:12.</p>
      <p>Očekivano, već na startu druge deonice Podgoričani su imali spreman odgovor. Preko Nikole Ivanovića napravili su seriju 7:0, uneli potpunu neizvesnost i motivisali navijače da budu glasniji. Već razigrani Kobs i Martin imali su sve veću podršku od ostalih saigrača, pa je igračima Partizana bilo teško da odbiju njihov nalet. To im je pošlo za rukom tek u finišu druge četvrtine, kada su poenima Nemanje Gordića uz zvuk sirene ponovo uspeli da se odlepe na plus osam (37:29).</p>
      <p>Po povratku iz svlačionice, pao je nivo igre gostujućeg tima, pa se brzo zaliha iz prvih 20 minuta istopila. Budućnost je dobro koristila prilike na liniji za slobodna bacanja, koje su stizale zbog čestih faulova crno-belih. Već sredinom ovog dela igre na semaforu je sijalo poravnanje – 42:42. Zbog svega što se dešavalo na terenu, bilo je jasno da će pobednik biti poznat tek posle dramatične završnice.</p>
      <p>Efikasnost nije bila na strani nijednog tima, pokušaji za tri su završavali uglavnom van mrežice... U takvoj fizički teškoj borbi, prvo je do daha uspela da dođe Budućnost. Domaći su poveli 60:57, ali je Partizan odgovorio preko Jaramaza, koji je prvim pogotkom u 39.minutu doneo izjednačenje. Kobs je sa dve greške i dalje držao crno-bele iznad vode, ali ih je potpuno potopila dosuđena lična greška u napadu Mozliju, a potom i tehnička Trinkijeriju zbog prigovora. Preostalo je vremena samo da Bemfort overi pobedu i tako da znak za veliko slavlje skoro 6.000 domaćih navijača.</p>
      <p>
        <b>OVACIJE ZA GORDIĆA</b>
      </p>
      <p>EMOTIVAN doček priredili su Nemanji Gordiću, koji je prvi put došao u „Moraču“ od odlaska iz Budućnosti. U hali je pre meča prikazan video sa njegovim najboljim potezima, a posle toga mu je predsednik domaćeg kluba Dragan Bokan uručio uramljenu fotografiju i dres sa natpisom: „Gorda, hvala za sve“.</p>
      <p>
        <b>BUDUĆNOST – PARTIZAN 65:60</b>
      </p>
      <p>Dvorana: „Morača“. Gledalaca: 5.280. Sudije: Pukl, Javor, Nedović.</p>
      <p>BUDUĆNOST: Kobs 14, Ivanović 12 (4as), Bemfort 8, Šehović 2, Martin 12 (12 sk), Ilić 4 (9sk), Z. Nikolić, Kilpatrik, Božić, Popović 3, Mejers 6 (5sk), D. Nikolić 4.</p>
      <p>PARTIZAN: Volden 2, Zagorac 7 (4sk), Pejdž 5, Gordić 6 (4sk, 3as), Jaramaz 3, Miletić 4, Veličković 11 (4sk), Birčević, Janković 6, Tomas 8 (8sk), Pejners, Mozli 8 (6sk).</p>
      <p>Po četvrtinama: 12:19, 17:18, 22:15, 14:8.</p>
      <related>
        <h4>Srodne vesti</h4>
        <a href="http://www.novosti.rs/vesti/sport.295.html:832152-Trinkijeri-posle-poraza-u-Podgorici-Preterao-sam-tehnicka-nije-odlucila-pobednika"/>
        <a href="http://www.novosti.rs/vesti/sport.295.html:831946-Jedna-nepoznata-je-resena-Partizan-i-Reding-u-zavrsnim-pregovorima"/>
        <a href="http://www.novosti.rs/vesti/sport.295.html:831806-Za-prekid-susnog-perioda-od-pet-i-po-godina-Partizan-zeli-konacno-da-savlada-Buducnost-u-Moraci"/>
        <a href="http://www.novosti.rs/vesti/sport.295.html:831780-Nove-informacije-stigle-iz-Amerike-Bivsi-kosarkas-Partizana-nije-poginuo"/>
        <a href="http://www.novosti.rs/vesti/sport.295.html:831788-Americki-novinari-tvrde-Palasio-je-ziv-FOTO"/>
      </related>
    </article>
  </body>
</html>