<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905052/vvv-klimt-uit-diep-dal-en-zet-eerste-wedstrijd-zonder-maaskant-om-in-zege.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-24T18:41:00+00:00"/>
    <meta property="og:title" content="VVV klimt uit diep dal en zet eerste wedstrijd zonder Maaskant om in zege"/>
    <meta property="og:description" content="VVV-Venlo heeft de eerste wedstrijd onder trainer Jay Driessen omgezet in drie punten. In De Koel kreeg FC Twente klop van de nieuwe nummer zestien van de Eredivisie. VVV nam voor de interlandperiode afscheid van Robert Maaskant, onder wiens leiding de Limburgse eredivisionist was afgezakt naar de degradatiezone. Driessen kwam als tussenpaus en boekte zondag meteen succes. Aanvankelijk zag het daar nog niet naar uit, want Twente kwam beter uit de startblokken."/>
  </head>
  <body>
    <article>
      <h1>VVV klimt uit diep dal en zet eerste wedstrijd zonder Maaskant om in zege</h1>
      <address>
        <time datetime="2019-11-24T18:41:00+00:00">24 Nov 2019, 18:41</time>
      </address>
      <p>
        <b>VVV-Venlo heeft de eerste wedstrijd onder trainer Jay Driessen omgezet in drie punten. In De Koel kreeg FC Twente klop van de nieuwe nummer zestien van de Eredivisie.</b>
      </p>
      <p>VVV nam voor de interlandperiode afscheid van Robert Maaskant, onder wiens leiding de Limburgse eredivisionist was afgezakt naar de degradatiezone. Driessen kwam als tussenpaus en boekte zondag meteen succes. Aanvankelijk zag het daar nog niet naar uit, want Twente kwam beter uit de startblokken.</p>
      <p>Keito Nakamura, teruggekeerd in de Enschede basiself, was in de openingsfase héél dicht bij de openingstreffer. Zijn uithaal stuiterde via de onderkant van de lat terug het veld in. Even later maakte Twente weer aanspraak op een doelpunt, maar Haris Vuckic en Javier Espinosa kregen de bal er niet in.</p>
      <p>In de 34ste minuut was het VVV dat de eerste treffer van de middag liet aantekenen. Peter van Ooijen zette de thuisploeg op een 1-0 voorsprong. Amper twee minuten later was het zelfs nog een keer raak. Elia Soriano knikte de bal tegen de touwen en verdubbelde daarmee de marge: 2-0.</p>
      <p>De goals vielen plotseling als rijpe appels, want nog voor rust was het de beurt aan Twente. Vuckic zorgde voor de aansluitingstreffer. In de tweede helft klopte Twente weliswaar op de deur, maar ontbrak het aan vernuft om VVV de stuipen op het lijf te jagen. De Venlonaren boekten daardoor hun eerste zege sinds 14 september.</p>
      <figure>
        <iframe data-src="https://twitter.com/FOXSportsnl/status/1198656541609648130?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>