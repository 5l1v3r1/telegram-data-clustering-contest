<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/tesla-cybertruck-ucretsiz-arac-tasarim-teklifi-h80447.html"/>
    <meta property="og:site_name" content="Webtekno"/>
    <meta property="article:published_time" content="2019-11-24T18:54:58+00:00"/>
    <meta property="og:title" content="Bir Firma, Tesla'ya Ücretsiz Araç Tasarımı Teklif Etti"/>
    <meta property="og:description" content="Tesla'nın yeni elektrikli pick-up aracı bir motor şirketinin hedefi oldu. Nikola isimli motor şirketi, Tesla'ya ücretsiz araç tasarımı teklifinde bulundu."/>
  </head>
  <body>
    <article>
      <h1>Bir Firma, Tesla'ya Ücretsiz Araç Tasarımı Teklif Etti</h1>
      <h2>Cybertruck fırtınası dinmek bilmiyor. Tesla'nın yeni elektrikli pick-up aracı şimdi de bir motor şirketinin hedefi oldu. Nikola isimli motor şirketi, Tesla'ya ücretsiz bir araç tasarımı teklifinde bulundu.</h2>
      <address><time datetime="2019-11-24T18:54:58+00:00">24 Nov 2019, 18:54</time> by <a rel="author" href="https://www.webtekno.com/yazar/atakanlale" target="_blank">Atakan Lale</a></address>
      <p>Tesla Cybertruck’ın tanıtım etkinliğinin üzerinden üç günden daha az bir süre geçmiş olmasına rağmen araç hakkında şimdiden oldukça fazla gelişme yaşandı. Aslında bu olaylar zincirine hepimiz bir nevi tanıklık ettik çünkü önemli gelişmelerin çoğunda olduğu gibi bu yaşananlar da sosyal medya üzerinden gerçekleşti. Yaşanan en son gelişme ise öncekilerden biraz daha farklı.</p>
      <p><b>Nikola Motor Şirketi</b> CEO’su Trevor Milton’ın, şirketinin kamyonet tasarımını <b>Tesla’ya bağışlamayı teklif etmesi, </b>tasarımıyla eleştiri yağmuruna tutulan Cybertruck'ı bir kez daha hedef tahtası hâline getirdi. Milton, Twitter’da paylaştığı son gönderisinde Nikola marka kamyonetin arka ve ön kısmına ait  tasarımların üç boyutlu modellerini paylaşarak <b>Elon Musk’a seslendi</b>.</p>
      <h3>Nikola CEO'su: 'Daha büyük pazarları hedeflerseniz size kendi kamyonet tasarımımızı vermekten mutluluk duyarım'</h3>
      <figure>
        <img src="https://www.webtekno.com/images/editor/default/0002/31/00e201c4afb90e350afe4767defc43e625687019.jpeg"/>
      </figure>
      <p>Yukarıdaki görselde de görebileceğiniz araç tasarımını paylaşan Trevor Milton, gönderisinde şu ifadeleri kullandı: <i>“Elon Musk, şirketimiz araba veya kamyonet üretmiyor fakat <b>ekibin daha büyük piyasalara oynamak isterse</b> kamyonetin tasarımını size vermekten mutluluk duyarım. Ekibim, kamyoneti ne olur ne olmaz diye tasarlamıştı ama zaten biz üretmeyeceğimizden tasarımı size vermek beni memnun eder.” </i></p>
      <p>Nikola'nın kamyonet modelinin ilk bakışta Cybertruck'a göre daha iyi göründüğünü söyleyebiliriz. Araçta fütüristik hatlar yer alsa da temelde geleneksel bir kamyonet tasarımıyla karşılaşıyoruz. Dolayısıyla bu araç, Cybertruck'a göre günümüz araçlarına daha çok benziyor. Kamyonet; 558 cm uzunluğa, 182 cm yüksekliğe ve 198 cm genişliğe sahip.</p>
      <figure>
        <img src="https://www.webtekno.com/images/editor/default/0002/31/c9b7564711edf24edc70b8900e8af16e4917ea11.jpeg"/>
      </figure>
      <p>Milton her ne kadar Nikola’nın araba veya kamyonet üretimi yapmadığını söylese de her iki şirket de aslında tır üretimi üzerinde çalışmalar yapıyor. Tıpkı Tesla’nın tamamı elektrik enerjisiyle çalışan tırlar üretmesi gibi Nikola da elektrik enerjili tırlar üretiyor. Elbette bu da iki şirketi rakip hâline getiriyor.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/tesla-cybertruckin-satis-rakamlari-aciklandi-h80420.html">Elon Musk, Tesla Cybertruck’ın Satış Rakamlarını Açıkladı</a>
      </p>
      <p>İki şirketin de ismini mucit <b>Nikola Tesla</b>’dan alıyor olması da bu rekabeti daha da ilginç hâle getiriyor. Musk ise tweet’e hala cevap vermiş değil.  </p>
      <p><b>Kaynak : </b>https://www.motor1.com/news/384135/nikola-offered-free-cybertruck-design/</p>
    </article>
  </body>
</html>