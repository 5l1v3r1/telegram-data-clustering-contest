<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-fedorov-elektronni-prava/30289534.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-24T18:24:38+00:00"/>
    <meta property="og:title" content="Федоров обіцяє, що електронними водійськими правами можна буде «насолоджуватися» вже в грудні"/>
    <meta property="og:description" content="Електронними водійськими правами можна буде користуватися вже в грудні, заявив міністр цифрової трансформації Михайло Федоров в інтерв’ю Радіо Свобода. «Два-три тижні до нового року вже можна буде н"/>
  </head>
  <body>
    <article>
      <h1>Федоров обіцяє, що електронними водійськими правами можна буде «насолоджуватися» вже в грудні</h1>
      <address>
        <time datetime="2019-11-24T18:24:38+00:00">24 Nov 2019, 18:24</time>
      </address>
      <p>Електронними водійськими правами можна буде користуватися вже в грудні, заявив міністр цифрової трансформації Михайло Федоров в <a href="https://www.radiosvoboda.org/a/30287351.html">інтерв’ю Радіо Свобода</a>.</p>
      <p>«Два-три тижні до нового року вже можна буде насолоджуватися електронними правами», – сказав Федоров у програмі «Суботнє інтерв’ю».</p>
      <figure>
        <iframe src="https://www.youtube.com/embed/uKeXfLMnCRA" width="640" height="360" data-service="Youtube" scrolling="no"/>
      </figure>
      <p>Він розповів, що <a href="https://www.radiosvoboda.org/a/news-uryad-elektronni-prava/30232561.html">нормативно вже все готово для впровадження змін</a>.</p>
      <p>«Додаток вже тестується. Тобто я його вже бачив. Кожного дня у нас є зустрічі регулярні з нашими розробниками, з нашою командою. Тобто все на виході. Мені здається, що у перших числах грудня у нас буде вже все готово до релізу. Ми будемо чекати гарної нагоди для того, щоб провести таку велику презентацію, щоб багато людей про це дізналися. Я думаю, що це, можливо, буде на презентації «100 днів роботи уряду». Тобто це середина грудня. Але на початку грудня вже все буде готово», – заявив Федоров.</p>
      <p>За даними Міністерства внутрішніх справ, за дев’ять місяців 2019 року до адміністративної відповідальності за відсутність при собі водійських прав чи техпаспорту притягли близько 160 тисяч людей.</p>
    </article>
  </body>
</html>