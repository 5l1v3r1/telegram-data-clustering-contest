<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5/ce-preocupari-au-elevii-de-clasa-a-viii-a-din-bihor-o-treime-din-ei-nu-au-citit-nicio-carte-in-ultimele-doua-luni-tot-atatia-asculta-manele-iar-41-fac-voluntariat-152990.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T18:31:00+00:00"/>
    <meta property="og:title" content="Ce preocupări au elevii de clasa a VIII-a din Bihor: 30% nu au citit nicio carte în ultimele două luni, tot atâţia ascultă manele, iar jumătate fac sport şi voluntariat"/>
    <meta property="og:description" content="Două doctorande din Oradea au cercetat consumul cultural al elevilor de clasa a VIII-a din judeţul Bihor, raportul lor arătând că o treime din adolescenţi nu au citit nicio carte în ultimele două luni, iar 43% nu au fost la un spectacol de teatru în ultimele şase luni. În schimb, aproape jumătate din elevii intervievaţi fac parte dintr-o organizaţie sportivă şi 41% dintre ei fac şi activităţi de voluntariat. În privinţa preferinţelor muzicale, cei mai mulţi adolescenţi bihoreni ascultă piese dance, hiphop şi manele."/>
  </head>
  <body>
    <article>
      <h1>Ce preocupări au elevii de clasa a VIII-a din Bihor: 30% nu au citit nicio carte în ultimele două luni, tot atâţia ascultă manele, iar jumătate fac sport şi voluntariat</h1>
      <address><time datetime="2019-11-24T18:31:00+00:00">24 Nov 2019, 18:31</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://cdn.ebihoreanul.ro/static/gallery_big/elevi-ghiozdan-oradea-bihoreanul-23112019.JPG"/>
      </figure>
      <p>Cercul de Cercetare Sociologică din cadrul Şcolii Doctorale de Sociologie a Universităţii din Oradea, coordonat de profesorul Adrian Hatos, a <a href="http://socioumane.ro/blog/ccs/2019/11/21/consumul-cultural-al-elevilor-de-clasa-a-viii-a-din-judetul-bihor/">publicat</a> un raport privind consumul cultural al elevilor de clasa a VIII-a din judeţul Bihor. Analiza a fost făcută de doctorandele Bea Gyarmatic şi Smaranda Cioban, pe baza datelor obţinute într-un studiu amplu, care a presupus chestionarea a 4.261 de adolescenţi bihoreni.</p>
      <p>Documentul arată cât de puţin preocupaţi sunt adolescenţii de viaţa culturală. 30% dintre respondenţi nu au citit nicio carte în ultimele două luni, 37,7% din ei nu au fost la vreun muzeu în ultimele şase luni, iar 43,6% nu au mers la niciun spectacol de teatru ori concert simfonic.  </p>
      <p>Raportul mai arată că, în ultimele şase luni, 37% din elevii de clasa a VIII-a au fost într-o singură excursie în afara localităţii în care locuiesc. 18% dintre ei petrec cel puţin o seară pe săptămână cu prietenii, 28,9% dintre ei merg cel puţin o dată pe săptămână la biserică şi 68% nu au fost niciodată la un club sau o discotecă.</p>
      <p>În schimb, vestea bună este că tinerii sunt preocupaţi de sport: 47,6% dintre ei fac parte din organizaţii sportive. De asemenea, 41,4% fac acţiuni de voluntariat, iar 26,8% sunt preocupaţi de politică, participând la activităţi ale organizaţiilor de tineret ale partidelor.</p>
      <p>În privinţa preferinţelor muzicale, raportul arată că 32,5% dintre elevii bihoreni de clasa a VIII-a ascultă muzică dance, 30,8% hiphop, iar 30,7% manele.</p>
      <p>Cel puţin 80% dintre adolescenţi nu au participat în ultimul an la forme de educaţie non-formală, indiferent că au fost gratuite sau contra cost.</p>
      <p>Din cei 4.261 de tineri intervievaţi, 57% locuiesc în mediul rural, 30% în Oradea, iar ceilalţi în alte oraşe mici din Bihor. 76% dintre respondenţi sunt români, 15,4% maghiari, iar 6,8% romi. Din totalul elevilor, 71% au avut 14 ani împliniţi la momentul la care au răspuns întrebărilor.</p>
      <hr/>
      <details>
        <summary>Fișiere</summary>
        <p>
          <a href="https://www.ebihoreanul.ro/ebh/force_download/Q29uc3VtdWwtY3VsdHVyYWwtZWxldmktQmlob3IucGRm"><pic src="https://www.ebihoreanul.ro/images/pdf.png" width="20" height="20"/> Consumul-cultural-elevi-Bihor.pdf (879.37K)</a>
        </p>
      </details>
    </article>
  </body>
</html>