<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/society/medicinski-maski-vmesto-burki-v-pazardjik-news_1409298.html"/>
    <meta property="og:site_name" content="Actualno.com"/>
    <meta property="article:published_time" content="2019-11-24T18:15:00+00:00"/>
    <meta property="og:title" content="Медицински маски вместо бурки в Пазарджик?"/>
    <meta property="og:description" content="Жители на пазарджишкия квартал „Изток” масово нарушават забраната на общината за носене на бурки."/>
  </head>
  <body>
    <article>
      <h1>Медицински маски вместо бурки в Пазарджик?</h1>
      <address><time datetime="2019-11-24T18:15:00+00:00">24 Nov 2019, 18:15</time> by <a rel="author" href="https://www.actualno.com/editors/uid/169" target="_blank">Елин Димитров</a></address>
      <p>Жители на пазарджишкия квартал „Изток” масово нарушават забраната на общината за носене на бурки. Това установи разследване на „Неделята на NOVA”. <br/><br/><br/>Наредбата е от 2016 година, но не се спазва. Според секретаря на общината Румен Кожухаров забраната не е била само за бурките. „Това не беше само за бурките наредба, а норма, която забранява всякакъв вид вещи и аксесоари, които скриват лицето на човек и пречат за неговото разпознаване”, обясни пред Владислава Тричкова той.</p>
      <related>
        <a href="https://www.actualno.com/asenovgrad/jeni-s-burki-obikaljat-iz-asenovgrad-zaloveni-i-globeni-njama-snimki-news_634926.html"/>
      </related>
      <p>Половин година по-късно наредбата се превърна в закон, който стана известен като „Законът за бурките”.  Той категорично забранява носенето на всякакъв вид дрехи и аксесоари, прикриващи лицето. Правят се обаче изключения. Например – по здравословни причини. Но жените в квартала са намерили начин да заобиколят и този закон – чрез ползване на медицински маски, които се оказват сред най-търсената стока на пазара в махалата. Имамът на джамията Беязид разказва пред NOVA, че маските служат само за предпазване от грип.  Председателят на джамийското настоятелство Яшар Мустафа пък отрече здрави хора да носят такива.  „Маската дори не е опция в този случай. Тя пак се вижда. лицето се вижда. Маската затваря само устата и зъбите. Лицето й е отворено. Полицията понякога излиза на лов за бурки аз така го приемам. Постоянно седят и следят, ако някоя жена е излязла да я глобят  с 1000 лева глоба”, допълва той. <br/>Според закона глобата за първо нарушение е 200 лева. За всяко следващо по 1500. Ако нарушителите са длъжностни лица, сумите са съответно 500 и 2000 лева. „от влизането на закона в сила са съставени над 100 акта за административни нарушения. От началото на тази година са 11”, обяснява старши инспектор  Иван Ганчев, началник на полицейското управление в кв. „Изток”. Председателят на джамийското настоятелство разказва, че вече има 10 глобени за носене на бурка жени. Той обаче е категоричен, че глобата не може да стресне вярващите.</p>
    </article>
  </body>
</html>