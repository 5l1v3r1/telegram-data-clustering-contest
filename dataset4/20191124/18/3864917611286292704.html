<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2824470-bellingcat-znajsov-8-spivrobitnikiv-gru-pricetnih-do-otruenna-bolgarskogo-pidpriemca.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T18:47:00+00:00"/>
    <meta property="og:title" content="Bellingcat знайшов 8 співробітників ГРУ, причетних до отруєння болгарського підприємця"/>
    <meta property="og:description" content="Вісім офіцерів ГРУ Росії можуть бути причетними до отруєння болгарського підприємця Еміліана Гебрева з допомогою отрути «Новічок» у квітні 2015 року."/>
  </head>
  <body>
    <article>
      <h1>Bellingcat знайшов 8 співробітників ГРУ, причетних до отруєння болгарського підприємця</h1>
      <h2>Вісім офіцерів ГРУ Росії можуть бути причетними до отруєння болгарського підприємця Еміліана Гебрева з допомогою отрути «Новічок» у квітні 2015 року.</h2>
      <address>
        <time datetime="2019-11-24T18:47:00+00:00">24 Nov 2019, 18:47</time>
      </address>
      <p>Про це йдеться в спільному розслідуванні Bellingcat, The Insider і Der Spiegel, пише <a href="https://meduza.io/feature/2019/11/23/bellingcat-nashel-vosem-sotrudnikov-gru-uchastvovavshih-v-otravlenii-novichkom-bolgarskogo-postavschika-oruzhiya-i-nazval-ih-imena">"Медуза"</a>.</p>
      <p>За даними учасників розслідування, під час двох ймовірних отруєнь бізнесмена в Болгарії перебував генерал-майор Денис Сергєєв («Сергій Федотов» — тут і далі в лапках вказані оперативні імена співробітників). Ця ж людина, як повідомлялося раніше, могла брати участь в отруєнні Сергія і Юлії Скрипалів в англійській Солсбері в 2018 році.</p>
      <p>Крім Сергєєва в підготовці до отруєння брали участь Сергій Лютенко («Сергій Павлов») і Петро Борисов («Георгій Горшков»). Вони були в Болгарії з 15 по 22 лютого 2015 року. Потім їх змінили Іван Терентьєв («Іван Лебедєв»), Микола Єжов («Микола Кононіхін») і Олексій Калінін («Олексій Нікітін»), які перебували в країні з 26 лютого по 8 березня. З 6 по 11 березня в Болгарії був Володимир Моісеєв («Володимир Попов»), якого журналісти-розслідувачі вважають причетним до спроби перевороту в Чорногорії.</p>
      <figure>
        <iframe data-src="https://twitter.com/the_ins_ru/status/1198254145884577792?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>На фото: Данило Капралов (зліва вгорі), Микола Єжов (зліва внизу) і Денис Сергєєв (праворуч)</p>
      <p>У момент отруєння Гебрева у квітні в Болгарії перебували Сергєєв, Лютенко і Борисов. Крім того, Сергєєв і ще один співробітник<a href="https://www.ukrinform.ru/tag-gru-rf"> ГРУ</a> Данило Капралов («Данило Степанов») прилітали в країну в травні, коли, імовірно, сталася друга спроба отруєння Гебрева.</p>
      <p>Учасники розслідування змогли встановити реальні імена офіцерів ГРУ з допомогою даних їхніх закордонних паспортів, а також порівнюючи фотографії в російських базах даних зі знімками, які ті робили, подаючи документи на шенгенську візу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2799969-informnapalm-vikriv-grusnika-akij-brav-ucast-u-specoperaciah-rf-u-krimu-ta-na-donbasi.html">InformNapalm викрив ГРУшника, який брав участь у спецопераціях РФ у Криму та на Донбасі</a>
      </blockquote>
      <p>Що стало причиною отруєння Еміліана Гебрева, невідомо. Сам підприємець говорив, що постачав зброю в Грузію під час війни 2008 року. При цьому він стверджує, що не займався поставками зброї в Україну в 2014 році (раніше стверджувалося протилежне). За однією з версій, він міг стати жертвою внутрішньої боротьби олігархів за владу в Болгарії, на яких Росія впливала в 2014-2015 роках.</p>
    </article>
  </body>
</html>