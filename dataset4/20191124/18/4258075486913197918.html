<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/tim-paine-would-like-to-play-next-year-s-series-with-india-to-start-at-gabba-dgtl-1.1074708"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-24T18:34:54+00:00"/>
    <meta property="og:title" content="বাংলাদেশকে হারানোর দিনে কোহালিকে গাব্বা-চ্যালেঞ্জ পেনের"/>
    <meta property="og:description" content="গত বছর ব্যতিক্রম ছিল। গাব্বায় খেলতে অস্বীকার করে ভারত।"/>
  </head>
  <body>
    <article>
      <h1>বাংলাদেশকে হারানোর দিনে কোহালিকে গাব্বা-চ্যালেঞ্জ পেনের</h1>
      <address><time datetime="2019-11-24T18:34:54+00:00">24 Nov 2019, 18:34</time> by <a rel="author">সংবাদ সংস্থা</a></address>
      <p>বাংলাদেশকে দুরমুশ করার দিনেই সুদূর অস্ট্রেলিয়া থেকে ভারত অধিনায়ক বিরাট কোহালিকে চ্যালেঞ্জ জানালেন অস্ট্রেলিয়ার ক্যাপ্টেন টিম পেন। আগামী বছর অস্ট্রেলিয়া সফরে যাচ্ছে ভারত। সিরিজের প্রথম টেস্ট ম্যাচ গাব্বায় খেলার জন্য কোহালির কোর্টে বল ঠেলে দিলেন তিনি। ব্রিসবেনে টেস্ট ম্যাচ দিয়ে সিরিজ শুরু করে অস্ট্রেলিয়া। এটা একপ্রকার অভ্যাসে পরিণত হয়েছে অজিদের।</p>
      <p>গত বছর ব্যতিক্রম ছিল। গাব্বায় খেলতে অস্বীকার করে ভারত। সেই সময়ে স্থানীয় মিডিয়ায় খবর প্রকাশিত হয়েছিল, গাব্বায় ভারতের রেকর্ড মোটেও ভাল না। ছ’টি টেস্ট ম্যাচের মধ্যে ভারত পাঁচটিই হেরেছে গাব্বায়। একটা ম্যাচ ড্র করে। ভারত ব্রিসবেনে খেলতে অস্বীকার করায় শেষ মুহূর্তে সূচিতে পরিবর্তন আনা হয়। গাব্বার পিচের অতিরিক্ত বাউন্স উপভোগ করে অস্ট্রেলিয়া। সেই ব্রিসবেনেই গতবার টেস্টে নামেনি ভারত।</p>
      <p>তার পরিবর্তে অ্যাডিলেডে খেলেন কোহালিরা। সেই টেস্টে জয় পায় টিম ইন্ডিয়া। প্রথম বার অজি-মুলুক থেকে টেস্ট সিরিজ জেতে ঘরে ফেরে ভারত। সেই দুঃসহ স্মৃতি এখনও অস্ট্রেলিয়ানদের মনে ঝড় তোলে। গাব্বায় ২০১৯-২০ মরসুমের প্রথম টেস্ট ম্যাচে পাকিস্তানকে উড়িয়ে দিয়ে পেনের চ্যালেঞ্জ ভারত অধিনায়ককে, ‘‘আশা করি বিরাটের কাছ থেকে উত্তর পাব। ব্রিসবেনেই আমরা প্রতিবার শুরু করি। গতবারের গ্রীষ্মে এখানে খেলিনি। গাব্বায় খেলার জন্য  আমরা বিরাটকে নিশ্চয় জিজ্ঞাসা করব। এখানে খেলার সম্মতি বিরাট দেয় কিনা দেখা যাক। ভাল মেজাজে থাকলে গোলাপি বলে টেস্ট খেলার সম্মতিও দিতে পারে।’’  </p>
      <p>
        <b>আরও পড়ুন: <a href="https://www.anandabazar.com/sport/the-pink-ball-test-match-report-of-day-3-dgtl-1.1074666">উমেশের পাঁচ উইকেট, ইডেনে গোলাপি বলের টেস্ট ইনিংস ও ৪৬ রানে জিতল ভারত​</a></b>
      </p>
      <p>গাব্বায় ভারতীয়দের পরীক্ষা নিতে চান পেন। গতবারের দগদগে ক্ষত এখনও শুকোয়নি পেনদের। সেই কারণেই পাকিস্তানকে হারানোর পরেই কোহালির দিকে ‘বাউন্সার’ পেনের।  কোহালির উত্তরের অপেক্ষায় এখন অজি অধিনায়ক। </p>
      <p>
        <b>আরও পড়ুন:</b>
        <a href="https://www.anandabazar.com/sport/the-pink-ball-test-sourav-ganguly-is-praised-from-all-corner-after-success-in-eden-test-dgtl-1.1074694">সুপারহিট ইডেন টেস্ট! পৃথিবীর ব্যস্ততম মানুষ ছিলাম, বলছেন সৌরভ</a>
      </p>
    </article>
  </body>
</html>