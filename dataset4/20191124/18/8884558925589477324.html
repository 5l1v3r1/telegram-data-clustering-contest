<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/nagrada-uspesni-zdruzitvi-starega-in-novega"/>
    <meta property="og:site_name" content="Primorske novice"/>
    <meta property="article:published_time" content="2019-11-24T18:19:11+00:00"/>
    <meta property="og:title" content="Nagrada uspešni združitvi starega in novega"/>
    <meta property="og:description" content="Nagrado piranesi je v soboto ob izteku 37. Piranskih dnevov arhitekture prejel studio Bevk Perović arhitekti za projekt Nova galerija in kazemate v Dunajskem Novem mestu v Avstriji."/>
  </head>
  <body>
    <article>
      <h1>Nagrada uspešni združitvi starega in novega</h1>
      <address><time datetime="2019-11-24T18:19:11+00:00">24 Nov 2019, 18:19</time> by <a rel="author">Andraž Gombač</a></address>
      <p>
        <b>Nagrado piranesi je v soboto ob izteku 37. Piranskih dnevov arhitekture prejel studio Bevk Perović arhitekti za projekt Nova galerija in kazemate v Dunajskem Novem mestu v Avstriji.</b>
      </p>
      <figure>
        <img src="https://static.primorske.si/foto/highres/kultura/721038_piranesi.jpg"/>
        <figcaption>Razstava v Monfortu bo na ogled do 15. decembra, v Galeriji Herman Pečarič pa do 5. januarja.  Foto: Obalne galerije Piran</figcaption>
      </figure>
      <p><b>PIRAN, PORTOROŽ</b> &gt; “Shema uspešno združuje novo stavbo s staro, kar so arhitekti dosegli s premišljenim vijuganjem poti, ki povezuje oba dela, in z razvijanjem prefinjenega medsebojnega razmerja. Projekt ponuja bogat kontekstualni odziv: ekspresivna arhitektura je ponekod kontrastna, drugod navdihnjena z obstoječimi opečnimi oboki,” je nagrajeno delo opisala 12-članska mednarodna žirija, ki jo sestavljajo vsakoletni predavatelji na dnevih arhitekture.</p>
      <p>Iz Obalnih galerij Piran so še sporočili, da sta priznanji prejeli Atelier arhitekti za prenovo glavnega trga v Novem mestu in studio ZAA Zamboni Associati Architettura za projekt Chiostri di San Pietro v okviru samostana sv. Petra v italijanski pokrajini Reggio Emilia.</p>
      <p>Študentsko priznanje je dobil <b>Rok Staudacher </b>pod mentorstvom <b>Tomaža Krušca</b> za idejno zasnovo Univerzitetne psihiatrične klinike Ljubljana-Polje.</p>
      <p>Za letošnjo nagrado je bilo nominiranih 47 projektov, ki so jih izbrali nacionalni selektorji desetih evropskih držav ter 34 študentskih projektov, izbranih na 17 evropskih arhitekturnih fakultet. Na razstavo je prispelo 79 projektov.</p>
    </article>
  </body>
</html>