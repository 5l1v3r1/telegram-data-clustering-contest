<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/24/umria-posledniiat-sumatranski-nosorog-v-malaiziia.430651"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T18:55:00+00:00"/>
    <meta property="og:title" content="Умря последният суматрански носорог в Малайзия"/>
    <meta property="og:description" content="Останали са едва около 80 екземпляра от вида | Dnes.bg"/>
  </head>
  <body>
    <article>
      <h1>Умря последният суматрански носорог в Малайзия</h1>
      <h2>Останали са едва около 80 екземпляра от вида</h2>
      <address><time datetime="2019-11-24T18:55:00+00:00">24 Nov 2019, 18:55</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>В Малайзия вече няма суматрански носорози, след като последният екземпляр от вида там умря от рак, съобщи Асошиейтед прес, цитирана от БТА.</p>
      <p>Властите в щата Сабах на остров Борнео оповестиха, че е умряла 25-годишната самка Иман. Тя имала ракови образувания в матката от залавянето й през март 2014 г.</p>
      <p>Вестта за смъртта й идва 6 месеца след тази за кончинта на единствения мъжки екземпляр от вида в щата Сабах.</p>
      <p>Друга самка умря в плен в същия щат през 2017 г. Усилията за развъждане на носорози бяха напразни, но властите взеха клетки от представители на вида за евентуалната им репродукция. "Макар да знаем, че това може да се случи скоро, сме натъжени от вестта за смъртта на Иман", отбелезяха местни експерти.</p>
      <p>Суматранският носорог - най-малкият от 5-те вида носорози, някога се е срещал дори в Индия, но популацията му драстично намаляла вследстие на обезлесяването и бракониерството. От Световния фонд за природата смятат, че са останали едва около 80 екземпляра от вида, повечето от които в природата на остров Суматра и индонезийската част на остров Борнео.</p>
      <p>От Международния съюз за защита на природата отбелязаха, че суматранският, черният и яванският носорог са критично застрашени видове. Едва около 24 500 носорози живеят в природата, а други 1250 - в плен.</p>
      <p>Носорозите са убивани заради рогата им, които съдържат кератин, сходен с този в човешкия косъм и нокът, и са използвани в традиционната медицина в райони в Азия.</p>
    </article>
  </body>
</html>