<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301900/%D8%A7%D8%B3%DA%A9%D8%A7%D9%86-%D9%85%D9%88%D9%82%D8%AA-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C-%D8%A7%D8%B2-%D9%86%D8%B8%D8%B1-%D9%85%D8%A7-%D8%AA%D9%85%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T18:48:15+00:00"/>
    <meta property="og:title" content="اسکان موقت در مناطق زلزله زده آذربایجان شرقی، از نظر ما تمام شده است"/>
    <meta property="og:description" content="ایسنا/آذربایجان شرقی مدیرکل بازسازی بنیاد مسکن انقلاب اسلامی ایران گفت: اسکان موقت در مناطق زلزله زده آذربایجان شرقی، از نظر ما تمام شده است."/>
  </head>
  <body>
    <article>
      <h6 class="kicker">مدیرکل بازسازی بنیاد مسکن انقلاب اسلامی ایران:</h6>
      <h1>اسکان موقت در مناطق زلزله زده آذربایجان شرقی، از نظر ما تمام شده است</h1>
      <address><time datetime="2019-11-24T18:48:15+00:00">24 Nov 2019, 18:48</time> by <a rel="author">نسرین سوار</a></address>
      <p>ایسنا/آذربایجان شرقی مدیرکل بازسازی بنیاد مسکن انقلاب اسلامی ایران گفت: اسکان موقت در مناطق زلزله زده آذربایجان شرقی، از نظر ما تمام شده است.</p>
      <p>جودی در نشست خبری در تبریز  در تشریح این خبر اظهار کرد: حساسیتی به کلمه کانکس نداریم، اما کانکس مناسب بافت سردسیر منطقه نبوده و اتاقک‌های اسکان موقت، امن‌تر هستند.</p>
      <p>وی در ادامه با اشاره به اینکه تمامی تسهیلات در نظر گرفته شده برای زلزله زدگان، سهل‌الوصول هستند، گفت: این تسهیلات با کارمزد چهار درصدی، دوره بازپرداخت ۱۵ ساله و ضمانت زنجیره‌ای ارائه می‌شوند.</p>
      <p>وی یادآور شد: تسهیلات حتی با وجود اقساط قبلی و چک برگشتی نیز سهل‌الوصل بوده و فردا جلسه هماهنگی در این خصوص با بانک‌ها برگزار می‌شود.</p>
      <p>جودی در خاتمه گفت: ستاد ما در منطقه دایر بوده و تا آخرین لحظه کنار مردم هستیم.</p>
      <p>معاون بازسازی بنیاد مسکن انقلاب اسلامی ایران هم در ادامه این نشست اظهار کرد: اتاقک‌های اسکان موقت در تمامی حوادث مانند زلزله منجیل و رودبار و بم هم استفاده شدند و چندان جدید نیستند.</p>
      <p>عزیز اله مهدیار تاکید کرد: استفاده از اتاق های پیش ساخته شاید مناسب‌ترین شیوه برای اسکان موقت باشد.</p>
      <p>وی متذکر شد: به ازای هر واحد تخریب شده یک خانه می‌سازیم و وام معیشتی به کسانی که ساکن فصلی هستند، اما خانه و لوازمشان در زلزله آسیب دیده است نیز تعلق می‌گیرند.</p>
      <p>مدیرکل بنیاد مسکن آذربایجان شرقی نیز در پایان این نشست، از اهدای ۶۰ دستگاه کانکس به زلزله زدگان خبر داد و گفت: دو هزار واحد در روستاهای شهرستان میانه و یک هزار واحد هم در روستاهای سراب در حادثه زمین لرزه اخیر ۱۰۰ درصد آسیب دیدند.</p>
      <p>وی با اشاره به تشکیل ستاد بنیاد مسکن استان برای کمک به زلزله زدگان در میانه و سراب بیان کرد: محل وقوع زلزله فاصله ۵۰ کیلومتری با میانه دارد، از این رو ستاد ما در روستای نزدیک به کانون زلزله تحت عنوان صومعه تشکیل شده است.</p>
      <p>وی ادامه داد: مصالح نیز در محل ستاد دپو شده‌اند و تلاش می‌کنیم تا همکاران بانکی را هم در این هستاد جمع کنیم تا زلزله زدگان نیازی به مراجعه برای مرکز شهر نداشته باشند.</p>
      <p>باباپور در خاتمه، گفت: استعلام از خانه بهداشت و و قبض‌های آب و فاضلاب و مهر و امضای دهیارها سبب بسته شدن راه سوء استفاده توسط برخی افرادی که زلزله زده نبودند، شد.</p>
      <p>انتهای پیام</p>
    </article>
  </body>
</html>