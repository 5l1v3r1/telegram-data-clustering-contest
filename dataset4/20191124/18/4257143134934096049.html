<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/24/ujra-egyutt-edz-nyolc-olimpiai-aranyerem-ket-tulajdonosa"/>
    <meta property="og:site_name" content="infostart"/>
    <meta property="article:published_time" content="2019-11-24T18:11:05+00:00"/>
    <meta property="og:title" content="Újra együtt edz nyolc olimpiai aranyérem két tulajdonosa"/>
    <meta property="og:description" content="Elkezdte a szárazföldi edzéseket a háromszoros olimpiai bajnok kajakozó Szabó Gabriella, aki nemrégiben a Honvédtól az Újpesthez szerződött. A sportoló az InfoRádiónak elmondta: jelenleg Kozák Danutával és Lucz Dórával együtt készül az új szezonra."/>
  </head>
  <body>
    <article>
      <h1>Újra együtt edz nyolc olimpiai aranyérem két tulajdonosa</h1>
      <address><time datetime="2019-11-24T18:11:05+00:00">24 Nov 2019, 18:11</time> by <a rel="author">Infostart / InfoRádió - Dzsubák Tamás</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/02/kajak-kenu-a-kapitany-tiz-boldog-versenyzot-akar-latni-az-olimpia-utan"/>
        <a href="https://infostart.hu/interju/2019/09/13/kozak-danuta-pihenek-semmi-mas-csak-pihenek"/>
        <a href="https://infostart.hu/sport/2019/08/26/kozak-danuta-megszolalt-a-kizaras-es-a-vb-bronz-utan"/>
        <a href="https://infostart.hu/sport/2019/08/25/ot-arany-osszesen-12-erem-es-12-olimpiai-kvota-szegeden"/>
      </related>
      <h3>Elkezdte a szárazföldi edzéseket a háromszoros olimpiai bajnok kajakozó Szabó Gabriella, aki nemrégiben a Honvédtól az Újpesthez szerződött. A sportoló az InfoRádiónak elmondta: jelenleg Kozák Danutával és Lucz Dórával együtt készül az új szezonra.</h3>
      <p>Letette már a lapátot és szárazföldi edzésre váltott Szabó Gabriella háromszoros olimpiai bajnok kajakozó, aki a Honvédot elhagyva már az Újpest sportolója - hasonlóan az ötszörös ötkarikás első Kozák Danutához, illetve Lucz Dórához.</p>
      <p>"Három hónap szárazföldi edzés várható. Kicsi boldogság nekem, hogy úszás is lesz majd" - mondta az InfoRádió Ötkarika című magazinműsorában Szabó Gabriella, aki szerencsésnek tartja magát, mert a kiegészítő sportokat - például a futást és a konditermi edzést is - nagyon szereti, bár imádja a kajakozást, így nem tudja megunni, "felüdülés" számára tehát a tél.</p>
      <p>A három hónap elteltével meleg égövi edzőtábor következik Amerikában, majd jöhetnek a hazai válogatóversenyek a 2020-as tokiói olimpiára.</p>
      <p>Arról, hogy egyedül vagy csapatban szeret-e edzeni, azt mondta, mindent kipróbált már, jelenleg háromfős csapatban edz Kozák Danutával és Lucz Dórával.</p>
      <p>"Kiváló ellenfelek, és hát</p>
      <blockquote>a világ legjobb kajakosával dolgozhatok együtt, ez óriási lendületet ad az edzéseken"</blockquote>
      <p>- méltatta Kozák Danutát egykori párospartnere. "Meglátjuk, ez mire lesz elég" - tette hozzá. Kettejük közös munkájára egyébként az "olajozott" jelzőt ragasztotta, mivel hasonló a fizikai felépítésük.</p>
      <p>Edzéseiket egyébként a két bajnok edzője, Somogyi Béla és Tóth László közösen vezeti.</p>
      <p>
        <i>Nyitókép: MTI/Kovács Tamás</i>
      </p>
      <p>
        <b>Kapcsolódó hang</b>
      </p>
      <p>Szabó Gabriella újra Kozák Danutával készül</p>
      <figure>
        <audio src="https://infostart.hu/audio/00005/000052c3b.mp3"/>
      </figure>
      <p> </p>
    </article>
  </body>
</html>