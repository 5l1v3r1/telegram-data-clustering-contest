<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807185/%D9%86%D8%B8%D8%A7%D9%85-%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%85%D8%B9%D9%84%D9%85%D8%A7%D9%86-%D8%AF%D8%B1-%D8%AF%D8%B3%D8%AA%D9%88%D8%B1-%DA%A9%D8%A7%D8%B1-%D8%AF%D9%88%D9%84%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T18:27:00+00:00"/>
    <meta property="og:title" content="نظام رتبه بندی معلمان در دستور کار دولت"/>
    <meta property="og:description" content="با افزودن موارد تکمیلی به نظام رتبه بندی معلمان توسط وزارت آموزش و پرورش و پایان بررسی نهایی در کمیسیون امور اجتماعی، تصویب آن در دستور کار دولت قرار گرفت."/>
  </head>
  <body>
    <article>
      <h1>نظام رتبه بندی معلمان در دستور کار دولت</h1>
      <h2>با افزودن موارد تکمیلی به نظام رتبه بندی معلمان توسط وزارت آموزش و پرورش و پایان بررسی نهایی در کمیسیون امور اجتماعی، تصویب آن در دستور کار دولت قرار گرفت.</h2>
      <address>
        <time datetime="2019-11-24T18:27:00+00:00">24 Nov 2019, 18:27</time>
      </address>
      <p>به گزارش گروه اجتماعی خبرگزاری دانشجو، در جلسه روز یکشنبه ۲۶ آبان ۱۳۹۸ کمیسیون امور اجتماعی چهار پیشنهاد دستگاه‌های اجرایی مورد بحث و بررسی قرار گرفت.</p>
      <p>طبق جزء (۲) بند "الف" ماده (۶۳) قانون برنامه ششم توسعه دولت مکلف است برای ایجاد تحول در نظام تعلیم و تربیت نسبت به تهیه نظام رتبه بندی معلمان و استقرار نظام پرداخت‌ها بر اساس تخصص با شایستگی‌ها و عملکرد رقابتی مبتنی بر نظام رتبه بندی معلمان و مهندسی نیروی انسانی بر اساس سند تحول و نقشه جامع علمی کشور با تصویب مجلس شورای اسلامی در قالب بودجه سنواتی، اقدام نماید.</p>
      <p>بر اساس نظام رتبه بندی، معلمان در پنج رتبه طبقه بندی می‌شوند و عوامل امتیاز آور برای ارتقای رتبه بر مبنای حق شغل، تحصیلات- مهارت و توانایی‌ها، دوره‌های آموزشی، سنوات خدمت، تجربه مربوط و مشابه و فوق العاده شغل محاسبه می‌شود.</p>
      <p>نظام رتبه بندی معلمان پس از طرح در سه جلسه اخیر کمیسیون امور اجتماعی و با تامین اعتبار موضوع پیشنهادی توسط سازمان برنامه و بودجه در قالب ردیف متفرقه با عنوان "اجرای نظام رتبه بندی معلمان موضوع جزء (۲) بند "الف" ماده (۶۳) قانون برنامه ششم توسعه" در قانون بودجه سال جاری کشور، با رویکرد ایجاد انگیزه درمعلمان و ایجاد نظام پرداخت بر اساس صلاحیت و شایستگی و تجربه معلمان به تصویب نهایی رسید و در دستور کار دولت قرار گرفت.</p>
      <p>مطابق بند (پ) ماده (۶۳) قانون برنامه پنجساله ششم توسعه اقتصادی، اجتماعی و فرهنگی جمهوری اسلامی ایران وزارت آموزش و پرورش مکلف است نسبت به اختصاص نیروی انسانی، تجهیزات و امکانات مورد نیاز، اتحادیه انجمن‌های اسلامی دانش آموزان - سازمان بسیج دانش آموزی - سازمان دانش آموزی بر اساس مقرراتی که با پیشنهاد وزارت به تصویب هیأت وزیران می‌رسد اقدام نماید.</p>
      <p>وزارت آموزش و پرورش در اجرای بند یاد شده پیش نویس آیین نامه مذکور را برای سیر مراحل تصویب در هیئت وزیران ارسال نمود.</p>
      <p>متن پیشنهادی پس از بررسی و اعمال پاره‌ای اصلاحات در کمیسیون به تصویب رسید.</p>
      <p>اعضای کمیسیون امور اجتماعی ضمن تاکید بر ضرورت تصویب آیین نامه اجرایی، مقرر نمودند جزئیات متن پیشنهادی در کمیته تخصصی بررسی و نتیجه به کمیسیون اصلی ارایه شود.</p>
      <p>طبق بند (خ) ماده (۸۷) قانون برنامه ششم توسعه کشور کلیه فرزندان و همسران شهدای شاغل در دستگاه‌های موضوع ماده (۲) قانون جامع خدمات رسانی به ایثارگران می‌توانند با حداکثر هشت سال سنوات ارفاقی و با دریافت حقوق و مزایای کامل بازنشسته شوند.</p>
      <p>گفتنی است، از آنجا که اجرای قانون مذکور، شامل کلیه صندوق‌های بیمه و بازنشستگی فعال در کشور می‌باشد، ایجاد وحدت رویه در اجرای آن، مستلزم رفع ابهامات درباره نحوه و مرجع تأمین و پرداخت هزینه‌های سنوات ارفاقی، تعیین حداقل سنوات و تعیین تکلیف سایر سئوالات می‌باشد.</p>
      <p>گفتنی است، وزارت تعاون کار و رفاه اجتماعی در راستای اجرای قانون و با توجه به اهمیت و حساسیت موضوع و پیگیری ذی‌نفعان از صندوق‌های ذیربط، آیین نامه اجرایی مربوط را پس از اخذ نظرات صندوق‌های بازنشستگی، سازمان اداری و استخدامی و سازمان برنامه و بودجه کشور تهیه و برای تصویب در هیئت وزیران ارائه کرده است.</p>
      <p>پیشنهاد وزارت کار در خصوص آیین نامه تبصره ماده (۸۲) قانون برنامه ششم توسعه، موضوع بازنشستگی پیش از موعد رانندگان وسایل نقلیه سنگین بین شهری، راهداری و راهسازی در جلسه اصلی کمیسیون امور اجتماعی و دولت الکترونیک مطرح و مقرر شد با توجه به صراحت متن ماده قانونی یادشده و عدم پیش بینی آیین نامه اجرایی در تبصره ماده مذکور، ضرورتی به تصمیم گیری هیئت وزیران وجود ندارد.</p>
      <p>گفتنی است، جلسه اصلی کمیسیون امور اجتماعی و دولت الکترونیک هیئت دولت یکشنبه ۲۶ آبان ۱۳۹۸ به ریاست جمشید انصاری، رئیس سازمان اداری و استخدامی کشور و معاون رئیس جمهور و دکتر فلاح زاده، سرپرست کمیسیون، حاجی میرزایی، وزیر آموزش و پرورش و با حضور نمایندگان دستگاه‌های عضو کمیسیون به میزبانی دفتر هیئت دولت برگزار شد.</p>
    </article>
  </body>
</html>