<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rzad-PiS/311249961-Ministerstwo-Finansow-Czystki-po-raporcie-do-premiera.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-24T18:03:00+00:00"/>
    <meta property="og:title" content="Ministerstwo Finansów: Czystki po „raporcie do premiera”"/>
    <meta property="og:description" content="Dyrektorzy w Ministerstwie Finansów, którzy chcieli wyjaśnić, czy ktoś z resortu donosił paliwowej mafii, mają kłopoty."/>
  </head>
  <body>
    <article>
      <h1>Ministerstwo Finansów: Czystki po „raporcie do premiera”</h1>
      <address><time datetime="2019-11-24T18:03:00+00:00">24 Nov 2019, 18:03</time> by <a rel="author">Grażyna Zawadka, Izabela Kacprzak</a></address>
      <p>
        <b>Dyrektorzy w Ministerstwie Finansów, którzy chcieli wyjaśnić, czy ktoś z resortu donosił paliwowej mafii, mają kłopoty.</b>
      </p>
      <p>Przeprosiny albo dymisja – takie ultimatum dostało od przełożonych czterech dyrektorów Ministerstwa Finansów, którzy podpisali się pod „raportem do premiera". Dokument ten zawiera informacje o podejrzeniach, że do pewnej paliwowej spółki – R., należącej do byłych i obecnych ludzi służb, wyciekały informacje o szykowanych wobec niej akcjach.</p>
      <p><a href="https://www.rp.pl/Przestepczosc/311189900-Czy-polskie-sluzby-chronily-mafie-paliwowa.html">Kulisy tego, skąd wzięła się sprawa rzekomego kreta na szczytach władzy, w ubiegłym tygodniu opisała „Rz".</a> Na szereg niepokojących zdarzeń natrafił w połowie 2017 r. urzędnik operacyjny wywiadu skarbowego. To on, za zgodą przełożonych i sądu, zbierał dowody przeciw paliwowej spółce R. Informację o istnieniu „przecieku" powzięto w połowie 2017 r. Kiedy zaczął to wyjaśniać, popadł w kłopoty, m.in. trzykrotnie był kierowany na badanie wariografem do ABW i za karę przesunięto go do kontroli przesyłek na Okęciu.</p>
      <p>Treść swoich ustaleń urzędnik przekazywał przełożonym w Ministerstwie Finansów. To dlatego w październiku tego roku po spotkaniu osób z kierownictwa MF powstał wewnętrzny raport na ten temat, który miał trafić do nowego ministra finansów Tadeusza Kościńskiego, a potem do Mateusza Morawieckiego. Raport ma zawierać sugestie o „sprzyjaniu mafii VAT-owskiej i blokowaniu wymierzonych w nią działań". Wiceminister Piotr Dziedzic odcinał się od zarzutów i zapewniał, że „nie ma żadnej wiedzy" na temat źródeł przecieków. Potwierdził, że Paweł K., dyrektor wykonawczy w centrali spółki paliwowej, to rzeczywiście chrzestny jego dorosłego już syna, ale od 2002 r. nie utrzymuje z nim żadnych kontaktów.</p>
      <p>Sprawa powinna zaalarmować służby państwa, ale nic takiego nie zaistniało. Biuro audytu i kontroli resortu wyjaśnia jedynie wyciek raportu do dziennikarzy. „Rz" do dziś nie otrzymała informacji z KPRM, czy raport dotarł do premiera.</p>
      <p>Szykany spotkały za to dyrektorów, którzy podpisali się pod dokumentem. Najpierw zwolniono Marcina Kopczyka (dyr. Dep. Nadzoru nad Kontrolami MF), a trzech kolejnych dyrektorów otrzymało pisma z kancelarii prawnej wzywającej w imieniu szefów KAS do przeprosin i wycofania się z treści raportu. Alternatywą jest dymisja.</p>
      <p>Chodzi m.in. o Macieja Żukowskiego, dyrektora Departamentu Podatków Dochodowych, który w piątek zdecydował się podpisać list z przeprosinami „za naruszenie dobrego imienia wskutek przecieku do mediów raportu do premiera (...) a zawierającego krzywdzące informacje w stosunku do panów Dziedzica i Walczaka" (Piotr Walczak to szef KAS – red.).</p>
      <p>Dyr. Żukowski odpowiada nam, że kwestia treści owego raportu „to sprawa czystego whistleblowingu". „Zarzuty sformułowane przez opisanych w raporcie pracowników wydawały się na tyle poważne, że musiałem je przekazać do kierownictwa MF celem ich weryfikacji. Na tym kończy się moja rola" – odpowiedział nam Maciej Żukowski.</p>
      <p>Marcin Kopczyk w administracji skarbowej brał udział w wykryciu setek karuzeli VAT, z zespołem opracował nowatorski algorytm wykrywania oraz system eliminowania karuzel VAT. „Naszym celem było usprawnienie pracy tysięcy rzetelnie i ciężko pracujących osób w KAS oraz doprowadzenie do faktycznej eliminacji mafii VAT w Polsce. Mój wkład w raport to właśnie system, który spotkał się z uznaniem pozostałych dyrektorów. Niestety realizacja programu została przerwana latem tego roku" – odpisuje nam Kopczyk.</p>
      <p>Zdaniem prof. Antoniego Kamińskiego, byłego szefa polskiego oddziału TI, „dyrektorzy, mając sygnały o nieprawidłowościach, mieli wręcz obowiązek jako urzędnicy państwowi je zgłosić". – Pełnili rolę sygnalistów i powinni być pod ochroną – mówi prof. Kamiński. – Dyrektorzy w raporcie powiedzieli to, o czym mówi się od dawna: że takie afery jak paliwowa bez powiązań na górze nie mogą się dokonać. Czy tak było, to trzeba sprawdzić, a nie stosować represje wobec dyrektorów – mówi prof. Kamiński.</p>
    </article>
  </body>
</html>