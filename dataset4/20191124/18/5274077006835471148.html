<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419099"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T18:17:00+00:00"/>
    <meta property="og:title" content="מכתב הרבנים נגד שימוש בפלסטיק חד פעמי זכה בפרס נחמה ריבלין ז&quot;ל"/>
    <meta property="og:description" content="הפרס לקיימות על שמה של רעיית הנשיא הוענק בוועידת האקלים הרביעית. &quot;נחמה האמינה שהמפתח לשינוי עובר אצל כל אחד ואחת מאיתנו בבית&quot;."/>
  </head>
  <body>
    <article>
      <h1>מכתב הרבנים נגד שימוש בפלסטיק חד פעמי זכה בפרס נחמה ריבלין ז"ל</h1>
      <address>
        <time datetime="2019-11-24T18:17:00+00:00">24 Nov 2019, 18:17</time>
      </address>
      <p>הפרס לקיימות על שמה של נחמה ריבלין ז"ל הוענק על ידי משפחת ריבלין הערב (ראשון) בוועידת האקלים המתקיימת זו השנה הרביעית לעידוד התודעה הציבורית לאקלים בישראל.</p>
      <p>נחמה ז״ל, רעיית נשיא המדינה ראובן ריבלין, פעלה רבות לקידום נושא הקיימות בדגש על עשייה מקומית לחיזוק הקשר למקום ולאדמה. ה</p>
      <p>פרס מוענק על ידי התנועה הסביבתית ליוזמות מקומיות וארציות שנחלו הצלחה יוצאת דופן ואשר מובלות על ידי ארגונים סביבתיים והתארגנויות מקומיות בוועידה שהתקיימה במוזיאון תל אביב לאומנות.</p>
      <p>הנשיא הודה על הבחירה להוקיר את זכרה של נחמה ז"ל, באמצעות פרס המעודד קיימות ויוזמות סביבתיות ואמר כי הוא ״משקף נאמנה את אהבתה של נחמה לאדם ולטבע לסובב ולסביבה. 'בין הערוגות' כך כתבה נחמה פעם: 'נופלות המחיצות, הטבע הופך קרוב, והאנשים שעובדים איתנו הופכים חברים' כך אמרה".</p>
      <p>הנשיא סיפר כיצד לימדה אותו "העירוני" להתבונן בטבע ולהוקיר אותו, "נחמה הייתה מהראשונות להבין שאקולוגיה, קיימות, והגנת הסביבה כבר מזמן אינן בגדר נושא שמסתכם באהבת הטבע.</p>
      <p>"התחזיות בנוגע לשינויי האקלים, הפכו את התחום הזה מֵעִניין שולי של חובבי טבע, ו'משוגעים לדבר', לבעיה רצינית שעומדת לפתחם של מנהיגי העולם כולו״, הוסיף הנשיא ואמר "נחמה האמינה שהמפתח לשינוי עובר אצל כל אחד ואחת מאתנו: בבית, ובקהילה. שינוי קטן, באופן שבו אנו מתנהלים בחיי היום-יום: בהפרדת פסולת, בצריכה נבונה, בשימוש חוזר כדי לייצר פחות פסולת. כל צעד קטן כזה, כך האמינה נחמה, הוא כבר צעד חשוב. הוא לקיחת אחריות, ובאמת ביום חמישי האחרון, מתוך מקום של אחריות אישית, החליט מנכ"ל בית הנשיא, להוביל מהלך לצמצום למינימום של השימוש בכלי פלסטיק חד פעמיים בבית הנשיא".</p>
      <p>"לקראת פסגת האקלים של האו"ם שנערכה בספטמבר האחרון״, סיפר הנשיא, ״חתמתי בשם מדינת ישראל על יוזמת האקלים של נשיא אוסטריה. בחתימתי הבעתי שוב את תמיכתה של מדינת ישראל בצעדים החשובים שיש לקדם כדי להגביל את פליטת גזי החממה, ולהביא להאטת עליית הטמפרטורות בכדור הארץ. צעדים שמנוסחים בהסכם פריז, עליו חתמה מדינת ישראל לפני כשלוש שנים. ההתמודדות עם שינויי האקלים מחייבת אותנו לחשוב רחב, לחשוב יצירתי, לחשוב באחריות״.</p>
    </article>
  </body>
</html>