<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/helyi-sport/utazik-a-pecs-otthon-jatszik-a-lorinc-es-a-misleny-2139705/"/>
    <meta property="og:site_name" content="BAMA"/>
    <meta property="article:published_time" content="2019-11-24T07:01:00+00:00"/>
    <meta property="og:title" content="Utazik a Pécs, otthon játszik a Lőrinc és a Misleny"/>
    <meta property="og:description" content="Megkezdik a szezon második felét baranya NB III.-as labdarúgócsapatai vasárnap 13.00-kor."/>
  </head>
  <body>
    <article>
      <h6 class="kicker">NB III.</h6>
      <h1>Utazik a Pécs, otthon játszik a Lőrinc és a Misleny</h1>
      <address><time datetime="2019-11-24T07:01:00+00:00">24 Nov 2019, 07:01</time> by <a rel="author">K. B.</a></address>
      <h4>Megkezdik a szezon második felét baranya NB III.-as labdarúgócsapatai vasárnap 13.00-kor.</h4>
      <p>A veretlenségét csak tizennégy találkozót követően, éppen Szentlőrincen elvesztő PMFC Szekszárdon térhet vissza a siker útjára, amin eddig járt. Az idény első meccsén egy négyessel küldték haza az UFC-t Vas László tanítványai, ráadásul az azt követő fellendülés óta komolyan visszaestek a tolnaiak, akik legutóbb a kiesőjelölt Szabadkikötővel ikszeltek.</p>
      <p>A Szentlőrinc hatalmas önbizalomfröccsöt kapott a múlt hétvégén, és négy pontra csökkentette a hátrányát az éllovas Péccsel szemben. Gombos Zsolték pedig most sem szeretnének távolabb kerülni riválisuktól. Ehhez az utolsó előtti pozícióban szerénykedő Dunaharasztit kell hazai pályán legyőzniük, amellyel 1-1-es döntetlent játszottak a nyitányon.</p>
      <p>A Kozármisleny szintén jó sorozatban van, hét forduló óta nem talált legyőzőre Pókos Csaba csapata. Egészen biztos, hogy most is mindent megtesznek a győzelemért saját közönségük előtt, pláne, hogy a visszavágás is fűtheti a csapatot, amiért a rajtkor a Szabadkikötő nyert ellenük. Ráadásul, ha minden eredmény jól alakul számukra, a dobogó közelébe ugorhat a Misleny.</p>
      <p>Az élmezőny: 1. PMFC 38 pont, 2. Szentlőrinc 34, 3. Iváncsa 28, 4. Monor 26… 6. Kozármisleny 28.</p>
    </article>
  </body>
</html>