<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/alappuzha/local-news/2019/11/24/alappuzha-chunakkara-navaneeth-death.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T07:55:00+00:00"/>
    <meta property="og:title" content="നവനീത് പോയി, കരഞ്ഞുതീരാതെ നാട്, ബാറ്റ് ചെയ്ത കുട്ടിക്കു കൗൺസലിങ്"/>
    <meta property="og:description" content="ചുനക്കര ∙ സ്കൂളിൽ കുട്ടികളുടെ ക്രിക്കറ്റ് കളിക്കിടയിൽ‌ അബദ്ധത്തിൽ പട്ടികക്കഷണം കൊണ്ടു മരിച്ച നവനീതിനു നാട് വിട നൽകി.ഇന്നലെ രാവിലെ രാവിലെ ആലപ്പുഴ.Alappuzha News. Alleppey News. ആലപ്പുഴ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>നവനീത് പോയി, കരഞ്ഞുതീരാതെ നാട്, ബാറ്റ് ചെയ്ത കുട്ടിക്കു കൗൺസലിങ്</h1>
      <address><time datetime="2019-11-24T07:55:00+00:00">24 Nov 2019, 07:55</time> by <a rel="author">മനോരമ ലേഖകൻ</a></address>
      <p>ചുനക്കര ∙ സ്കൂളിൽ കുട്ടികളുടെ ക്രിക്കറ്റ് കളിക്കിടയിൽ‌ അബദ്ധത്തിൽ പട്ടികക്കഷണം കൊണ്ടു മരിച്ച നവനീതിനു നാട് വിട നൽകി. ഇന്നലെ രാവിലെ രാവിലെ ആലപ്പുഴ മെഡിക്കൽ കോളജ് ആശുപത്രിയിൽ പോസ്റ്റ്മോർട്ടത്തിനു ശേഷം 1.30ന് മൃതദേഹം നവനീതിന്റെ വിദ്യാലയമായ ചുനക്കര ഗവ. വിഎച്ച്എസ്എസിൽ പൊതുദർശനത്തിനു വച്ചു. </p>
      <p>രണ്ടു മണിയോടെ നൂറനാട് പുതുപ്പള്ളി കുന്നത്തെ വീട്ടിലേക്കു മൃതദേഹം കൊണ്ടുപോയി. ജനപ്രതിനിധികളും നാട്ടുകാരും അധ്യാപകരും വിദ്യാർഥികളും അനുഗമിച്ചു. 2.10നു  വീട്ടിലെത്തിച്ച മൃതദേഹം മൂന്നു മണിയോടെ വീടിനോടു ചേർന്നു തെക്കുവശത്ത് ഒരുക്കിയ ചിതയിലേക്കെടുത്തു. അനുജൻ നവീനാണു ചിതയ്ക്കു തീ കൊളുത്തിയത്. </p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/24/alappey-ambulance.jpg"/>
        <figcaption>ചുനക്കരയിൽ ബാറ്റു തലയിൽ കൊണ്ടു മരിച്ച നവനീതിന്റെ മൃതദേഹം സ്കൂളിൽ പൊതുദർശനത്തിനു വച്ച ശേഷം വീട്ടിലേക്കു കൊണ്ടു പോകുന്നു</figcaption>
      </figure>
      <p>ചേട്ടന്റെ മരണ വിവരം ഇന്നലെയാണു നവീനെ അറിയിച്ചത്. സൈക്കിളിൽ നിന്നു വീണ് ആശുപത്രിയിലാണെന്നാണു നേരത്തെ പറഞ്ഞിരുന്നത്. പിതാവ് വിനോദിന്റെയും മാതാവ് ധന്യയുടെയും വിലാപം കണ്ടുനിന്നവരിലും കണ്ണീർ പടർത്തി.‌  എംപിമാരായ കൊടിക്കുന്നിൽ സുരേഷ്, എ.എം.ആരിഫ്, ആർ.രാജേഷ് എംഎൽഎ തുടങ്ങിയവർ അന്തിമോപചാരം അർപ്പിക്കാനെത്തി.</p>
      <p>
        <b>രക്തക്കുഴൽ മുറിഞ്ഞത് മരണകാരണമെന്നു നിഗമനം</b>
      </p>
      <p>തലച്ചോറിലേക്കുള്ള പ്രധാന രക്തക്കുഴൽ മുറിഞ്ഞതാണു നവനീതിന്റെ മരണ കാരണമെന്നു പോസ്റ്റ്മോർട്ടത്തിലെ പ്രാഥമിക നിഗമനം. തടിക്കഷണം തലയിൽ കൊണ്ടപ്പോൾ വേഗത്തിൽ തല വെട്ടിച്ചതാകാം ഞരമ്പു മുറിയാൻ കാരണമെന്നാണ് ഡോക്ടർമാർ‌ നവനീതിന്റെ ബന്ധുക്കളെയും പൊലീസിനെയും അറിയിച്ചത്. തുടർന്നു തലച്ചോറിനുള്ളിൽ രക്തസ്രാവമുണ്ടായി. ഇങ്ങനെ സംഭവിച്ചാൽ വൈകാതെ മരണം സംഭവിക്കുമെന്നും ഡോക്ടർമാർ പറയുന്നു. നവനീതിന്റെ തലയിൽ ഗുരുതരമായ ക്ഷതമൊന്നും കാണാനില്ലെന്നും ഡോക്ടർമാർ അറിയിച്ചതായി പൊലീസ് പറഞ്ഞു.</p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/24/alappey-cry.jpg"/>
        <figcaption>ചുനക്കരയിൽ ബാറ്റു തലയിൽ കൊണ്ടു മരിച്ച നവനീതിന്റെ മൃതദേഹം സ്കൂളിൽ കൊണ്ടു വന്നപ്പോൾ</figcaption>
      </figure>
      <p>അസ്വാഭാവിക മരണത്തിനാണ് ഇപ്പോൾ കേസ് എടുത്തിരിക്കുന്നതെന്നും പോസ്റ്റ്മോർട്ടത്തിന്റെ വിശദാംശങ്ങൾ അറിഞ്ഞ ശേഷം മറ്റു വകുപ്പുകൾ ഉൾപ്പെടുത്തണോ എന്ന് ആലോചിക്കുമെന്നും പൊലീസ് അറിയിച്ചു. ജീവാപായത്തിന് കാരണമായ അശ്രദ്ധയ്ക്കാണു കേസ് എടുത്തിരിക്കുന്നതെന്നാണ് പൊലീസ് ആദ്യം അറിയിച്ചിരുന്നത്. കുട്ടികൾ ക്രിക്കറ്റ് കളിക്കാൻ ബാറ്റായി ഉപയോഗിച്ച തടിക്കഷണവും പന്തും കസ്റ്റഡിയിലെടുത്തു.</p>
      <p>
        <b>വിനോദയാത്ര നിർത്തി മടങ്ങി </b>
      </p>
      <p>സ്കൂളിൽ നിന്ന് വിനോദയാത്ര പോയ സംഘം നവനീതിന്റെ വിയോഗമറിഞ്ഞു യാത്ര ഇ‍ടയ്ക്കു നിർത്തി മടങ്ങി. മൈസുരുവിലേക്കു പോയ പത്താം ക്ലാസ് വിദ്യാർഥികളും അധ്യാപകരും കുടകിൽവച്ചാണു മരണ വിവരം അറിഞ്ഞത്. ഇന്നലെ പുലർച്ചെ 70 വിദ്യാർഥികളടങ്ങുന്ന സംഘം നാട്ടിലെത്തി. നവനീതിന് അന്തിമോപചാരം അർപ്പിക്കാൻ ഇവരുമെത്തിയിരുന്നു.</p>
      <p>
        <b>കൗൺസലിങ് നൽകും</b>
      </p>
      <p>തടിക്കഷണം ഉപയോഗിച്ച് ബാറ്റ് ചെയ്ത കുട്ടിക്കു കൗൺസലിങ് നൽകാൻ സ്കൂൾ അധികൃതർ തീരുമാനിച്ചു. സംഭവത്തിനു ശേഷം കുട്ടി മൗനത്തിലാണ്. അടിയന്തരമായി കൗൺസലിങ് നൽകണമെന്ന് ആർ.രാജേഷ് എംഎൽഎയും പൊലീസും നിർദേശിച്ചിരുന്നു. </p>
    </article>
  </body>
</html>