<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191124_Huvos_napos_ido_lesz"/>
    <meta property="og:site_name" content="HVG.hu"/>
    <meta property="article:published_time" content="2019-11-24T07:22:00+00:00"/>
    <meta property="og:title" content="Hűvös, napos idő lesz"/>
    <meta property="og:description" content="8-14 fok között alakul ma a hőmérséklet."/>
  </head>
  <body>
    <article>
      <h1>Hűvös, napos idő lesz</h1>
      <address><time datetime="2019-11-24T07:22:00+00:00">24 Nov 2019, 07:22</time> by <a rel="author">hvg.hu</a></address>
      <p>
        <b>8-14 fok között alakul ma a hőmérséklet.</b>
      </p>
      <p>Vasárnap napközben sokfelé számíthatunk napos időre, de a Dunántúlon időnként több felhő jelenhet meg az égen, nyugaton, délnyugaton tartósabban is erősen felhős lehet az ég, viszont csapadék sehol sem várható. Délen és a Dunántúli-középhegység térségében élénk lehet a délkeleti szél.</p>
      <p>A legmagasabb hőmérséklet 8 és 14 fok között alakul - közölte az Időkép.</p>
      <p>Vasárnap sem érkezik front térségünkbe, de hajnalban, reggel a hideg, párás, ködös tájakon élők körében felerősödhetnek a kopásos eredetű ízületi bántalmak. Napközben a melegedés hatására elsősorban az Alföldön élők tapasztalhatnak vérnyomás-ingadozást, keringési panaszokat.</p>
      <p>Sokfelé napos időben lesz részünk, ami kedvez a szabadtéri programoknak, valamint javul hangulatunk, közérzetünk, de ne feledkezzünk meg a réteges öltözködésről. A légszennyezettség a nagyobb városokban közepes, északkeleten és délnyugaton kedvezőtlen lehet. Továbbra is fordítsunk figyelmet immunrendszerünk erősítésére! Fogyasszunk sok zöldséget, gyümölcsöt, valamint vitaminban gazdag ételeket!</p>
      <p>Hétfő reggel sokfelé lesz párás, ködös az idő, csak kevés helyen ébredhetünk napos időre. Csapadék sehol sem várható, de ködszitálás néhol előfordulhat. Gyenge, mérsékelt marad az északkeleti szél. A legalacsonyabb hőmérséklet -2 és +4 fok között alakul.</p>
    </article>
  </body>
</html>