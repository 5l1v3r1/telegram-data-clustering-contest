<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/oppvasken-snart-ferdig-i-rbk/71849154"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T07:40:01+00:00"/>
    <meta property="og:title" content="Oppvasken snart ferdig i RBK"/>
    <meta property="og:description" content="Trenerne er byttet, sportslig leder er borte sammen med sjefsspeideren, og neste trinn er spillerstallen. RBK-oppvasken som begynte i fjor sommer er snart ferdig."/>
  </head>
  <body>
    <article>
      <h1>Oppvasken snart ferdig i RBK</h1>
      <h2>Trenerne er byttet, sportslig leder er borte sammen med sjefsspeideren, og neste trinn er spillerstallen. RBK-oppvasken som begynte i fjor sommer er snart ferdig.</h2>
      <address><time datetime="2019-11-24T07:40:01+00:00">24 Nov 2019, 07:40</time> by <a rel="author">Morten P KOMMENTAR</a></address>
      <p><b>TRONDHEIM (Dagbladet):</b> Fjorårets store snakkis i norsk fotball, sparkingen av Kåre Ingebrigtsen og Erik Hoftun, var begynnelsen på det vi nå ser på Lerkendal. En storrengjøring.</p>
      <p><b>UAVHENGIG AV REGELMESSIGE</b> titler, gjerne The Double, gruppespill i Europa League og svarte tall på bunnlinja - Rosenborgs styre likte ikke det de så. Og med Ivar Koteng som styreleder betyr det handling - det er ingen vei utenom, det er sånn den tillitsvalgte RBK-bossen agerer.</p>
      <p>Navn og fartstid spiller ingen rolle.</p>
      <p>Ingen er fredet.</p>
      <p><b>FOTBALLEN ER SÅNN</b> at det alltid flyter informasjon til overflaten om man velger å holde øret til bakken. På Lerkendal, fordi Rosenborg er Norges største fotballklubb, gjerne mer enn andre steder. Sånn var det i forkant av fjorårets treneravskjed selv om timingen sjokkerte.</p>
      <p>Vi visste at Kåre Ingebrigtsen lå dårlig an, bare ikke <i>så</i> dårlig.</p>
      <p>Det fuglene kvitret i 2018 var et trenerskifte etter sesongen.</p>
      <p><b>FØR BODØ/GLIMT-KAMPEN</b> konfronterte Dagbladet Ivar Koteng med kildeinfo, blant mye annet rundt Rosenborgs spillerlogistikk, jobben som sorterte under Stig Inge Bjørnebye. Det var tydelig å se han ikke likte det han hørte. På det tidspunktet visste vi at Hallvar Thoresen var ferdig som speider, og at Rosenborg ikke vil forlenge åremålet.</p>
      <p>Informasjonen vi satt på fortalte også at Stig Inge Bjørnebye var på vei ut døra.</p>
      <p><b>DET VAR SØNDAG </b>10. november. Fire dager seinere var Bjørnebye ferdig i klubben, 16 måneder før det seks år lange åremålet gikk ut på dato. Og som en konsekvens av det, kom nyheten om at Hallvar Thoresen også er ferdig på Lerkendal.</p>
      <p>Trinn to av det som startet med Kåre Ingebrigtsen og Erik Hoftun, var effektuert.</p>
      <p><b>DET ER IKKE </b>nok å vinne med Rosenborg. Du må gjøre det på RBK-måten. Spille offensiv fotball med to kanter og en spiss, fortrinnsvis langs golvet. Score over to mål i snitt per kamp. Kåre Ingebrigtsen evnet ikke å levere det etter to gode år, derfor falt han etter fem titler og to europeiske sluttspill, med los på mer av det allerede nevnte.</p>
      <p>Misnøyene med klubbens sportslige leder handlet om det samme.</p>
      <p><b>STIG INGE BJØRNEBYE</b> var med å vinne de samme titlene som Ingebrigtsen, de samme gruppespillene i Europa League, og vant selvfølgelig også de Rini Coolen fikk vikariere hjem i fjor høst. I tillegg, ifølge sportsdirektørens balanse rundt spillerlogistikken de fem siste åra, leverte han pluss et hundre millioner kroner til klubbkontoen. Men han leverte ikke de riktige spillerne, når Rosenborg ser rundt seg, også i Norge, ser de spillere/talenter de gjerne skulle hatt.</p>
      <p>Det betyr at Rosenborg ikke har vært fornøyd med spillerlogistikken selv om gode penger er tjent.</p>
      <p>Det beviser også at Ivar Koteng og RBK-styret gjør ambisjoner og mål til handling.</p>
      <p><b>EIRIK HORNELAND HAR</b> fortalt Dagbladet at (helst) fire nye spillere bør være på Lerkendal når vi skriver 2020. Fordi vi alltid har et øre til bakken har vi hørt Ola Brynhildsen, Kristian Thorstvedt, Birk Risa og Emil Bohinen. Det er spillerne Rosenborg ønsker seg. På bakgrunn av det (posisjonene) vet vi i hvert fall at David Akintola reiser tilbake til FC Midtjylland, at Pål Andre Helland ikke blir førstevalg på Lerkendal neste år heller, og at Birger Meling mest sannsynlig blir solgt i januar, Celtic fikk nei sist de var på banen.</p>
      <p>Bjørn Maars Johnsen blir heller ikke på Lerkendal ut over denne sesongen.</p>
      <p>Han, som Akintola, er et dyrt lån RBK ikke lenger vil ta seg råd til.</p>
    </article>
  </body>
</html>