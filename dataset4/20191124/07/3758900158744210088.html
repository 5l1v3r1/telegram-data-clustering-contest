<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/sport/news-pilkarze-flamengo-zdobyli-copa-libertadores,nId,3352186"/>
    <meta property="og:site_name" content="RMF24"/>
    <meta property="article:published_time" content="2019-11-24T07:16:20+00:00"/>
    <meta property="og:title" content="Piłkarze Flamengo zdobyli Copa Libertadores"/>
    <meta property="og:description" content="Piłkarze Flamengo Rio de Janeiro po raz drugi w historii triumfowali w rozgrywkach Copa Libertadores, odpowiedniku europejskiej Ligi Mistrzów. W finale w Limie pokonali River Plate Buenos Aires 2:1 (0:1). Poprzednio zwyciężyli w tych rozgrywkach 38 lat temu."/>
  </head>
  <body>
    <article>
      <h1>Piłkarze Flamengo zdobyli Copa Libertadores</h1>
      <address><time datetime="2019-11-24T07:16:20+00:00">24 Nov 2019, 07:16</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>Piłkarze Flamengo Rio de Janeiro po raz drugi w historii triumfowali w rozgrywkach Copa Libertadores, odpowiedniku europejskiej Ligi Mistrzów. W finale w Limie pokonali River Plate Buenos Aires 2:1 (0:1). Poprzednio zwyciężyli w tych rozgrywkach 38 lat temu.</b>
      </p>
      <figure>
        <img src="https://i.iplsc.com/pilkarze-flamengo-z-pucharem-za-zwyciestwo-w-copa-libertador/0009EQIQ4JEBHHX9-C123-F4.png"/>
        <figcaption>Piłkarze Flamengo z pucharem za zwycięstwo w Copa Libertadores<cite>/Antonio Lacerda /PAP/EPA</cite></figcaption>
      </figure>
      <p>Argentyński zespół prowadził już od 14. minuty po bramce Kolumbijczyka Rafaela Borre i długo wydawało się, że sięgnie po raz piąty po trofeum.<br/><br/>W końcówce dwie bramki dla Flamengo strzelił jednak wypożyczony z Interu Mediolan Brazylijczyk Gabriel "Gabigol" Barbosa - w 89. i 90+2. minucie.<br/><br/>Końcówka meczu była emocjonująca nie tylko z powodów sportowych. Obie drużyny kończyły w dziesiątkę - czerwone kartki zobaczyli Gabriel Barbosa oraz w zespole rywali Argentyńczyk Exequiel Palacios.<br/><br/><b>PRZECZYTAJ: </b><a href="https://www.rmf24.pl/sport/news-liga-niemiecka-koniec-strzeleckiej-serii-roberta-lewandowski,nId,3350754"><u><b>Liga niemiecka: Koniec strzeleckiej serii Roberta Lewandowskiego</b></u></a><br/><br/> Już na początku listopada poinformowano, że z powodu niespokojnej sytuacji w Chile finał zostanie przeniesiony z tego kraju do Peru. Spotkanie miało odbyć się w Santiago, a po zmianie jego areną został stadion Monumental w Limie.<br/><br/>Tym razem, w przeciwieństwie do poprzednich edycji, triumfatora rozgrywek wyłoniło tylko jedno spotkanie. Wcześniej rozgrywany był mecz i rewanż.<br/><br/>Piłkarze River Plate bronili trofeum wywalczonego w ubiegłym roku. Wówczas władze CONMEBOL (południowoamerykańskiej konfederacji) zdecydowały o przeniesieniu rewanżowego meczu finałowego z lokalnym rywalem Boca Juniors do Madrytu ze względu na agresję pseudokibiców River Plate, którzy zaatakowali autokar Boca Juniors.<br/><br/>Sobotni triumf Flamengo oznacza, że brazylijski zespół wystąpi jako przedstawiciel Ameryki Południowej w zaplanowanych na grudzień klubowych mistrzostwach świata w Katarze.</p>
    </article>
  </body>
</html>