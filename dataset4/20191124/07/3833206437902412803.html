<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Dozhivoten-zatvor-za-izverga-koito-iznasili-i-ubi-malkata-Kristin-916181"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-24T07:29:00+00:00"/>
    <meta property="og:title" content="Доживотен затвор за изверга, който изнасили и уби малката Кристин"/>
    <meta property="og:description" content="Доживотен престой в затвора без право на замяна поиска прокуратурата за 21-годишния изверг Мартин Тр..."/>
  </head>
  <body>
    <article>
      <h1>Доживотен затвор за изверга, който изнасили и уби малката Кристин</h1>
      <address>
        <time datetime="2019-11-24T07:29:00+00:00">24 Nov 2019, 07:29</time>
      </address>
      <p>Доживотен престой в затвора без право на замяна поиска прокуратурата за 21-годишния изверг Мартин Трифонов, който на 15 август блудства и уби 7-годишната Кристин Георгиева от сливенското село Сотиря. Обвинителният акт е внесен късно следобед в петък, очаква се да бъде насрочена дата за разпоредителното заседание преди Коледа, уточни говорителят на сливенската окръжна прокуратура Надежда Белева пред "Монитор".</p>
      <p>Обвинението срещу младия мъж е за убийство по особено мъчителен за жертвата начин, след като преди това е блудствал с детето и е направил опит да го изнасили. По данни на прокуратурата до скоро Трифон е бил в столичната затворническа болница, където са го лекували от раните, получени при залавянето му.</p>
      <p>Трагичният инцидент стана посред бял ден на 15 август, когато изпилият стотина грама домашна ракия безработен Мартин пресрещнал отиващата към дома на родителите си жертва, замъкнал я под моста недалеко от центъра на Сотиря и се гаврил с нея. Извършителят направи опит да се укрие, но в крайна сметка бе задържан денонощие по-късно след оказана от него яростна съпротива, при което се наложи да бъде прострелян в лявото бедро и дясната подбедрица.</p>
      <p>Смъртта на детенцето, на което предстояло да бъде първокласничка потресе обществеността и стана повод за промени в НПК, за да не могат престъпниците да се възползват от намаляване на присъдата при самопризнания.</p>
    </article>
  </body>
</html>