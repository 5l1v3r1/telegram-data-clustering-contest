<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301312/%DA%A9%D9%85-%D8%AE%D9%88%D8%A7%D8%A8%DB%8C-%D8%AE%DB%8C%D9%84%DB%8C-%D8%A8%DB%8C%D8%B4%D8%AA%D8%B1-%D8%A7%D8%B2-%D8%A2%D9%86%DA%86%D9%87-%D8%AA%D8%B5%D9%88%D8%B1-%D9%85%DB%8C-%D8%B4%D9%88%D8%AF-%D8%B1%D9%88%DB%8C-%D8%A7%D9%86%D8%B3%D8%A7%D9%86-%D8%AA%D8%A3%D8%AB%DB%8C%D8%B1-%D9%85%DB%8C-%DA%AF%D8%B0%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:22:23+00:00"/>
    <meta property="og:title" content="کم‌خوابی خیلی بیشتر از آنچه تصور می‌شود روی انسان تأثیر می‌گذارد"/>
    <meta property="og:description" content="پژوهشگران &quot;دانشگاه ایالتی میشیگان&quot;(Michigan State University) آمریکا در مطالعه اخیرشان اثرات خطرناک نداشتن خواب کافی بر عملکرد انسان را مورد بررسی قرار داده‌اند."/>
  </head>
  <body>
    <article>
      <h6 class="kicker">پژوهشگران دانشگاه "میشیگان":</h6>
      <h1>کم‌خوابی خیلی بیشتر از آنچه تصور می‌شود روی انسان تأثیر می‌گذارد</h1>
      <address><time datetime="2019-11-24T07:22:23+00:00">24 Nov 2019, 07:22</time> by <a rel="author">مسعود جعفرشعار</a></address>
      <p>پژوهشگران "دانشگاه ایالتی میشیگان"(Michigan State University) آمریکا در مطالعه اخیرشان اثرات خطرناک نداشتن خواب کافی بر عملکرد انسان را مورد بررسی قرار داده‌اند.</p>
      <p><b>به گزارش ایسنا و به نقل از ساینس‌دیلی</b>، پژوهشگران آزمایشگاه خواب و یادگیری دانشگاه ایالتی میشیگان اخیرا یکی از بزرگترین مطالعات خواب تا به امروز را انجام داده‌اند و طی آن دریافته‌اند که نداشتن خواب کافی خیلی بیشتر از آنچه پیشتر پژوهشگران دیگر اظهار کرده‌اند روی انسان تأثیر می‌گذارد.</p>
      <p>به طور کلی، این تحقیق نه تنها یکی از بزرگترین مطالعات در بررسی خواب است بلکه نخستین مطالعه‌ای است که ارزیابی می‌کند چگونه کمبود خواب می‌تواند تاثیرات خطرناکی بر روی بدن انسان بگذارد.</p>
      <p>این مطالعه در ادامه مطالعه پیشین پژوهشگران همین دانشگاه که درباره تاثیرات کم‌خوابی بر توانایی و تمرکز انسان بود، است.</p>
      <p>"فن"(Fenn ) یکی از پژوهشگران این مطالعه گفت: تحقیقات پیشین ما نشان داد که محرومیت از خواب میزان ارتکاب اشتباه در انسان را دو برابر می‌کند و تعداد خطاهای تمرکزی را نیز سه برابر می‌کند. افرادی که خواب کافی ندارند باید کاملاً در هر کاری که انجام می‌دهند، احتیاط کنند برای مثال هنگامی که در پشت فرمان هستند هرگونه اشتباه می‌تواند عواقب غم‌انگیزی داشته باشد.</p>
      <p>طی این مطالعه جدید، فن با همکاری دانشجوی دکترا "میشل استپن"(Michelle Stepan) و "اریک آلتمن" (Erik Altmann) استاد روانشناسی دریافتند کمبود خواب نه تنها بر تمرکز و و ارتکاب اشتباه تاثیر می‌گذارد بلکه عملکرد شناختی افراد را نیز تحت تاثیر قرار می‌دهد.</p>
      <p>آنها گفتند: اثرات کمبود خواب بر بدن بسیار خطرناک‌تر از چیزی است که تاکنون تصور می‌کردیم. طی این مطالعه پژوهشگران خواب شبانه  ۱۳۸ نفر را مورد بررسی قرار دادند. پژوهشگران از ۷۷ فرد خواستند چند شب نخوابند و بیدار بمانند اما ۶۱ نفر دیگر می‌توانستند به راحتی شب‌ها بخوابند.</p>
      <p>پس از این مدت پژوهشگران دریافتند افرادی که به مدت چند شب نخوابیده‌اند عملکرد شناختی آنها کاهش یافته و میزان ارتکاب خطای آنها هر روز دو برابر شده است برای مثال میزان خطای آنها در روز اول پس از بی‌خوابی ۱۵ درصد و در روز دوم ۳۰ درصد بود. پژوهشگران در انتها گفتند کمبود خواب می‌تواند تاثیر چشمگیری بر توانایی و عملکرد انسان در زندگی داشته باشد.</p>
      <p>یافته‌های این مطالعه در مجله "Journal of Experimental Psychology" منتشر شد.</p>
      <p>انتهای پیام</p>
    </article>
  </body>
</html>