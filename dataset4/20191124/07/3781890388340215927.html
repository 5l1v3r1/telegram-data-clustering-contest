<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743358"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T07:58:00+00:00"/>
    <meta property="og:title" content="&quot;วาดา&quot; สั่งปิดแลปตรวจโด๊ป &quot;มหิดล&quot; 6 เดือน"/>
    <meta property="og:description" content="'วาดา' องค์กรต่อต้านการใช้สารกระตุ้นโลก สั่งปิดห้องปฎิบัติการตรวจโด๊ปในไทย เป็นเวลา 6 เดือน หลังพบว่า ไม่ได้มาตรฐาน และขาดการร่วมมือกันระหว่าง รัฐบาล กับ ม.มหิดล อย่างเป็นรูปธรรม จำเป็นที่หน่วยงานที่เกี่ยวข้องของไทย ต้องประสานความร่วมมือมากกว่าเดิม แก้ไขปัญหาดังกล่าวเร่งด่วน เพื่อคงสถานะของการเป็นแลปเดียวในอาเซียนที่ได้รับการรับรองจากวาดา ต่อไป ไม่เช่นนั้นอาจถูกยุบก้ได้"/>
  </head>
  <body>
    <article>
      <h1>"วาดา" สั่งปิดแลปตรวจโด๊ป "มหิดล" 6 เดือน</h1>
      <address>
        <time datetime="2019-11-24T07:58:00+00:00">24 Nov 2019, 07:58</time>
      </address>
      <p>
        <b>"วาดา" องค์กรต่อต้านการใช้สารกระตุ้นโลก สั่งปิดห้องปฎิบัติการตรวจโด๊ปในไทย เป็นเวลา 6 เดือน หลังพบว่า ไม่ได้มาตรฐาน และขาดการร่วมมือกันระหว่าง รัฐบาล กับ ม.มหิดล อย่างเป็นรูปธรรม จำเป็นที่หน่วยงานที่เกี่ยวข้องของไทย ต้องประสานความร่วมมือมากกว่าเดิม แก้ไขปัญหาดังกล่าวเร่งด่วน เพื่อคงสถานะของการเป็นแลปเดียวในอาเซียนที่ได้รับการรับรองจากวาดา ต่อไป ไม่เช่นนั้นอาจถูกยุบก้ได้</b>
      </p>
      <p>สำนักข่าวต่างประเทศ รายงานว่า ห้องปฎิบัติการตรวจสารต้องห้ามในกรุงเทพมหานคร ซึ่งเป็นห้องแลปเดียวที่ได้รับอนุญาตให้ตั้งในเอเชียตะวันออกเฉียงใต้ จากองค์กรต่อต้านการใช้สารกระตุ้นโลก หรือ วาดา (World Anti-Doping Agency-WADA) ถูก วาดา สั่งปิดเป็นการชั่วคราวแล้ว  โดย ห้องแลปของไทย ถูกสั่งปิด เนื่องจากไม่สามารถทำตามมาตรฐานได้ ในระหว่างการตรวจมาตรฐาน โดยประเทศไทย ไม่สามารถทำการตรวจสารต้องห้ามหรือวิเคราะห์ตัวอย่างได้ระหว่างการปิดชั่วคราวนี้<br/><br/>ผู้แทนจากวาดา กล่าวว่า ห้องแลปในกรุงเทพฯ อาจปิดเป็นเวลา 6 เดือน แต่อาจจะมากกว่านั้น หากปัญหายังไม่ถูกแก้ไข โดยตัวอย่างทั้งหมดจะต้องถูกส่งไปแลปประเทศข้างเคียงแทน<br/><br/>ทั้งนี้ มีรายงานว่า ห้องปฎิบัติการตรวจสารต้องห้ามของไทย ซึ่งตั้งอยู่ที่ ม.มหิดล มีปัญหาเรื่องวิธีการตรวจสอบ การส่งผลการตรวจล่าช้า และการขาดแคลนบุคลากรผู้ควบคุมคุณภาพ รวมทั้งพบว่าขาดการร่วมมือกันระหว่าง รัฐบาล กับ ม.มหิดล อย่างเป็นรูปธรรม<br/><br/>ที่ผ่านมา วาดา มีความเป็นห่วงว่าหน่วยงานรัฐบาล ไม่ได้ร่วมมือ อย่างที่ควรจะเป็นกับทางศูนย์แห่งนี้ ซึ่งทางวาดา มองว่าเป็นเรื่องที่สำคัญยิ่ง หากศูนย์ตรวจโด๊ปมหิดล ซึ่งมีบุคลากร ที่เป็นทั้งแพทย์ นักวิทยาศาสตร์ จำนวนนับร้อยคน ไม่ได้รับการสนับสนุนจากรัฐบาล และหน่วยงานของกระทรวงกีฬา และการกีฬาแห่งประเทศไทย (กกท.) ในแนวทางที่ชัดเจนแล้ว ศูนย์โด๊ปของไทย ซึ่งมีแห่งเดียวในอาเซียน จะถูกยุบไป<br/><br/>ในเรื่องนี้จำเป็นอย่างยิ่งที่หน่วยงานที่เกี่ยวข้อง ทั้ง รัฐบาลไทย กระทรวงการท่องเที่ยวและกีฬา, กกท. และ ม.มหิดล จะต้องร่วมมือกัน แก้ไขปัญหาดังกล่าว อย่างเร่งด่วน เพื่อคงสถานะของการเป็นแลปเดียวในอาเซียนที่ได้รับการรับรองจากวาดา ต่อไป.<br/> </p>
    </article>
  </body>
</html>