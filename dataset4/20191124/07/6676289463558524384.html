<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/ministru-interne-incident-prahova-327161.html"/>
    <meta property="og:site_name" content="Observator"/>
    <meta property="article:published_time" content="2019-11-24T07:40:00+00:00"/>
    <meta property="og:title" content="Ministrul de Interne, despre incidentul de la o secţie de vot din Prahova: &quot;Poliţiştii au dispoziţie să riposteze&quot;"/>
    <meta property="og:description" content="Marcel Vela, ministrul de Interne, a transmis un mesaj dur, după ce un bărbat a fost împuşcat de un poliţist la o secţie de vot din Prahova, sâmbătă seara."/>
  </head>
  <body>
    <article>
      <h1>Ministrul de Interne, despre incidentul de la o secţie de vot din Prahova: "Poliţiştii au dispoziţie să riposteze"</h1>
      <address><time datetime="2019-11-24T07:40:00+00:00">24 Nov 2019, 07:40</time> by <a rel="author">Cristi Ioniţă</a></address>
      <p>
        <b>
          <b>Marcel Vela, ministrul de Interne, a transmis un mesaj dur, după ce un bărbat a fost împuşcat de un poliţist la o secţie de vot din Prahova, sâmbătă seara.</b>
        </b>
      </p>
      <p>Vela a fost, duminică, unul dintre primii votanţi la alegerile prezidenţiale, el exercitându-şi dreptul la Liceul Jean Monnet, din Bucureşti.</p>
      <p>În ciuda orei matinale, Vela nu a ezitat să abordeze câteva dintre cele mai arzătoare subiecte ale momentului.</p>
      <p>Pe de o parte, Vela a anunţat că autorităţile asigură organizarea alegerilor în cele mai bune condiţii cu ajutorul a circa 39.000 de oameni de ordine.</p>
      <p>Pe de altă parte, chestionat în legătură cu un incident petrecut sâmbătă seara, la o secţie de vot din Prahova, ministrul de Interne a avut o reacţie dură precizând că "<i>vreau să-i atenţionez pe toţi cei care sunt violenţi şi atacă poliţiştii că aceştia din urmă au dispoziţie să riposteze. Nu e posibil ca într-o ţară normală, oameni violenţi, interlopi, infractori să atace poliţiştii. Trebuie să luăm atitudine şi să apreciem sacrificiul acestor oameni</i>".</p>
      <p>Vă reamintim că, sâmbătă seara, un ofiţer de poliţie din Drăgăneasca, Prahova, a împuşcat în picior un bărbat care era sub influenţa băuturilor alcoolice şi care l-a atacat pe poliţistul care păzea secţia de votare, pe motiv că el vrea să voteze deja, deşi secţia urma să se deschidă abia a doua zi, la ora 07.00.</p>
      <p>În legătură cu acest incident, ministrul de Interne l-a lăudat pe poliţistul care a acţionat la faţa locului precizând că "<i>au fost mai mulţi indivizi care erau în stare de ebrietate şi care au rupt gardul instituţiei. S-au înarmat cu bucăţi din gard, cu intenţia clară de a-l ataca pe poliţist. Acesta s-a comportat exemplar. Puneţi-vă în locul lui. Un poliţist singur, într-un sat, atacat de cinci indivizi înarmaţi. S-a confruntat cu acei oameni violenţi, s-a luptat, a reuşit să se descurce într-o situaţie critică. A executat şi focurile de avertisment, conform legii. În final, pentru a linişti agresivitatea acelor indivizi, l-a împuşcat pe unul dintre ei în picior. Din punctul nostru de vedere s-a comportat exemplar</i>".</p>
      <p>Despre alegerile prezidenţiale, Vela a anunţat că "<i>am votat pentru ceea ce ne dorim cu toţii, respectiv pentru normalitate. Am votat pentru nepoţica mea</i>".</p>
    </article>
  </body>
</html>