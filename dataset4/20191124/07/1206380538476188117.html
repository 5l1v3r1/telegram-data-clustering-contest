<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/mesicni-predpoved-pocasi-v-prosinci-se-vyrazne-ochladi-prijde-i-snih"/>
    <meta property="og:site_name" content="eXtra.cz"/>
    <meta property="article:published_time" content="2019-11-24T07:00:00+00:00"/>
    <meta property="og:title" content="Měsíční předpověď počasí: V prosinci se výrazně ochladí, přijde i sníh"/>
    <meta property="og:description" content="Meteorologové zveřejnili předpověď počasí na následující měsíc. Teplé počasí posledních dní by mělo postupně vystřídat chladnější a v horských oblastech bude dokonce i sněžit. Ačkoliv měsíční výhled není stoprocentní, prozatím to vypadá, že v prosinci už přijde pravá zima."/>
  </head>
  <body>
    <article>
      <h6 class="kicker">zima</h6>
      <h1>Měsíční předpověď počasí: V prosinci se výrazně ochladí, přijde i sníh</h1>
      <address><time datetime="2019-11-24T07:00:00+00:00">24 Nov 2019, 07:00</time> by <a rel="author">Eliška Reiglová</a></address>
      <p>
        <b>Meteorologové zveřejnili předpověď počasí na následující měsíc. Teplé počasí posledních dní by mělo postupně vystřídat chladnější a v horských oblastech bude dokonce i sněžit. Ačkoliv měsíční výhled není stoprocentní, prozatím to vypadá, že v prosinci už přijde pravá zima.</b>
      </p>
      <p>Česko zažívá nevídaně teplé podzimní dny. Na toto období nadprůměrným teplotám by měl být podle měsíční předpovědi meteorologů z <a href="http://portal.chmi.cz/">ČHMÚ</a> brzy konec. Již v polovině prosince má přijít výraznější ochlazení a v horských oblastech dokonce i sníh.</p>
      <p>Předpověď hovoří o tom, že období od 25. listopadu do 22. prosince 2019 bude na našem území jako celek teplotně nadprůměrné. Velmi teplé počasí posledních týdnů bude pozvolna ustupovat, ale z hlediska průměrných hodnot zůstanou teploty v nejbližších dvou týdnech pravděpodobně nadále nad úrovní dlouhodobých průměrů. Až druhá polovina předpovídaného období by měla být teplotně většinou v rozmezí běžných hodnot pro danou roční dobu.</p>
      <related>
        <a href="https://www.extra.cz/jake-budou-vanoce-predpoved-pocasi-zna-krtek-na-vasi-zahrade"/>
      </related>
      <p>Z hlediska celkového množství srážek by mělo být období 25. 11. – 22. 12. 2019 jako celek průměrné až slabě podprůměrné. Z celého předpovědního období se dá relativně více srážek očekávat v první než ve druhé polovině období, kdy už budou srážky na horách většinou sněhové.</p>
    </article>
  </body>
</html>