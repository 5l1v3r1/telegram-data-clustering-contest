<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S89TG/papez-v-japonsku-vyzval-k-likvidaci-jadernych-zbrani"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T07:20:00+00:00"/>
    <meta property="og:title" content="Papež v Japonsku vyzval k likvidaci jaderných zbraní"/>
    <meta property="og:description" content="Papež František dnes v japonském městě Nagasaki vyzval ke globálnímu jadernému odzbrojení. Vlastnictví jaderných zbraní je podle něj neospravedlnitelné, šíří strach, nedůvěru a nepřátelství. Nagasaki a Hirošima jsou jediná dvě světová města, která se stala terčem jaderného útoku, když na ně Spojené státy svrhly na konci druhé světové války atomové bomby. Zahynulo tehdy přes 200.000 lidí."/>
  </head>
  <body>
    <article>
      <h6 class="kicker">Názory Františka</h6>
      <h1>Papež v Japonsku vyzval k likvidaci jaderných zbraní</h1>
      <address><time datetime="2019-11-24T07:20:00+00:00">24 Nov 2019, 07:20</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Papež František dnes v japonském městě Nagasaki vyzval ke globálnímu jadernému odzbrojení. Vlastnictví jaderných zbraní je podle něj neospravedlnitelné, šíří strach, nedůvěru a nepřátelství. Nagasaki a Hirošima jsou jediná dvě světová města, která se stala terčem jaderného útoku, když na ně Spojené státy svrhly na konci druhé světové války atomové bomby. Zahynulo tehdy přes 200.000 lidí.</b>
      </p>
      <p>Papež dnes odmítl logiku používání jaderných zbraní jako odstrašujícího prostředku, který pomáhá zajistit mít. Podle něj disponování jadernými zbraněmi navozuje pouze "falešný pocit bezpečí".</p>
      <p>"Vlastnictví atomových a jiných zbraní hromadného ničení není odpovědí (na touhu po míru)," prohlásil papež v projevu, který přednesl v Nagasaki na místě, kam 9. srpna 1945 dopadla jaderná bomba. "Mezinárodní mír a stabilitu nelze nastolit s pomocí strachu ze vzájemného zničení a s pomocí hrozby naprosté zkázy," konstatoval dále papež. Tento strach podle něj poškozuje vzájemné vztahy a brání dialogu.</p>
      <p>Papež rovněž podotkl, že obrovské množství peněz "vyplýtvané na závody ve zbrojení je do nebe volající urážkou ve světě, kde miliony dětí a rodin žijí v nelidských podmínkách". Podle něj by se tyto prostředky měly využít na odstranění chudoby a ochranu životního prostředí.</p>
      <p>Papež František pronesl svůj projev v Nagasaki před stovkami lidí oblečených v bílých pláštěnkách, kterými se chránili před silným lijákem. Vedle sebe měl papež umístěnou symbolickou fotografii z roku 1945 z Nagasaki, na které je zachycen chlapec, jak nese na zádech svého mrtvého mladšího bratra. Snímek ukázal novinářům již v loňském roce na návštěvě v Chile, kde vyjádřil obavy, že svět stojí na pokraji jaderné války. Dnes se papež setkal se synem amerického vojenského fotografa, který je autorem snímku. Poté položil na místě věnec bílých květin a tiše se v dešti pomodlil.</p>
      <p>Druhým věncem papež uctil křesťanské misionáře a mučedníky i takzvané skryté křesťany, kteří v Japonsku šířili a tajně uchovávali katolickou víru během staletí pronásledování až do zrušení zákazu vyznávání křesťanství v roce 1873. Ve 127milionovém Japonsku se ke katolicismu hlásí pouze 536.000 věřících; hlavními náboženstvími v zemi jsou buddhismus a šintoismus. Centrem katolické víry je právě Nagasaki. Papež dnes znovu připomněl, že v mládí se do Japonska chtěl sám vydat jako misionář, zabránily mu v tom ale zdravotní problémy.</p>
      <p>Po návštěvě Nagasaki má hlava katolické církve dnes na programu ještě cestu do Hirošimy, která pocítila následky jaderného útoku o tři dny dříve, 6. srpna 1945. Japonsko po útocích kapitulovalo, a ukončilo tím druhou světovou válku. V Hirošimě se papež setká s přeživšími jaderného útoku a pomodlí se za oběti.</p>
    </article>
  </body>
</html>