<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-technology/2824299-uceni-stvorili-ekofutbolku-zdatnu-zaradzati-mobilnij-telefon.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T07:55:00+00:00"/>
    <meta property="og:title" content="Учені створили екофутболку, здатну заряджати мобільний телефон"/>
    <meta property="og:description" content="Команда іспанських та італійських учених створила недорогу футболку, яка виробляє електроенергію від різниці температур між людським тілом та навколишнім середовищем."/>
  </head>
  <body>
    <article>
      <h1>Учені створили екофутболку, здатну заряджати мобільний телефон</h1>
      <h2>Команда іспанських та італійських учених створила недорогу футболку, яка виробляє електроенергію від різниці температур між людським тілом та навколишнім середовищем.</h2>
      <address>
        <time datetime="2019-11-24T07:55:00+00:00">24 Nov 2019, 07:55</time>
      </address>
      <p>Про це повідомляє <a href="https://www.youtube.com/watch?time_continue=58&amp;v=lP7OeIYnkZA&amp;feature=emb_title">пресслужба Університету Малага</a> (Іспанія)</p>
      <p>"Цей винахід являє собою прототип «електронного текстилю», створеного на основі недорогих матеріалів, таких як шкірки помідорів. Наразі при виробництві електронних пристроїв зазвичай використовуються метали. Цей проєкт зробив крок вперед, і ми змогли генерувати електроенергію, використовуючи легкі, більш доступні та менш токсичні матеріали", — пояснюють учені.</p>
      <figure>
        <iframe src="https://www.youtube.com/embed/lP7OeIYnkZA" width="560" height="315" data-service="Youtube" scrolling="no"/>
      </figure>
      <p>Формула нового винаходу дуже проста: вода та етанол — тип екологічного спирту, отриманий зі шкірок томатів з додаванням вуглецевих наночастинок. При нагріванні така речовина проникає в тканину та прилипає до бавовни, надаючи їй таким чином електричні властивості, такі ж як ті, що утворюються телуром, германієм або свинцем.</p>
      <p>"Коли хтось ходить або біжить, він нагрівається. Якщо людина носить футболку з такими характеристиками, різниця між її тілом і нижчою температурою навколишнього середовища може генерувати <a href="https://www.ukrinform.ua/tag-elektroenergia">електрику</a>", — зазначають дослідники.</p>
      <blockquote>
        <b>Читайте також: </b>
        <a href="https://www.ukrinform.ua/rubric-technology/2823560-ukrainski-ekookulari-nabrali-na-kickstarter-neobhidni-10-tisac.html">Українські екоокуляри набрали на Kickstarter необхідні $10 тисяч</a>
      </blockquote>
      <p>Наразі учені продовжують свою роботу над розробкою пристроїв, які можуть бути вбудовані в «електронний текстиль», щоб можна було, наприклад, генерувати світло, зробивши власника такої футболки більш помітним у темну пору доби, або навіть заряджати мобільний телефон без зарядного пристрою.</p>
    </article>
  </body>
</html>