<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/radio/inverythatplace/yak-zhive-pivnichna-koreya-istoriji-lyudey-yaki-pobuvali-u-kndr-foto-novini-svitu-50054351.html"/>
    <meta property="og:site_name" content="НВ"/>
    <meta property="article:published_time" content="2019-11-24T07:30:00+00:00"/>
    <meta property="og:title" content="Тут безпечно, поки не скажуть «фас!». Історія українки, яка зазирнула за зворотний бік Північної Кореї"/>
    <meta property="og:description" content="Північну Корею називають найбільш закритою країною світу, побачити справжнє життя якої практично неможливо не тільки журналістам, а й простим туристам."/>
  </head>
  <body>
    <article>
      <h1>Тут безпечно, поки не скажуть «фас!». Історія українки, яка зазирнула за зворотний бік Північної Кореї</h1>
      <h2>Північну Корею називають найбільш закритою країною світу, побачити справжнє життя якої практично неможливо не тільки журналістам, а й простим туристам.</h2>
      <address><time datetime="2019-11-24T07:30:00+00:00">24 Nov 2019, 07:30</time> by <a rel="author">Богдан Амосов</a></address>
      <p>Спецкореспондент <a href="https://radio.nv.ua/">Радіо НВ</a> Богдан Амосов поговорив з українкою, котра прожила в КНДР кілька років і зуміла зазирнути за фасад офіційного Пхеньяна.</p>
      <figure>
        <iframe src="https://w.soundcloud.com/player/?url=https%3A//api.soundcloud.com/tracks/713308081&amp;color=%23ff5500&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true" width="100%" height="166" data-service="SoundCloud" scrolling="no" nowide=""/>
      </figure>
      <p>Після Другої світової війни Корейський півострів, який понад три десятиліття перебував під японським володінням, опинився розділеним на дві частини: південну контролювали Сполучені Штати Америки, північну — Радянський Союз. Домовитися про об'єднання двох Корей не вдалося — натомість на розділеному півострові спалахнула війна. Забравши півтора мільйона життів та спустошивши територію Кореї, конфлікт завершився перемир’ям у липні 1953 року.</p>
      <p>З тих пір на південь від демілітаризованої зони розташовується Республіка Корея — капіталістична розвинена світська держава з однією із найбільш передових економік світу; на північ — затиснута санкціями бідна диктатура з офіційною державною ідеологією, яка є найбільш закритою країною світу.</p>
      <p>Протягом майже півстоліття — з 1948-го по 1994 рік — Північною Кореєю правив Кім Ір Сен. Офіційна біографія розповідає, що за часів японської окупації він був партизаном і воював проти японців разом із радянськими підрозділами. Хоча насправді життєпис першого північнокорейського лідера сповнений такою кількістю легенд та міфів, що зрозуміти, що в ньому правда, а що вигадка, доволі складно.</p>
      <p>Саме Кім Ір Сен і запровадив у КНДР ідеологію чучхе — такий собі корейський варіант сталінізму чи маоїзму. Ця північнокорейська філософія складається з націоналізму та соціалізму й має під собою принцип відданості вождю.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/578/big/4b531d9ef3290f779bb4efe2ef8af43e.png&amp;stamp=20191119135214&amp;q=85&amp;output=jpg&amp;bg=white"/>
        <figcaption>Караул біля монумента Кім Ір Сену / Фото: Roman Harak via Flickr</figcaption>
      </figure>
      <p>Марія Зубарєва потрапила у Північну Корею на початку дев’яностих — наприкінці правління Кім Ір Сена.</p>
      <p>— Мій чоловік був фахівцем, і по [дипломатичній] лінії ми потрапили в Північну Корею [на термін] з 1992-го до 1995 року. Жили ми в центрі, поруч з на той час найдорожчим і розкішним готелем Корьо.</p>
      <p>Марія викладала у школі при посольстві. Розповідає, що за іноземцями у КНДР постійно наглядають: не важливо, чи це заїжджий турист; чи людина, яка постійно живе у Північній Кореї - неподалік тебе завжди буде працівник спецслужб. Утім Марія запевняє, що особливого дискомфорту через це не відчувала:</p>
      <p>— Безумовно, за мною завжди хтось ходив. Це було ненав’язливо — вони не дихали мені в спину, але я розуміла, що [на відстані] 30−40 метрів мене «супроводжували» в будь-якому разі. Це абсолютно безпечна країна, якщо не буде команди.</p>
      <p>— Якої команди?</p>
      <p>• <b><i>Кім Ір Сен запровадив у КНДР ідеологію чучхе — такий собі корейський варіант сталінізму чи маоїзму</i></b></p>
      <p>— Команди «фас!». Пам’ятаєте, як із цим американцем, який зривав плакати? Він порушив певні правила і «отримав». Якщо ти не порушуєш правил, то живеш у 100%-й безпеці. Але якщо ти порушуєш правила… Так, звичайно — це диктатура.</p>
      <p>А от із пересічними корейцями іноземці розмову мати не можуть. Для звичайного громадянина такий діалог може завершитися підозрою у шпигунстві.</p>
      <p>— Якщо підійти до корейця і поприколюватися: корейською запитати «Котра година?» — видно його безпорадні очі, він одразу збирає навколо себе свідків і просто благає, щоб від нього відійшли, бо не можна розмовляти сам на сам. Я іноземка, я не можу говорити з корейцем.</p>
      <p>Тож незважаючи на те, що Марія прожила у КНДР кілька років, дізнатися про життя пересічного громадянина найбільш закритої країни світу з його ж власних уст їй щастило не часто. Раз на рік у гості до сім'ї жінки заходив перекладач. Він вітав родину із Новим роком і приносив символічний подарунок. В цей час жінка намагалася розговорити свого гостя.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/576/big/80bf04461e1f0afcde454164aa7a854b.png&amp;stamp=20191119135017&amp;q=85&amp;output=jpg&amp;bg=white"/>
        <figcaption>Північнокорейський залізничник / Фото: Roman Harak via Flickr</figcaption>
      </figure>
      <p>— Я йому кажу: «Будеш їсти?». Він погодився, вітає нас, ми пригощаємо. Я ніколи не бачила, щоб людина стільки їла — вона ж не може це винести… Він з'їв блюдо холодцю, салатницю олів'є — мені ж не шкода, я просто боялася, що у нього буде нетравлення шлунка. І звісно ж, поки він їв, я намагалася його розговорити. Мені було цікаво. Я говорила: «Кіме, дивись, ну ось це не так, ось це не так — немає достатку, суспільство поділене. Коли ви вже побудуєте цей „комунізм“ нарешті?». Він каже: «Ну дивіться, ми ж його будуємо? Я думаю, що коли-небудь, в один день ми прокинемося — і настане наш комунізм».</p>
      <p>Буквально через кілька місяців після того, як Марія залишила КНДР, у країні спалахнув сильний голод, який, за деякими оцінками, забрав більше життів, ніж Корейська війна. Проте Марія згадує, що для багатьох дефіцит харчів у Пхеньяні відчувався завжди:</p>
      <p>— Навесні просто видно було, як люди виходили в парки, збирали якісь корінці, якусь травичку. У той же час в селі, в провінції, жили набагато краще, тому що у них все-таки була можливість щось виростити, зібрати. Це не Камбоджа, не червоні кхмери, — тобто загалом якесь своє присадибне господарство можна було вести. Службовці отримували пайок кімчі (це пекінська капуста спеціального гострого засолу) і рис — це основна їжа корейця. У магазинах неможливо було що-небудь купити: там стояв оцет, горілка, якась олія — загалом, те, з чого сфабрикувати якусь їжу неможливо. Військовослужбовці, можливо, ще отримували в пайок трохи м’яса. Вони жили краще.</p>
      <aside>
        <b>Якщо ти не порушуєш правил, то живеш у 100%-й безпеці</b>
      </aside>
      <p>У ті роки в Кореї ходила різна валюта, згадує Марія Зубарєва. Гроші для корейців та іноземців відрізнялися за кольором. Сині північнокорейські вони випускали для іноземців «капіталістичного світу» — за них можна було купити все, та їх міняли на долари за курсом «один до двох».</p>
      <p>Червоні вони призначалися для користування громадянами країн соціалістичного табору. Сім'я Марії намагалася поміняти сині вони на червоні, адже за них було набагато дешевше купувати продукти в місцевому магазині. Третя валюта — сірі, «народні» вони. Один долар прирівнювався до 120 таких вон.</p>
      <p>— Зарплата корейця становила десь близько 120 сірих вонів. На базарі можна було купити живу курку за 20−30 сірих вонів, картоплю — якісь копійки це все коштувало…</p>
      <p>Пхеньянські квартири, в яких жили таргани, вважалися благополучними помешканнями, оскільки, якщо в квартирі є комахи — це означає, там є що їсти. Але звісно ж, у скруті жили не всі. Більш-менш благополучно почувалися ті, хто обслуговував партійну еліту, а також військові. А сама партійна еліта, звісно ж, користувалася (і користується донині) всіма наявними у країні благами:</p>
      <p>— Вони жили на закритій, так званій «мертвій», вулиці. Тому що там стояли шлагбауми на початку, а в кінці - гарні будинки. Туди заїжджали хороші автомобілі. Це було неподалік від нашого будинку. Звичайно, вони користувалися всіма привілеями і благами.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/570/big/1357f7f2d7cd1cfa7a89a1c602c4e2ad.png&amp;stamp=20191119134416&amp;q=85&amp;output=jpg&amp;bg=white"/>
        <figcaption>Метро Пхеньяна / Фото: (Stephan) via Flickr</figcaption>
      </figure>
      <p>Потрапити працювати у столицю вважалося престижним, і далеко не всіх допускали до життя в Пхеньяні. По-перше, саме пересування країною обмежене.</p>
      <p>— По-моєму, говорили, що за спробу нелегального проникнення в місто спочатку був якийсь адміністративний штраф. Як не дивно, коли була вже «відлига» за Кім Чен Іра, при цьому до трьох років ввели кримінальну відповідальність за спроби несанкціонованого проникнення в столицю.</p>
      <p>По-друге, якщо людина з провінції приїхала працювати в Пхеньян, то їй ще належало втриматися на своєму місці. Молодий співробітник, який вирішив підкорити столицю, мав три роки, аби себе зарекомендувати. Якщо ж заявити про себе в роботі у нього не вдавалося, його відправляли назад. У випадку розлучення «висилка» в провінцію також чекала й на дружину пхеньянця. Колишню відправляли зі столиці, а дитину залишали з батьком, розповідає Марія.</p>
      <p>— Ми якраз поїхали в магазин — і розуміємо, що щось не те. А у них система оповіщення така — їдуть машини з гучномовцем (такі «матюгальники»), з них щось говорять, і люди падають і починають ридати. Одразу починають вити всі сирени, стоїть людський крик, і ми розуміємо, що сталося.</p>
      <p>• <b><i>Партійна еліта донині користується всіма наявними у країні благами</i></b></p>
      <p>Кім Ір Сена поховали в одній з його резиденцій — Кимсусанському меморіальному палаці. З того зробили мавзолей, а тіло самого вождя забальзамували за прикладом Леніна. Для цього у Пхеньян спеціально запросили російських експертів, які вже роками доглядали за тілом Ілліча на Красній площі у Москві. Втім, усипальниця Леніна у порівнянні з мавзолеєм Кім Ір Сена — блякла незахищена споруда.</p>
      <p>Візит у цей мавзолей — це священний ритуал для будь-якого північного корейця: туди ходять організаціями, групами, трудовими колективами. Доступ до будівлі сильно регламентований, встановлено серйозний дрес-код. Марія згадує про свій візит на могилу вождя:</p>
      <p>— Спочатку повітрям просто здувають [з тебе] пил. Потім [проходиш] через холод — довгий «холодильник», через який потрібно пройти, щоб охолонути. Кімната теж вочевидь з якимось певним дезинфекційним кліматом, бо [стоїть] запах карболки. Звісно, бахіли. І тільки після цього потрапляєш у мавзолей. Безпрецедентні заходи.</p>
      <p>Зі смертю Кім Ір Сена в країні настало деяке потепління, згадує Марія Зубарєва.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/571/big/e5646995df81215c6483f8653d957853.png&amp;stamp=20191119134506&amp;q=85&amp;output=jpg&amp;bg=white"/>
        <figcaption>Кабінет інформатики в школі в КНДР / Фото: (Stephan) via Flickr</figcaption>
      </figure>
      <p>— У 95-му році, коли не стало Кім Ір Сена, а виконувачем обов’язків президента був Кім Чен Ір, пішла «відлига». Тоді в готелі вже з’явилися перші повії. [Також] на вулицях з’явилися перші дівчата з манікюром. Це важливо. Почали відкривати лікоть.</p>
      <p>— До цього не можна було?</p>
      <p>— Ні, не можна — темна блузка, біла блузка, жилетка. Тобто вони почали потроху наряджатися, почали з’являтися в Інтуристі і корейці (привілейовані, а не люди з провінції), з’явилися повії в барах.</p>
      <p>Північні корейці живуть у мріях побудувати комунізм, а навколишня система заточена під те, щоби вони робили це, відволікаючись мінімально. Тих, хто сумнівався у чучхе, майже не було — майже.</p>
      <p>— Ті, хто сумнівалися, були — і навіть один раз ми їх бачили. Це політичні зеки. Коли їдеш на поїзді між скелями, і на скелях написи «Хай живе Кім Ір Сен!», «Хай живе Кім Чен Ір!», — все це вибито корейським алфавітом теж політичними зеками. Зараз трохи по-іншому все відбувається, вони будують націоналістичний соціалізм, там набагато вищим став рівень життя, ніж був.</p>
      <p>
        <b>
          <i>Читайте новий матеріал з міні-серії про життя в Північній Кореї на сайті <a href="https://nv.ua/">NV.ua</a> наступного тижня</i>
        </b>
      </p>
    </article>
  </body>
</html>