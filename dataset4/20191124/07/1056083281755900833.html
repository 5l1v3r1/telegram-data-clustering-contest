<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301311/%D9%86%DB%8C%D8%B1%D9%88%D9%87%D8%A7%DB%8C-%D8%B3%D9%88%D8%B1%DB%8C%D9%87-%D8%AF%D9%85%D9%88%DA%A9%D8%B1%D8%A7%D8%AA%DB%8C%DA%A9-%D8%AA%D8%B1%DA%A9%DB%8C%D9%87-%D8%A8%D9%87-%D8%AF%D9%86%D8%A8%D8%A7%D9%84-%D8%A7%D8%B4%D8%BA%D8%A7%D9%84-%D8%AA%D8%AF%D8%B1%DB%8C%D8%AC%DB%8C-%D8%B3%D9%88%D8%B1%DB%8C%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:22:16+00:00"/>
    <meta property="og:title" content="نیروهای سوریه دموکراتیک: ترکیه به دنبال اشغال تدریجی سوریه است"/>
    <meta property="og:description" content="نیروهای سوریه دموکراتیک تأکید کردند که ترکیه به دنبال اشغال تدریجی خاک سوریه است."/>
  </head>
  <body>
    <article>
      <h1>نیروهای سوریه دموکراتیک: ترکیه به دنبال اشغال تدریجی سوریه است</h1>
      <address><time datetime="2019-11-24T07:22:16+00:00">24 Nov 2019, 07:22</time> by <a rel="author">زینب غلامی</a></address>
      <p>نیروهای سوریه دموکراتیک تأکید کردند که ترکیه به دنبال اشغال تدریجی خاک سوریه است.</p>
      <p>به گزارش ایسنا، به نقل از شبکه خبری روسیا الیوم، نیروهای سوریه دموکراتیک(قسد)‌ در بیانیه‌ای اعلام کردند: دولت رجب طیب اردوغان، رئیس‌جمهور ترکیه از طریق تغییر در بافت جمعیتی شمال سوریه آینده سیاسی و اجتماعی سوریه را تهدید می‌کند.</p>
      <p>در این بیانیه تأکید شده است: ترکیه به طرح‌های خود برای اشغال تدریجی خاک سوریه از طریق بهانه‌های واهی و دروغین و فریب دادن جهان تلاش می‌کند.</p>
      <p>در این بیانیه آمده است: ارتش ترکیه دو روز بعد از اعلام پایان عملیات نظامی در شمال و شرق سوریه حملات جدیدی را به منطقه عین عیسی انجام داد. این حمله موجب آواره شدن هزاران غیرنظامی و کشته شدن تعدادی از آن‌ها شد. این درحالی بود که آتش‌بس برقرار شده و ما به توافق پایبند بودیم.</p>
      <p>قسد در این بیانیه از روسیه، آمریکا و تمامی گروه‌های بین المللی خواست به مسئولیت خود در قبال تحرکات ترکیه عمل کنند.</p>
      <p>شورای سوریه دموکراتیک نیز از تمامی گروه‌های سوری خواست علیه ترکیه متحد شوند.</p>
      <p>این شورا همچنین از جامعه جهانی خواست بر ترکیه برای توقف حملاتش و پایبندی به آتش‌بس فشار بیاورند.</p>
      <p>انتهای پیام</p>
    </article>
  </body>
</html>