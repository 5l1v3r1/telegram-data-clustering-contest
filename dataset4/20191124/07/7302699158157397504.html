<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000112669"/>
    <meta property="og:site_name" content="MGR Online"/>
    <meta property="article:published_time" content="2019-11-24T07:09:00+00:00"/>
    <meta property="og:title" content="&quot;ชวน&quot; แก้ข่าวชี้ขรก.หญิงไม่มาชี้แจงทำสอบ &quot;สรศักดิ์&quot; ช้า &quot;วัชระ&quot; โต้เจ้าตัวไม่เคยถูกเรียก"/>
    <meta property="og:description" content="ปธ.สภาฯ ขอแก้ข่าวปมสอบบิ๊กสภาขี้หลี แจงเหตุล่าช้าเพราะขรก.หญิงไม่มาชี้แจง ย้ำต้องยึดตามกม.ไม่ปกป้อง ”วัชระ” โต้ ขรก.หญิงยันไม่เคยถูกเรียก จี้เลขาสภาฯหยุดปฏิบัติหน้าที่ หลังใช้อำนาจสั่งย้ายขรก.กราวรูด แถมเลื่อนขั้น เมีย-กก.สอบตนเอง"/>
  </head>
  <body>
    <article>
      <h1>"ชวน" แก้ข่าวชี้ขรก.หญิงไม่มาชี้แจงทำสอบ "สรศักดิ์" ช้า "วัชระ" โต้เจ้าตัวไม่เคยถูกเรียก</h1>
      <address><time datetime="2019-11-24T07:09:00+00:00">24 Nov 2019, 07:09</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011655801.JPEG"/>
        <figcaption>ชวน หลีกภัย ประธานรัฐสภา (แฟ้มภาพ)</figcaption>
      </figure>
      <p><b>ปธ.สภาฯ ขอแก้ข่าวปมสอบบิ๊กสภาขี้หลี แจงเหตุล่าช้าเพราะขรก.หญิงไม่มาชี้แจง ย้ำต้องยึดตามกม.ไม่ปกป้อง ”วัชระ” โต้ ขรก.หญิงยันไม่เคยถูกเรียก จี้เลขาสภาฯหยุดปฏิบัติหน้าที่ หลังใช้อำนาจสั่งย้ายขรก.กราวรูด แถมเลื่อนขั้น เมีย-กก.สอบตนเอง </b><br/><br/>วันนี้ (24พ.ย.) จากกรณีที่นายชวน หลีกภัย ประธานสภาผู้แทนราษฎร ได้ให้สัมภาษณ์ถึงความคืบหน้าการตรวจสอบเรื่องร้องเรียน นายสรศักดิ์ เพียรเวช เลขาธิการสภาผู้แทนราษฎร ประพฤติมิชอบ ว่าปัญหา พบว่าผู้ร้อง คือนายวัชระ เพชรทอง อดีต ส.ส.พรรคประชาธิปัตย์ ไม่ยอมมาให้ข้อเท็จจริง แต่กลับมีการยื่นคัดค้านกรรมการตรวจสอบเรื่องนี้<br/><br/>ล่าสุดวันนี้ นายชวนได้ชี้แจงเรื่องดังกล่าวว่า อาจจะมีความเข้าใจผิด ซึ่งความคืบหน้าการตรวจสอบ เรื่องเรียน เลขาธิการสภาผู้แทนราษฎร ประพฤติมิชอบนั้น ตนได้ติดตามอย่างต่อเนื่อง และได้สอบถามฝ่ายตรวจแล้วว่าทำไมถึงล่าช้า แต่ปัญหาพบว่าผู้ร้อง ซึ่งเป็นข้าราชการหญิงซึ่งอ้างว่าได้รับความเสียหายนั้นไม่ยอมมาให้ข้อเท็จจริง แต่กลับมีการยื่นคัดค้านกรรมการตรวจสอบเรื่องนี้ เพราะไม่เชื่อว่าจะให้ความเป็นธรรมได้ เลยต้องส่งให้กรรมการเจ้าของเรื่องพิจารณา หลังจากนี้หากผู้ร้องไม่มาอีกก็ต้องเร่งดำเนินการ <br/><br/>“ยืนยันว่าจะตรวจสอบเรื่องนี้โดยไม่ละเว้นเพราะต้องยึดความจริง ถ้าที่ร้องมาเป็นความจริงก็ต้องยึดตามกฎหมายไม่อาจไปปกป้องใครได้”<br/><br/>ด้านนายวัชระ เพชรทอง อดีตส.ส.บัญชีรายชื่อพรรคประชาธิปัตย์ เจ้าของเรื่องร้องเรียน กล่าวว่า ตนได้รับโทรศัพท์จากเลขานายชวนแจ้งว่าเป็นการเข้าใจผิดที่ให้สัมภาษณ์ไปเช่นนั้น และผู้ที่ไม่มาให้ข้อมูลคือข้าราชการหญิงที่ถูกละเมิดทางเพศ ดังนั้นตนจึงได้โทรศัพท์ไปสอบถามข้าราชการหญิงคนดังกล่าว ได้รับการยืนยันว่านับแต่มีการแต่งตั้งคณะกรรมการตรวจสอบเรื่องนี้ ไม่เคยได้รับการติดต่อใดๆเพื่อไปให้ข้อมูลเลย<br/><br/>นายวัชระกล่าวว่า ทั้งนี้ตนยังได้รับข้อมูลว่าหลังจากที่ได้ร้องเรียนและมีการแต่งตั้งคณะกรรมการสอบสวนไปแล้ว นายสรศักดิ์ยังคงใช้อำนาจเลขาธิการสำนักงานสภาฯ เซ็นโยกย้ายข้าราชการจำนวน21 คน ไปยังหน่วยงานอื่น เมื่อวันที่ 24 ต.ค. โดยหนึ่งในนั้นมีข้าราชการหญิงคนดังกล่าวร่วมอยู่ด้วย ทั้งๆที่ไม่มีความประสงค์จะโยกย้ายแต่อย่างใด จึงถือเป็นการกดดันอย่างหนึ่ง ส่วนนางพิมมาดา เพียรเวช ภรรยาตนเองได้เลื่อนขั้นเป็นข้าราชการระดับ9 นอกจากนี้ยังพบว่านายศิโรจน์ แพทย์พันธุ์ ซึ่งเป็นหนึ่งในกรรมการสอบสวนในชุดนี้ได้รับการแต่งตั้งเป็นที่ปรึกษางานนิติบัญญัติ ระดับ10 จากคณะกรรมการคัดสรรบุคคลเพื่อเลื่อนให้ดำรงตำแหน่งรองเลขาธิการสภาผู้แทนราษฏรและที่ปรึกษาด้านระบบงานนิติบัญญัติ ที่นายสรศักดิ์นั่งเป็นประธานด้วย ถือเป็นการเอื้อประโยชน์กันหรือไม่ ดังนั้นในวันพรุ่งนี้)25 พ.ย.) เวลา 11.00 น. ตนจะเดินทางไปยื่นหนังสือต่อนายชวน เพื่อขอให้มีคำสั่งให้นายสรศักดิ์หยุดปฏิบัติหน้าที่ไว้ก่อนจนกว่าจะมีการสอบสวนเสร็จสิ้น</p>
    </article>
  </body>
</html>