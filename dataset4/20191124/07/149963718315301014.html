<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/google-pripravuje-zavreni-sve-dalsi-sluzby-v-roce-2020-skonci-jeho-cloud-print/sc-3-a-201320/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-11-24T07:00:00+00:00"/>
    <meta property="og:title" content="Google připravuje zavření své další služby. V roce 2020 skončí jeho Cloud Print"/>
    <meta property="og:description" content="Cloud Print je jednou z nejstarších služeb společnosti Google. Odstartovala v roce 2010 a umožnila uživatelům připojovat lokální tiskárny do cloudu, díky čemuž na nich bylo možné tisknout prakticky odkudkoli. Pro uživatele to bylo užitečné"/>
  </head>
  <body>
    <article>
      <h1>Google připravuje zavření své další služby. V roce 2020 skončí jeho Cloud Print</h1>
      <address><time datetime="2019-11-24T07:00:00+00:00">24 Nov 2019, 07:00</time> by <a rel="author">Karel Kilián</a></address>
      <p>Cloud Print je jednou z nejstarších služeb společnosti Google. Odstartovala v roce 2010 a umožnila uživatelům připojovat lokální tiskárny do cloudu, díky čemuž na nich bylo možné tisknout prakticky odkudkoli. Pro uživatele to bylo užitečné například jako způsob tisku ze zařízení s Chrome OS. Technicky vzato však Cloud Print nikdy neopustil stádium beta verze.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=939017464"/>
        <figcaption>
          <a href="https://www.zive.cz/bleskovky/prvni-tiskarny-hp-podporuji-internetovy-tisk-google-cloud-print/sc-4-a-156489/default.aspx">První tiskárny HP podporují internetový tisk Google Cloud Print</a>
        </figcaption>
      </figure>
      <p>Místo toho, aby se uživatelé po mnoha letech dočkali uvedení stabilní verze, oznámil Google poněkud překvapivě <b>plán na ukončení své služby cloudového tisku</b>. Konkrétně to uvedl <a href="https://support.google.com/chrome/a/answer/9633006">v dokumentu na stránkách podpory</a>, kde píše, že <b>od 1. ledna 2021 již nebude služba Cloud Print podporována</b>.</p>
      <h3>Cloud Print končí, najděte si náhradu!</h3>
      <p>Uživatelé tak mají zhruba jeden rok na to, aby našli alternativní řešení a provedli migraci svých tiskáren. Od 1. ledna 2021 již nebudou moci žádná zařízení bez ohledu na operační systém tisknout pomocí Google Cloud Print.</p>
      <p>Výhodou Google Cloud Print bylo (a ještě pořád je), že přes tuto službu šlo tisknout ze zařízení s operačními systémy Chrome OS a Android <b>i na starší tiskárny</b>, které samy o sobě nepodporovaly připojení k internetu či bezdrátovou komunikaci.</p>
      <p>Z uživatelského hlediska byl celý proces velmi jednoduchý – stačilo na počítači připojit tiskárny ke svému účtu Google. Poté na nich bylo možné tisknout přes aplikaci, která skrz web zprostředkovávala komunikaci zařízení s počítačem, respektive s připojenou tiskárnou. Jedním z pozitiv byla skutečnost, že uživatel nemusel řešit instalaci ovladačů.</p>
      <h3>Cloudový tisk od Googlu už prý není potřeba</h3>
      <p>Přesto můžeme konstatovat, že <b>tato služba dnes není tak nezbytná, jako tomu bylo před deseti lety</b>. Primárně byla používána pro tisk z Chromebooků, ale operační systém Chrome OS už podporuje nativní tisk a Google plánuje tuto funkci dále rozšiřovat a vylepšovat.</p>
      <p>Ani zařízení s Androidem již nutně nevyžadují Cloud Print, protože ve verzi 8 Oreo byla přidána nativní tisková služba a většina výrobců tiskáren poskytuje své vlastní aplikace a tiskové funkce. Přesto aplikace pro Android, která byla součástí softwarové výbavy nových telefonů několik let, nedávno překonala hranici miliardy instalací.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=528660457"/>
        <figcaption>
          <a href="https://www.zive.cz/clanky/dalsi-nahrobek-na-hrbitov-konci-google-hire-o-kterem-jsme-zrejme-nikdy-ani-neslyseli/sc-3-a-199982/default.aspx">Další náhrobek na hřbitov. Končí Google Hire, o kterém jsme zřejmě nikdy ani neslyšeli</a>
        </figcaption>
      </figure>
      <p>Cloud Print usnadňoval správu tiskáren od mnoha výrobců na jednom místě a umožňoval, aby i <b>starší tiskárny fungovaly jako cloudová zařízení</b>. Většina moderních tiskáren však dnes disponuje možnosti nativního cloudového tisku.</p>
    </article>
  </body>
</html>