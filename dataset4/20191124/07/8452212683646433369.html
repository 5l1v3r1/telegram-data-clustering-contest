<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/decizie-dupa-impuscaturile-din-curtea-sectiei-de-vot/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T07:22:27+00:00"/>
    <meta property="og:title" content="Împușcături în curtea secției de vot"/>
    <meta property="og:description" content="Agentul ar fi fost atacat de un grup de bărbați băuți și a tras în piciorul unuia dintre aceștia, a anunțat Poliția Prahova."/>
  </head>
  <body>
    <article>
      <h1>Împușcături în curtea secției de vot</h1>
      <address><time datetime="2019-11-24T07:22:27+00:00">24 Nov 2019, 07:22</time> by <a rel="author">(R.C.)</a></address>
      <p>Decizie după împușcăturile din curtea secției de vot. Procurorul care se ocupă de cazul din Prahova, unde un polițist a împușcat un bărbat agresiv, urmează să extindă cercetările pentru fapte de ultraj și atac asupra secției de vot pentru 2 suspecți, anunță MAI. Agresorul este la spital, în afara pericolului, iar un altul este reținut.</p>
      <blockquote>„<i>În legătură cu incidentul de aseară din județul Prahova, precizez că mai multe persoane, aflate în stare de ebrietate, au intrat în curtea grădiniței din localitatea Drăgăneasa, unde este amplasată secția de votare, și au manifestat acte de violență împotriva polițistului aflat în serviciul de pază</i>”, a anunțat Monica Dajbog, purtătorul de cuvânt al MAI.</blockquote>
      <p>A fost nevoie de folosirea armamentului, unul dintre agresori, cel care era și cel mai violent, fiind rănit și transportat la spital. În prezent se află în afara oricărui pericol.</p>
      <blockquote>„<i>Menționez că, în sprijinul polițistului care a procedat conform legii, a intervenit o grupă din cadrul Serviciului Acțiuni Speciale Prahova, care a rămas în dispozitiv și pe timpul nopții. Toți agresorii au fost identificați, iar cercetările continuă sub coordonarea unui procuror din cadrul Parchetului de pe lângă Judecătoria Câmpina</i>”, mai transmite sursa citată.</blockquote>
      <p>Procurorul a dispus începerea urmăririi penale pentru tulburarea ordinii și liniștii publice față de doi suspecți, printre care și cel rănit, urmând ca în cursul zilei de duminică, acesta să extindă cercetările și sub aspectul săvârșirii infracțiunilor de ultraj și atac asupra secției de vot.</p>
      <p>Suspectul rănit se află sub pază la spital, iar celălalt este reținut.</p>
      <p>Totodată, se continuă cercetările și cu privire la alte șapte persoane, sub aspectul săvârșirii infracțiunii de tulburarea ordinii și liniștii publice, mai anunță Dajbog.</p>
      <p>Incidentul în care un polițist a împușcat un bărbat a avut loc sâmbătă, în curtea grădiniței din Drăgăneasa, unde este amenajată o secție de votare. Agentul ar fi fost atacat de un grup de bărbați băuți și a tras în piciorul unuia dintre aceștia, a anunțat Poliția Prahova.</p>
      <related>
        <h4>Articole asemănătoare</h4>
        <a href="https://www.cotidianul.ro/razboiul-rachetelor-trump-trage-ultimul-glont/"/>
        <a href="https://www.cotidianul.ro/lazar-din-groapa-se-ridica/"/>
        <a href="https://www.cotidianul.ro/saakasvili-retinut-de-ucraineni-video/"/>
      </related>
    </article>
  </body>
</html>