<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779329/%D8%A7%D9%81%D8%B2%D8%A7%DB%8C%D8%B4-%D8%AF%D9%88%D8%A8%D8%B1%D8%A7%D8%A8%D8%B1%DB%8C-%D8%A7%D8%AC%D8%A7%D8%B1%D9%87-%D8%A8%D9%87%D8%A7%DB%8C-%D9%88%D8%B1%D8%B2%D8%B4%DA%AF%D8%A7%D9%87-%D8%A2%D8%B2%D8%A7%D8%AF%DB%8C-%D8%A8%D8%B1%D8%A7%DB%8C-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%88-%D8%A7%D8%B3%D8%AA%D9%82%D9%84%D8%A7%D9%84"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T07:04:43+00:00"/>
    <meta property="og:title" content="اختصاصی مهر؛ افزایش دوبرابری اجاره بهای ورزشگاه آزادی برای پرسپولیس و استقلال"/>
    <meta property="og:description" content="اجاره‌بهایی که دو تیم پرسپولیس و استقلال باید بابت برگزاری دیدارهای خانگی خود در ورزشگاه آزادی پرداخت کنند، بر اساس قرارداد جدید منعقد شده متغیر و تا سقف ۲۵۰ میلیون تومان تعیین شده است."/>
  </head>
  <body>
    <article>
      <h1>اختصاصی مهر؛ افزایش دوبرابری اجاره بهای ورزشگاه آزادی برای پرسپولیس و استقلال</h1>
      <address><time datetime="2019-11-24T07:04:43+00:00">24 Nov 2019, 07:04</time> by <a rel="author" href="https://www.mehrnews.com/archive?jr=49" target="_blank">زینب حاجی حسینی</a></address>
      <p>به گزارش <a href="https://www.mehrnews.com/">خبرنگار مهر</a>، معمولا اجاره ورزشگاه آزادی برای دو تیم پرسپولیس و استقلال و برگزاری دیدارهای خانگی آنها در هر فصل لیگ برتر فوتبال بر اساس کارشناسی رسمی و با افزایش ۱۰ تا ۲۰ درصدی نسبت به فصل قبل محاسبه می شود. </p>
      <p>بر همین اساس بود که سال قبل رقم اجاره آزادی برای سرخابی ها با افزایش بیش از ۴۰ میلیون تومانی مواجه شد. برای لیگ نوزدهم اما رقم قرارداد اجاره بهای آزادی با افزایش دو برابری به سقف ۲۵۰ میلیون تومان رسیده است البته به صورت مشروط!</p>
      <p>مبلغ اجاره بهای ورزشگاه آزادی و برای برگزاری دیدارهای خانگی دو تیم پرسپولیس و استقلال طبق قرارداد منعقد شده با شرکت توسعه و نگهداری اماکن ورزشی و به مسئولان این شرکت پرداخت می شود. بر اساس قرارداد جدیدی که ویژه لیگ نوزدهم منعقد شده است، دو رقم جداگانه برای اجاره آزادی تعیین شده است.</p>
      <p>طبق این قرارداد و در صورتی که تیم های پرسپولیس و استقلال دیدارهای خود را «بدون تبلیغات» و بهره گیری از خدمات آن در ورزشگاه آزادی برگزار کنند، باید ۱۳۰ میلیون تومان به عنوان اجاره پرداخت کنند اما در صورت «استفاده از تبلیغات» این مبلغ ۲۵۰ میلیون تومان خواهد شد.</p>
      <p>به گزارش <a href="https://www.mehrnews.com/">خبرنگار مهر</a>، سال گذشته رقم اجاره بهای ورزشگاه آزادی برای پرسپولیس و استقلال<a href="https://www.mehrnews.com/news/4450476"> ۱۱۲ میلیون تومان</a> تعیین شد. این رقم چند هفته از آغاز لیگ هجدهم و در آستانه فینال آسیایی پرسپولیس  برابر کاشیما برای سرخابی ها مصوب شد که به نوعی غافلگیری آنها را هم به همراه داشت چراکه رقم اجاره بهای آزادی در لیگ هفدهم ۷۰ میلیون تومان بود.</p>
      <p>سرخابی ها به دلیل نامشخص بودن رقم جدید اجاره ورزشگاه آزادی برای لیگ نوزدهم، این فصل از مسابقات را با پرداخت اجاره بهایی <a href="https://www.mehrnews.com/news/4702124">مشابه سال قبل</a> یعنی همان ۱۱۲ میلیون تومان آغازکردند اما طبق قرارداد جدید منعقد شده آنها محکوم به پرداخت ۱۳۰ یا ۲۵۰ میلیون تومان بابت دیدارهای خود در آزادی هستند.</p>
    </article>
  </body>
</html>