<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Ministr-Brabec-O-dotace-pro-obce-v-narodnich-parcich-je-obrovsky-zajem-604466"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T07:38:00+00:00"/>
    <meta property="og:title" content="Ministr Brabec: O dotace pro obce v národních parcích je obrovský zájem"/>
    <meta property="og:description" content="Sto milionů určených na rozvoj obcí v národních parcích je pryč. Prostředky z Národního programu Životního prostředí se vyčerpaly za pouhé tři dny a Státní fond životního prostředí ČR ukončil příjem žádostí."/>
  </head>
  <body>
    <article>
      <h1>Ministr Brabec: O dotace pro obce v národních parcích je obrovský zájem</h1>
      <address>
        <time datetime="2019-11-24T07:38:00+00:00">24 Nov 2019, 07:38</time>
      </address>
      <p>
        <b>Sto milionů určených na rozvoj obcí v národních parcích je pryč. Prostředky z Národního programu Životního prostředí se vyčerpaly za pouhé tři dny a Státní fond životního prostředí ČR ukončil příjem žádostí.</b>
      </p>
      <p>O dotace mohly žádat obce ležící na územích národních parků a další subjekty od pondělí 18. listopadu. Získat mohly příspěvek 50 tisíc až 5 milionů korun na modernizaci infrastruktury a veřejného osvětlení, na tvorbu rozvojových plánů, podporu environmentálních vzdělávacích aktivit a infocenter či spolufinancování nákladných projektů z Operačního programu Životního prostředí.</p>
      <p>Zájem o dotace byl však mimořádný a 100 milionů se vyčerpalo v rekordně krátkém čase. „Během tří dnů od otevření výzvy dorazilo na Fond 46 žádostí s požadavkem přes 103 milionů korun, a proto jsme příjem žádostí ukončili,“ uvádí Petr Valdman, ředitel Státního fondu životního prostředí ČR, a dodává: „Mezi žádostmi jednoznačně dominují projekty na zlepšení infrastruktury, konkrétně opravy cest, komunikací, cyklostezek a chodníků, významná část prostředků pomůže ke snížení světelného znečištění.“</p>
      <p>„Obce v národních parcích jsou naším strategickým partnerem v péči a ochraně těch přírodně nejbohatších velkoplošných území České republiky. Devět let se proto systematicky věnujeme i dotační podpoře obcí v národních parcích, v posledních dvou letech jsme ji dokonce ještě navýšili – a poptávka stále roste. Což znamená, že naši pomoc obce kvitují, a to je skvělé. Finančně tak konstantně podporujeme nejen rozvoj šetrného turismu, ale také zachování zaměstnanosti v regionu,“ přidává se ministr životního prostředí Richard Brabec.</p>
      <p>Do obcí ležících na území národních parků plynou prostředky z rozpočtu Státního fondu životního prostředí ČR dlouhodobě. Jejich cílem je zlepšit životní prostředí a kvalitu života obyvatel v obcích v národních parcích a podpořit jejich udržitelný rozvoj.</p>
      <p>Projekty podpořené v rámci aktuální výzvy musí žadatelé zrealizovat nejpozději do konce roku 2022. Další výzva pro obce v národních parcích je plánovaná na 3. čtvrtletí roku 2020.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Ministr-Brabec-Nelogicke-a-prakticky-neaplikovatelne-navrhy-budeme-odmitat-604348"/>
        <a href="https://www.parlamentnilisty.cz/politika/politici-volicum/Ministr-Petricek-Boj-za-udrzitelnou-planetu-je-bojem-nas-vsech-za-lidstvo-604336"/>
        <a href="https://www.parlamentnilisty.cz/zpravy/tiskovezpravy/Ministerstvo-zivotniho-prostredi-Vyjadreni-k-reseni-hrabosi-kalamity-603626"/>
        <a href="https://www.parlamentnilisty.cz/politika/politici-volicum/Ministr-Brabec-Do-kraju-posilame-dalsich-380-milionu-korun-na-kotlikove-pujcky-603433"/>
      </related>
    </article>
  </body>
</html>