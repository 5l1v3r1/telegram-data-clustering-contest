<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/manager-magazin/utcahosszal-vezetnek-a-walmart-tulajdonosok-1886292/"/>
    <meta property="og:site_name" content="Világgazdaság"/>
    <meta property="article:published_time" content="2019-11-24T07:15:00+00:00"/>
    <meta property="og:title" content="Utcahosszal vezetnek a Walmart-tulajdonosok"/>
    <meta property="og:description" content="A világ 25 leggazdagabb családja az elmúlt egy évben 250 milliárd dollárral növelte vagyonát, amely ezzel meghaladta az 1400 milliárdot."/>
  </head>
  <body>
    <article>
      <h6 class="kicker">DINASZTIÁK</h6>
      <h1>Utcahosszal vezetnek a Walmart-tulajdonosok</h1>
      <address><time datetime="2019-11-24T07:15:00+00:00">24 Nov 2019, 07:15</time> by <a rel="author">Kriván Bence</a></address>
      <h4>A világ 25 leggazdagabb családja az elmúlt egy évben 250 milliárd dollárral növelte vagyonát, amely ezzel meghaladta az 1400 milliárdot. A Bloomberg listáján valósággal tarolt a Walton família, amely napi átlagban százmillió dollárral gyarapodott. Kínai dinasztiák egyelőre nem csatlakoztak a szűk elithez.</h4>
      <p>A nagy üzlet a kiskereskedelemben van, ami nem is csoda, hiszen a napi fogyasztási cikkekre konjunktúra és válság idején is szükség van. S minél alacsonyabb az árszínvonal, annál nagyobb a forgalom. A kiskereskedelmi eladási listákat toronymagasan vezető amerikai Walmart, a francia Auchan és a német Aldi diszkontlánc egyaránt családi tulajdonban van, utóbbi kettő ráadásul a tőzsdei jelenléttel járó kötöttségektől is mentesül.</p>
      <p>A Walmart külön kategóriát képez, a világ legnagyobb családi irányítás alatt álló s 27 országban 11 400 áruházat üzemeltető cégóriás első üzletét Sam Walton az öccsével, Buddal még 1962-ben indította az arkansasi Bentonville városában. A jobb a sűrű fillér, mint a ritka forint mottót magukévá tevő testvérpár elképesztő sikert aratott a nagy tételben, olcsón beszállított termékek nyomott áron, de tisztes haszonnal történő továbbadásával. Olyannyira, hogy birodalmuk a világ legnagyobb, tavaly 514 milliárd dolláros bevételét felmutató vállalatává nőtte ki magát, eközben a lánc üzemeltetését végző, a Walmartban 51 százalékban részes családi alapítvány vagyona 190,5 milliárdra hízott. Ez Sam Walton gyermekei, Rob, Jim és Alice, valamint John fiának özvegye, Christy között oszlik meg testvériesen. A vállalatirányítást sztármenedzserekre bízták, nekik kell megküzdeniük az első számú kihívóval, akit jelenleg a 111 milliárd dolláros vagyonnal rendelkező Jeff Bezos Amazon-alapító személyesít meg. A Walmart–Amazon versenyfutásban utóbbi viharos tempóban hozza be lemaradását. De nem kell félteni a Walmartot sem, a lánc késve elindított e-kereskedelmi üzletága öles léptekkel halad az Amazon nyomában. A Walton família vagyona eközben is gyarapszik, tavaly hárommilliárd dollár osztalékot vettek ki a cégből.</p>
      <figure>
        <img src="https://www.vg.hu/wp-content/uploads/2019/11/avilagleggazdagabbcsaladai.jpg"/>
      </figure>
      <p>Velük ellentétben nem osztozik mással a profiton sem a francia Mulliez, sem a német Albrecht család. Mindkettejükre a nyilvánosságot kerülő életmód és a generációkon átívelő kereskedelmi tapasztalat a jellemző. A Bloomberg augusztusi adatai szerint az Auchan kiskereskedelmi lánc tulajdonosai 33, míg Theo és Karl Albrecht örökösei 32,6 milliárd dolláros vagyonnal rendelkeznek, ezzel a lista 18. és 20. helyét foglalják el. Gerard Mulliez gazdag családból származik, az apja vállalatainál pallérozódott, mígnem 1961-ben – amerikai mintát alapul véve – megnyitotta első Auchan hipermarketjét, melyet aztán világszerte közel ezer másik követett. Mulliez visszavonult, a családi alapítványuk keretében üzemelő céget unokaöccse gondjaira bízta.</p>
      <figure>
        <img src="https://www.vg.hu/wp-content/uploads/2019/11/075caoholidays191119nps2P.jpg"/>
        <figcaption>Fotó: Yichuan Cao/NurPhoto</figcaption>
      </figure>
      <p>A második világháború után anyjuk szatócsboltját tovább vivő Albrecht testvérek diszkontláncot alakítottak ki szinte a semmiből, majd útjaik 1961-ben elváltak, miután nem tudtak megegyezni abban, hogy áruljanak-e dohánytermékeket a boltjaikban. Theo kapta a Ruhr-vidéktől északra (Aldi Nord), Karl a délre fekvő területeket (Aldi Süd). Utóbbihoz tartozik a magyar leányvállalat, az Albrecht Discountból lerövidített Aldi. Theo 2010-ben, Karl 2014-ben hunyt el, az üzletet örököseik viszik tovább. Német versenytársuk, a Lidl a Kauflanddal egyetemben Dieter Schwarz tulajdonában áll, akinek a vagyonát 24 milliárd dollárra becsülik. Magánvállalkozása azonban nem elég „családias” a lista készítői számára.</p>
      <h3>Gyomorra dolgoznak</h3>
      <p>Az édes élet jellemzi a második leggazdagabb családot, a 126,5 milliárd dolláros vagyont felmutató Marsot, amely már az ötödik generáción át gyártja az M&amp;M’s csokigolyókat, a Mars, a Milky Way, valamint a família kedvenc lováról elnevezett Snickers szeleteket, de már az övék a Wrigley’s rágógumimárka is. Évi 35 milliárd dolláros forgalmuk közel fele azonban ma már az állateledel-eladásokból származik, így Whiskasból, a Pedrigreeből és Royal Caninből. A teljes egészében családi tulajdonú vállalkozás elszigetelten él, nem ad interjút, és kerüli a paparazzókat.</p>
      <figure>
        <img src="https://www.vg.hu/wp-content/uploads/2019/11/GettyImages965568298.jpg"/>
        <figcaption>A Walmartban 51 százalékban részes családi alapítvány vagyona 190,5 milliárd dollárra hízott. Ez Sam Walton gyermekei, Rob, Alice, Jim (képünkön), valamint John fiának özvegye, Christy között oszlik meg<br/>Fotó: Rick T. Wilking/Getty Images</figcaption>
      </figure>
      <p>Az idei listára utolsóként felfért Ferrero család tagjai is már-már betegesen féltik a magánéletüket, de nem is hivalkodnak 29,8 milliárd dolláros vagyonukkal, melyet a Dolgozz, alkoss, adakozz! krédójuk megvalósításával hoztak össze 1946-tól Pietro Ferrero cégalapító irányításával. Halálát követően fia, Michele fejlesztette tökélyre első számú terméküket, a Nutella mogyorós csokikrémet, amelynek készítéséhez a globális mogyorótermés negyedét használják fel. A világ második legnagyobb csokoládégyártóját a folyamatos terjeszkedés jellemzi, nemrég a Kelsen dán kekszgyártóval és a Nestlé amerikai édesipari üzletágával gyarapodott a portfóliójuk.</p>
      <p>Jóval szélesebb a kínálata az 1865-ben alapított élelmiszeripari óriásnak, az amerikai Cargillnek, amely gabonatermeléssel és -kereskedelemmel, állattenyésztéssel és -feldolgozással, takarmánykészítéssel, műtrágyagyártással és sok mással is foglalkozik. William Cargill örökösei a 115 milliárd dolláros éves forgalmú cég irányítását Dave MacLennanre bízták hat évvel ezelőtt, a kereskedelmi háború csapásait neki kell kezelnie. A Cargill bonyolítja le a teljes amerikai gabonaexport negyedét, és felel a helyi takarmányellátás 22 százalékáért. A 90 százalékban tulajdonos családot heten képviselik a 70 országban aktív cég igazgatótanácsában. A család tagjai nem feltétlenül keresik a nyilvánosságot, ebben közrejátszhat az is, hogy a Cargill folyamatosan az állat- és természetvédők, ökológusok támadásainak kereszttüzében áll.</p>
      <h3>Olajozott gyarapodás</h3>
      <p>Hasonlóan a globális felmelegedésben katalizátorszerepet játszó olajiparhoz, amelynek leggazdagabb képviselője a Koch család. Fred Koch az 1940-es években a finomítói ipart forradalmasító fejlesztéseiből vált gazdaggá, majd 1967-ben bekövetkezett halála óta az egykori Wood River Oil &amp; Refining Company – fiai vezetésével – a vegy- és papíriparban, a gépgyártásban és számos más területen aktív konglomerátummá fejlődött Koch Industries néven. A cég gyors terjeszkedését botrányok övezték. A négy fivér összeveszett az örökségen, végül a Frederick és Bill részesedését 1983-ban 1,1 milliárd dollárért megvásárló David és Charles vihette tovább az üzletet. Ők jártak jobban: a cégben 42-42 százalékuk van, a fennmaradó részen Fred Koch egykori üzlettársának, J. Howard Marschallnak az örökösei civakodtak vagy egy évtizeden át. Eközben a két Koch fivér rendületlenül dolgozott, aminek az eredményeként tavaly 120 ezer dolgozója közreműködésével a világ 60 országában 110 milliárd dolláros forgalmat bonyolított le a cég. A betegeskedő David Koch 2018-ban visszavonult, ez év augusztus végén elhunyt. A testvérpár és családjuk 124,5 milliárd dolláros vagyonukkal a harmadik leggazdagabbak a világon.</p>
      <p>Olajfinomításból gazdagodott meg az indiai Ambani család is, amelynek vállalkozása, a Reliance Industries az olajipar mellett a távközléstől a kiskereskedelemig húzódó tevékenységi kört épített ki. A 2002-ben elhunyt cégalapító, Dhirubhai Ambani nagyobbik fia, Mukhtar lett a sikeresebb, a mobilüzletágat irányító öccse, Anil neki köszönheti, hogy nem zárták börtönbe az idén, miután Mukhtar kifizette az általa felhalmozott 80 millió dolláros adósságot. Ami persze messze eltörpül a Reliance 50,4 milliárdos vagyona mellett.</p>
      <figure>
        <img src="https://www.vg.hu/wp-content/uploads/2019/11/ambanifamily.jpg"/>
        <figcaption>Az indiai Ambani család, amelynek vállalkozása, a Reliance Industries az olajipar mellett a távközléstől a kiskereskedelemig húzódó tevékenységi kört épített ki<br/>Fotó: Getty Images</figcaption>
      </figure>
      <p>Ennek a duplája és ezzel a negyedik hely jár a kiterjedt, 15 ezer tagot számláló Al Szaúd családnak. A Bloomberg szerint azonban ez a jéghegy csúcsa, egy ekkora rokonság vagyona gyakorlatilag felmérhetetlen. A szaúdi állam és a 87 éve uralkodó királyi család közötti átfedések miatt azt is nehéz megítélni, hogy mely vagyonelem fölött valójában melyikük diszponál.</p>
      <figure>
        <img src="https://www.vg.hu/wp-content/uploads/2019/11/GettyImages165437527.jpg"/>
        <figcaption>Alain Wertheimer<br/>Fotó: Foc Kan / WireImage / Getty Images</figcaption>
      </figure>
      <h3>Megörökölt luxusprofit</h3>
      <p>A luxusipar körében is szép számmal vannak multimilliárdosok. Közülük is kiemelkednek 57,6 milliárdjukkal a Chanel divatházat és parfümériát üzemeltető Wertheimerek. A francia család gyakorlatilag Coco Chanel kizsákmányolásával alapozta meg vagyonát, a neves divattervezőnek morzsákat hagyva a legendás Chanel No.5 parfüm forgalmazásából. S bár később, az ötvenes években rendezték anyagi vitáikat Pierre Wertheimerrel, a Chanel-jogok és a cég is a családnál maradt, s ennek a gyümölcseit ma az örökösök, Alain és Gérard élvezhetik. Idejüket az ügyintézés mellett leginkább szőlészeteik és versenyistállóik menedzselése tölti ki. A No.5 után jön a No.6-os, a szintén francia Dumas család képében, amely a Hermes luxusmárkáinak köszönheti 53,1 milliárdos vagyonát. A cég bőrdíszműves termékei mellett míves ékszereket, órákat, divatcikkeket, parfümöket és kiegészítőket is készít, s a kevesek egyikeként részvényeinek kisebb hányadával kereskedni is lehet a párizsi börzén.</p>
      <p>
        <i>A cikk a Manager Magazin októberi számában jelent meg</i>
        <br/>
        <i>(Utcahosszal vezetnek a Walmart-tulajdonosok)</i>
      </p>
      <table bordered="">
        <tr>
          <td align="center"/>
        </tr>
      </table>
    </article>
  </body>
</html>