<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779302/%D9%84%DB%8C%DA%AF-%D8%A8%D8%B1%D8%AA%D8%B1-%D8%AA%DA%A9%D9%88%D8%A7%D9%86%D8%AF%D9%88-%D8%AF%D8%B1-%D8%BA%DB%8C%D8%A7%D8%A8-%D9%85%D8%B3%D8%A7%D9%81%D8%B1%D8%A7%D9%86-%D9%85%D8%B3%DA%A9%D9%88"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T07:03:40+00:00"/>
    <meta property="og:title" content="لیگ برتر تکواندو در غیاب مسافران مسکو"/>
    <meta property="og:description" content="رقابت‌های لیگ برتر تکواندو باشگاه‌های کشور در غیاب ملی پوشان اعزامی به آخرین مرحله از رقابت‌های گرندپری در سال ۲۰۱۹ در خانه تکواندو برگزار می‌شود."/>
  </head>
  <body>
    <article>
      <h1>لیگ برتر تکواندو در غیاب مسافران مسکو</h1>
      <address>
        <time datetime="2019-11-24T07:03:40+00:00">24 Nov 2019, 07:03</time>
      </address>
      <p>به گزارش <a href="https://www.mehrnews.com/">خبرنگار مهر</a>، از هفته های ششم و هفتم رقابتهای لیگ برتر تکواندو باشگاه های کشور «جام خلیج فارس» یادواره شهید «عبدالکریم کجبافی» فردا دوشنبه، هشت دیدار برگزار خواهد شد. هفته آینده تیم ملی تکواندو عازم مرحله نهایی رقابتهای گرندپری در مسکو است و به همین دلیل کادر فنی اجازه حضور میرهاشم حسینی، آرمین هادی پور، سروش احمدی را در رقابتهای لیگ نداده است. سجاد مردانی هم که در لیگ حضور ندارد. </p>
      <p>اما در مهمترین بازی این هفته دو تیم پاس قوامین و «کن» به مصاف هم می روند. شاگردان سلطانی در تیم پاس که هفته قبل موفق به کسب امتیاز از  شهرداری ورامین و دانشگاه آزاد شده و به صدر جدول صعود کردند این هفته برای تثبیت جایگاه خود در صدر به دنبال پیروزی برابر تیم دوم جدول هستند. کامران مدانلو، پدرام جمشیدی، رامین حسینقلی زاده و عرفان حیدری شاخص ترین تکواندوکاران پاس در این مبارزه ۶ امتیازی می باشند. </p>
      <p>کن قبل از این دیدار و از هفته ششم به مصاف مس کرمان می رود. این در حالی است که پاسی ها استراحت دارند و بدون دغدغه برای این مبارزه حساس  آماده خواهند شد. در سایر دیدارهای هفته ششم دانشگاه آزاد به دیدار باشگاه یزدان می رود، شهرداری ورامین برابر کانون تکواندوکاران مهاجر صف آرایی می کند و نفت آبادان هم به دیدار شاگردان خضرایی در تیم فرمانیه خواهد رفت. </p>
      <p>در هفته هفتم نیز شهرداری ورامین با مس کرمان، کانون تکواندوکاران مهاجر با فرمانیه و نفت آبادان با یزدان پیکار می کنند. دانشگاه آزاد در این هفته با قرعه استراحت رو به رو است.</p>
      <p>در جدول رده بندی تا پایان رقابت‌های هفته پنجم، تیم پاس قوامین با کسب ۱۳ امتیاز صدرنشین است. کن با ۱۲ امتیاز در رده دوم قرار گرفت و شهرداری ورامین با ۱۰ امتیاز سوم است. </p>
    </article>
  </body>
</html>