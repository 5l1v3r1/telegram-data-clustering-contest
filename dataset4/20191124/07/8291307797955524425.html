<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/tennis/2019/11/24/spain-davis-cup-final-nadal"/>
    <meta property="og:site_name" content="Media One"/>
    <meta property="article:published_time" content="2019-11-24T07:32:18+00:00"/>
    <meta property="og:title" content="നദാല്‍ കരുത്തില്‍ സ്‌പെയിന്‍ ഡേവിസ് കപ്പ് ഫൈനലില്‍"/>
    <meta property="og:description" content="ഒരുഘട്ടത്തില്‍ 4-6ന് പിന്നില്‍ നിന്ന സ്പെയിനെ നദാലിന്റെ കളിമികവാണ് മത്സരത്തിലേക്ക് തിരിച്ചുകൊണ്ടുവന്നത്. കലാശപോരാട്ടത്തില്‍ കാനഡയാണ് സ്പെയിന്റെ എതിരാളികള്‍..."/>
  </head>
  <body>
    <article>
      <h1>നദാല്‍ കരുത്തില്‍ സ്‌പെയിന്‍ ഡേവിസ് കപ്പ് ഫൈനലില്‍</h1>
      <h2>ഒരുഘട്ടത്തില്‍ 4-6ന് പിന്നില്‍ നിന്ന സ്പെയിനെ നദാലിന്റെ കളിമികവാണ് മത്സരത്തിലേക്ക് തിരിച്ചുകൊണ്ടുവന്നത്. കലാശപോരാട്ടത്തില്‍ കാനഡയാണ് സ്പെയിന്റെ എതിരാളികള്‍...</h2>
      <address><time datetime="2019-11-24T07:32:18+00:00">24 Nov 2019, 07:32</time> by <a rel="author" href="https://www.mediaonetv.in/author/542172" target="_blank">Web Desk</a></address>
      <p>ലോക ഒന്നാം നമ്പര്‍ താരം റാഫേല്‍ നദാലിന്റെ കളിയുടെ ബലത്തില്‍ ബ്രിട്ടനെ തോല്‍പിച്ച് സ്‌പെയിന്‍ ഡേവിസ് കപ്പ് ഫൈനലില്‍. വിധി നിര്‍ണ്ണയിച്ച ഡബിള്‍സ് പോരാട്ടത്തില്‍ നദാല്‍ ഫെലിസിയാനോ ലോപസ് സഖ്യം ജയിച്ചതോടെയാണ് സ്‌പെയിന്‍ 2-1ന്റെ മുന്‍തൂക്കത്തില്‍ ഡേവിസ് കപ്പ് ഫൈനലിലെത്തിയത്. കാനഡയാണ് കലാശപോരാട്ടത്തില്‍ സ്‌പെയിനിന്റെ എതിരാളികള്‍.</p>
      <p>സിംഗിള്‍സ് പോരാട്ടങ്ങളില്‍ ബ്രിട്ടനും സ്‌പെയിനും ഓരോ മത്സരംജയിച്ച് സമനിലയിലായതോടെയാണ് ഡബിള്‍സ് നിര്‍ണ്ണായകമായത്. നദാലും വെറ്ററന്‍ താരം ലോപസും സ്‌പെയിനിനായി ഇറങ്ങിയപ്പോള്‍ ജെയ്മി മുറേയും നീല്‍ സ്‌കുപ്‌സ്‌കിയുമായിരുന്നു ബ്രിട്ടനായി കളിക്കാനിറങ്ങിയത്.</p>
      <figure>
        <img src="https://images.assettype.com/mediaone%2F2019-11%2Fa5e064e5-c7ba-4577-9073-b870990487f0%2Fimages__1_.jpg?w=1200&amp;auto=format%2Ccompress"/>
      </figure>
      <p>രണ്ട് സെറ്റും ടൈബ്രേക്കറിലേക്ക് നീണ്ട പോരാട്ടത്തില്‍ 7-6(3), 7-6(8)നായിരുന്നു സ്പാനിഷ് ജയം. മത്സരത്തിലെ ഓരോ പോയിന്‍റുകളും കടുത്ത പോരാട്ടങ്ങള്‍ക്കൊടുവിലാണ് ടീമുകള്‍ നേടിയത്. ഒരുഘട്ടത്തില്‍ 4-6ന് പിന്നില്‍ നിന്ന സ്പെയിനെ നദാലിന്റെ കളിമികവാണ് മത്സരത്തിലേക്ക് തിരിച്ചുകൊണ്ടുവന്നത്. അഞ്ച് തവണ ഡേവിസ് കപ്പ് നേടിയിട്ടുള്ള സ്‌പെയിന്റെ 2012ന് ശേഷമുള്ള ആദ്യത്തെ ഫൈനല്‍ പ്രവേശമാണിത്.</p>
      <p>ക്വാര്‍ട്ടറില്‍ അര്‍ജന്റീനക്കെതിരെയെന്നതുപോലെ ബ്രിട്ടനെതിരെയും ആദ്യ കളി തോറ്റ സ്‌പെയിനിന്റെ പ്രതീക്ഷകള്‍ മുഴുവനും നദാലിലായിരുന്നു. ഡാന്‍ ഇവാന്‍സിനെ 6-4, 6-0ത്തിന് തോല്‍പിച്ച് നദാല്‍ ക്ലാസ് തെളിയിച്ചതോടെയാണ് ഡബിള്‍ സ് നിര്‍ണ്ണായകമായി മാറിയത്. 2004ന് ശേഷം ഇതുവരെ നദാല്‍ 28 ഡേവിസ് കപ്പ് മത്സരങ്ങള്‍ വിജയിച്ചിട്ടുണ്ട്.</p>
      <p>സെമിയില്‍ റഷ്യയെ തോല്‍പിച്ചാണ് കാനഡ ഡേവിസ് കപ്പ് ഫൈനലിലെത്തിയത്. ഡേവിസ് കപ്പിന്റെ അവസാനഘട്ട മത്സരങ്ങള്‍ നവംബര്‍ 18നാണ് ആരംഭിച്ചത്. ഇന്ന് നടക്കുന്ന ഫൈനലില്‍ കാനഡ സ്‌പെയിനെ നേരിടും.</p>
    </article>
  </body>
</html>