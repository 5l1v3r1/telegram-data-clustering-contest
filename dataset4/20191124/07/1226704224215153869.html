<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/kultura/havelka-o-filme-vlastnici-je-to-smiech/431919-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T07:50:00+00:00"/>
    <meta property="og:title" content="Havelka o filme Vlastníci: Je to smiech, ktorý uvoľňuje frustráciu"/>
    <meta property="og:description" content="Film o schôdzi spoločenstva vlastníkov bytového domu ponúka výstižný a vtipný obraz súčasnej, nielen českej spoločnosti so všetkými jej prednosťami i neduhmi."/>
  </head>
  <body>
    <article>
      <h1>Havelka o filme Vlastníci: Je to smiech, ktorý uvoľňuje frustráciu</h1>
      <h2>Film o schôdzi spoločenstva vlastníkov bytového domu ponúka výstižný a vtipný obraz súčasnej, nielen českej spoločnosti so všetkými jej prednosťami i neduhmi.</h2>
      <address><time datetime="2019-11-24T07:50:00+00:00">24 Nov 2019, 07:50</time> by <a rel="author">TASR</a></address>
      <p>Bratislava 24. novembra (TASR) - Tento týždeň spestrila program slovenských kín česká komédia Vlastníci. Ide o celovečerný debut divadelného režiséra, dramatika a herca Jiřího Havelku. Film o schôdzi spoločenstva vlastníkov bytového domu ponúka výstižný a vtipný obraz súčasnej, nielen českej spoločnosti so všetkými jej prednosťami i neduhmi.</p>
      <p><i>"Je to komédia, ale dá sa na ňu pozerať z mnohých rôznych stránok, sú ľudia, ktorí sa možno nebudú toľko smiať a baviť. Je to skôr také, že sa človek smeje úľavou, je to smiech, ktorý uvoľňuje ventil frustrácií," </i>povedal pre TASR Havelka, ktorému sa podarilo sfilmovať silnú emočnú situáciu v podobe schôdze spoločenstva vlastníkov bytového domu, ktorú sám zažil.<i> "Pre mňa to boli silné hraničné emočné zážitky. Mal som pocit, že keď sa nájde správa forma, ako to predať, že sa v tom môžu nájsť a projektovať svoje veci aj ďalší ľudia."</i></p>
      <p>Film Vlastníci hovorí o tom, ako sa ľudia majú dohovoriť, pretože okrem bytu, ktorý každý z filmových hrdinov vlastní, majú tiež dom, v ktorom sú ich bytové jednotky sústredené.<i> "A ten potrebuje údržbu. Na tejto platforme sa objavuje to najlepšie i to najhoršie z človeka,"</i> poznamenal režisér a scenárista komorného, čisto hereckého filmu, ktorý nakrútili v pražských Holešoviciach za desať dní, z toho v jednej miestnosti sa natáčalo len osem dní. <i>"Celé to stálo na scenári a hereckých akciách. Znie to tak, že to bude divadelné a trochu nedynamické v jednej miestnosti, ale ja dúfam, že sa tam dynamiky dosahuje vo vzájomných vzťahoch, v alianciách, ktoré sa menia a v tom, aké taktiky jednotlivé postavy používajú na to, aby dosiahli svoje," </i>vysvetľuje Havelka.</p>
      <p>Pri písaní scenára čerpal z vlastných skúseností so spoločenstvom vlastníkov bytov, ale aj s rôznych komisií a schôdzí, na ktorých sa zúčastňoval v akademickom svete. <i>"Sú situácie, kde sa normálne bavíte s človekom bez nutných sociálnych masiek a potom zrazu príde trochu iná platforma, a tí ľudia sa záhadne menia, pretože zrazu majú iné, zištné ciele, usilujú sa o niečo iné. Táto premena a nasadzovanie rôznych sociálnych masiek v rôznych situáciách ma veľmi zaujíma, pretože je to jednak zábavné a jednak tragické."</i></p>
      <p>Havelkovi sa do filmovej komédie podarilo vrátiť Dagmar Havlovú. Oceňovaná herečka, ktorá sa v roku 1997 stala manželkou vtedajšieho českého prezidenta Václava Havla a bola prvou dámou Českej republiky, stvárňuje vo Vlastníkoch pani Horvátovú. Predsedníčku spoločenstva vlastníkov a tiež labilnú matku troch detí hrá Tereza Ramba (Voříšková). Jej manžela a obetavého otecka zasa Vojtěch Kotek. V postave Kubáta,<i> "zatrpknutého bývalého boľševika" </i>sa divákom predstaví Jiří Lábus. V hereckom koncerte nezaostávajú ani David Novotný, Pavla Tomicová, Ondřej Malý, Andrej Polák, Klára Melišková, Stanislav Majer a Kryštof Hádek.</p>
      <p>Česká komédia Vlastníci je v kinách od 21. novembra.</p>
    </article>
  </body>
</html>