<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491740-ekdilosi-tis-kne-gia-tin-ptosi-toy-antifasistikoy-prostateytikoy-teixoys-toy-berolinoy-binteo/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T07:19:03+00:00"/>
    <meta property="og:title" content="Εκδήλωση της ΚΝΕ για την πτώση του «αντιφασιστικού προστατευτικού» Τείχους του Βερολίνου [βίντεο]"/>
    <meta property="og:description" content="Μάλιστα, στη σχετική πρόσκληση για την εκδήλωση η ΚΝΕ μιλά για την «πτώση» του «αντιφασιστικού προστατευτικού τείχους»"/>
  </head>
  <body>
    <article>
      <h1>Εκδήλωση της ΚΝΕ για την πτώση του «αντιφασιστικού προστατευτικού» Τείχους του Βερολίνου [βίντεο]</h1>
      <h2>Μάλιστα, στη σχετική πρόσκληση για την εκδήλωση η ΚΝΕ μιλά για την «πτώση» του «αντιφασιστικού προστατευτικού τείχους»</h2>
      <address><time datetime="2019-11-24T07:19:03+00:00">24 Nov 2019, 07:19</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491740-ekdilosi-tis-kne-gia-tin-ptosi-toy-antifasistikoy-prostateytikoy-teixoys-toy-berolinoy-binteo/#">Facebook 0</a>
        </li>
        <li>
          <a href="https://www.eleftherostypos.gr/politiki/491740-ekdilosi-tis-kne-gia-tin-ptosi-toy-antifasistikoy-prostateytikoy-teixoys-toy-berolinoy-binteo/#">Twitter</a>
        </li>
        <li>
          <a href="https://www.eleftherostypos.gr/politiki/491740-ekdilosi-tis-kne-gia-tin-ptosi-toy-antifasistikoy-prostateytikoy-teixoys-toy-berolinoy-binteo/#">LinkedIn</a>
        </li>
        <li>
          <a href="https://www.eleftherostypos.gr/politiki/491740-ekdilosi-tis-kne-gia-tin-ptosi-toy-antifasistikoy-prostateytikoy-teixoys-toy-berolinoy-binteo/#">Περισσότερα</a>
        </li>
      </ul>
      <p>Εκδήλωση για τα 30 χρόνια από την πτώση του τείχους του Βερολίνου οργανώνει σήμερα η ΚΝΕ στο Ίλιον.</p>
      <p>Στη σχετική πρόσκληση για την εκδήλωση η ΚΝΕ μιλά για την «πτώση» του «αντιφασιστικού προστατευτικού τείχους», ενώ στην αφίσα της εκδήλωσης υπάρχει ο χάρτης της διαιρεμένης Γερμανίας. Η ΚΝΕ επιχειρηματολογεί κατά της πτώσης του τείχους και μιλά για προσπάθεια να συμβάλει στην αποκατάσταση της ιστορικής αλήθειας. Η εκδήλωση έχει τίτλο «1989- 2019: 30 χρόνια από την “πτώση” του αντιφασιστικού προστατευτικού τείχους».</p>
      <p>
        <b>Διαβάστε όσα αναφέρονται στην ανακοίνωση της ΚΝΕ:</b>
      </p>
      <p>Με αφορμή την επέτειο των 30 χρόνων από την «πτώση» του τείχους του Βερολίνου, το ΤΣ Δυτικών Συνοικιών Αττικής της ΚΝΕ, δημοσιεύει spot και ανακοίνωση – κάλεσμα για σχετική εκδήλωση που διοργανώνει την Κυριακή 24 Νοέμβρη στο πολιτιστικό καφενείο του Δήμου Ιλίου, στις 19.00.</p>
      <p>Η εκδήλωση θα περιλαμβάνει ομιλία, προβολή του ντοκιμαντέρ που ετοιμάζεται αυτές τις μέρες, το βιβλιοπωλείο της «Σύγχρονης Εποχής».</p>
      <figure>
        <iframe src="https://www.youtube.com/embed/Rm1FxYTb3-U" width="640" height="360" data-service="Youtube" scrolling="no"/>
      </figure>
      <p>
        <b>Στην ανακοίνωση – κάλεσμά της για την εκδήλωση η ΤΟ Δυτικών Συνοικιών Αττικής της ΚΝΕ σημειώνει:</b>
      </p>
      <p>«Με αφορμή τη συμπλήρωση 30 χρόνων από την “πτώση” του αντιφασιστικού προστατευτικού τείχους του Βερολίνου, στις 9 Νοέμβρη του 1989, παίρνουμε την πρωτοβουλία να δημιουργήσουμε μία σύντομη ερασιτεχνική παραγωγή με αυτό το θέμα, με σκοπό να συμβάλουμε όσο γίνεται στην αποκατάσταση της ιστορικής αλήθειας. Δουλεύουμε γι’ αυτό το σκοπό συλλογικά και εντατικά το τελευταίο διάστημα.</p>
      <p>Οι καπιταλιστές, τα κράτη και οι κυβερνήσεις τους, οι φανερές και μυστικές τους υπηρεσίες, τα κάθε λογής ιδρύματά τους, ξοδεύουν ασύλληπτα ποσά κάθε χρόνο στην επιχείρηση παραχάραξης και διαστρέβλωσης της ιστορίας. Σε αυτή την επιχείρηση συμβάλλουν αμέριστα μαζί με τη “σπορά των ηττημένων του 1945” και κάθε λογής αυτοαποκαλούμενοι “αριστεροί”, διάφοροι μετανοημένοι πρώην κομμουνιστές.</p>
      <p>Όλοι μαζί πανηγυρίζουν την προσωρινή νίκη του καπιταλισμού ενάντια στο σοσιαλισμό που οικοδομήθηκε στον 20ό αιώνα, ο οποίος παρά τα λάθη και τις υπαρκτές αδυναμίες απέδειξε και στην πράξη την ανωτερότητά του, προσφέροντας στους λαούς δικαιώματα και κατακτήσεις που ακόμα και σήμερα οι εργαζόμενοι, τα λαϊκά στρώματα και η νεολαία των καπιταλιστικών χωρών δεν μπορούμε ίσως ούτε να φανταστούμε.</p>
      <p>Στόχος τους είναι η συνείδηση, το μυαλό και η καρδιά της εργατικής τάξης στη χώρα μας και σε όλες τις χώρες.</p>
      <p>Ξέρουν πολύ καλά και οι ίδιοι ότι τίποτα απ’ όσα υπόσχονταν εκείνες τις τραγικές ημέρες κορύφωσης της αντεπαναστατικής διαδικασίας στην ΕΣΣΔ και τα σοσιαλιστικά κράτη της ανατολικής Ευρώπης δεν αποδείχτηκε αληθινό.</p>
      <p>Τι έλεγαν τότε;</p>
      <p>Ότι εγκαινιάζεται μία εποχή ειρήνης, ευημερίας και ελευθερίας, ότι ο καπιταλισμός είναι το τελευταίο στάδιο της κοινωνικής εξέλιξης.</p>
      <p>Η ίδια η ζωή αποδεικνύει το αντίθετο…</p>
      <p>Στην παραγωγή που ετοιμάζουμε θέλουμε να απαντήσουμε μεταξύ άλλων σε ορισμένα πιο συγκεκριμένα ερωτήματα που αφορούν:</p>
      <p>– την ιστορική περίοδο διαμόρφωσης των δύο γερμανικών κρατών, τη στάση των “συμμάχων” με τη λήξη του Β’ Π.Π. και στη συνέχεια,</p>
      <p>– τί στάση κράτησαν αυτά τα δύο κράτη π.χ. στο ζήτημα της αποναζιστικοποίησης, των πολεμικών επανορθώσεων, στην προσπάθεια διαφύλαξης της ειρήνης μέσα στον ψυχρό πόλεμο και άλλα,</p>
      <p>– για το υπαρκτό μεταναστευτικό ρεύμα τόσο προς όσο και από τη ΛΔΓ προς την ΟΔΓ και τις αιτίες του,</p>
      <p>– πού βρίσκεται το Βερολίνο, ποια σύγκρουση προσωποποιήθηκε σε αυτό, που βρισκόταν το περιβόητο “τείχος του αίσχους” και της “δικτατορίας”, για ποιο λόγο η κυβέρνηση της ΛΔΓ πήρε αυτό το μέτρο για την περιφρούρηση της κρατικής της υπόστασης, τί είχε προηγηθεί.</p>
      <p>Απευθυνόμαστε σε κάθε νέα και νέο που προβληματίζεται, που δεν τρώει αμάσητη την προπαγάνδα, που αναρωτιέται γιατί επιμένουν και γιγαντώνουν την αντικομμουνιστική τους εκστρατεία αφού ο Σοσιαλισμός είναι ένα “αποτυχημένο σύστημα”, ένα “ολοκληρωτικό καταπιεστικό καθεστώς” που οι λαοί απέρριψαν.</p>
      <p>Θέλουμε η εκδήλωση που ετοιμάζουμε να γίνει αφορμή για να μάθουν ακόμα περισσότεροι νέοι την αλήθεια, να προβληματιστούν, να αναζητήσουν πηγές και βιβλία για μελέτη, για να γνωριστούν με την ΚΝΕ.</p>
      <p>Φυσικά δεν χωράνε όλες οι απαντήσεις σε μία μικρή παραγωγή…</p>
      <p>Μπορεί όμως αυτή να γίνει αφορμή για περαιτέρω ψάξιμο αλλά και για δράση;».</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491740-ekdilosi-tis-kne-gia-tin-ptosi-toy-antifasistikoy-prostateytikoy-teixoys-toy-berolinoy-binteo/#">Facebook 0</a>
        </li>
        <li>
          <a href="https://www.eleftherostypos.gr/politiki/491740-ekdilosi-tis-kne-gia-tin-ptosi-toy-antifasistikoy-prostateytikoy-teixoys-toy-berolinoy-binteo/#">Twitter</a>
        </li>
        <li>
          <a href="https://www.eleftherostypos.gr/politiki/491740-ekdilosi-tis-kne-gia-tin-ptosi-toy-antifasistikoy-prostateytikoy-teixoys-toy-berolinoy-binteo/#">LinkedIn</a>
        </li>
        <li>
          <a href="https://www.eleftherostypos.gr/politiki/491740-ekdilosi-tis-kne-gia-tin-ptosi-toy-antifasistikoy-prostateytikoy-teixoys-toy-berolinoy-binteo/#">Περισσότερα</a>
        </li>
      </ul>
    </article>
  </body>
</html>