<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145636/%D8%B3%D8%B1%D8%AF%D8%A7%D8%B1-%D9%81%D8%AF%D9%88%DB%8C-%D9%85%D8%B4%DA%A9%D9%84%D8%A7%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D8%A7%D9%85%D8%B1%D9%88%D8%B2-%D8%AF%D8%B1-%D8%B4%D8%A3%D9%86-%D9%85%D8%A7-%D9%86%DB%8C%D8%B3%D8%AA-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AA%D9%88%D8%B7%D8%A6%D9%87-%D8%AE%DB%8C%D9%84%DB%8C-%D8%A8%D8%B2%D8%B1%DA%AF%DB%8C-%D8%A8%D9%88%D8%AF-%DA%A9%D9%87-%D8%AF%D8%B1-48-%D8%B3%D8%A7%D8%B9%D8%AA-%D8%AC%D9%85%D8%B9-%D8%B4%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T07:42:00+00:00"/>
    <meta property="og:title" content="سردار فدوی: مشکلات اقتصادی امروز در شأن ما نیست/ اغتشاشات اخیر توطئه خیلی بزرگی بود که در ۴۸ ساعت جمع شد"/>
    <meta property="og:description" content="به گزارش خبرنگار دفاعی خبرگزاری تسنیمسردار علی فدوی جانشین فرمانده‌کل سپاه پاسداران انقلاب اسلامی صبح امروز (یکشنبه) در اجتماع 4هزارنفری دختران بسیجی در تالار بزرگ وزارت کشور اظهار داشت: مسلماً دستور امام برای تشکیل بسیج اثر وضعی در انجام تکالیف ما دارد و باید حواسمان باشد در مجموعه‌ای خدمت می‌کنیم که فرمان تشکیل آن از زبان امام(ره) صادر شده است."/>
  </head>
  <body>
    <article>
      <h1>سردار فدوی: مشکلات اقتصادی امروز در شأن ما نیست/ اغتشاشات اخیر توطئه خیلی بزرگی بود که در ۴۸ ساعت جمع شد</h1>
      <h2>جانشین فرمانده‌کل سپاه پاسداران انقلاب اسلامی با بیان اینکه بسیج تاکنون ۵۰۰ عنوان مشاغل خانوادگی شناسایی کرده است، گفت: در صورت فعال‌شدن این عناوین شغلی بخش مهمی از معضل بیکاری و آسیب‌های اجتماعی ناشی از آن برطرف می‌شود.</h2>
      <address>
        <time datetime="2019-11-24T07:42:00+00:00">24 Nov 2019, 07:42</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1397/11/09/1397110910424611816479704.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار دفاعی <a href="https://www.tasnimnews.com/">خبرگزاری تسنیم</a>سردار علی فدوی جانشین فرمانده‌کل سپاه پاسداران انقلاب اسلامی صبح امروز (یکشنبه) در اجتماع 4هزارنفری دختران بسیجی در تالار بزرگ وزارت کشور اظهار داشت: مسلماً دستور امام برای تشکیل بسیج اثر وضعی در انجام تکالیف ما دارد و باید حواسمان باشد در مجموعه‌ای خدمت می‌کنیم که فرمان تشکیل آن از زبان امام(ره) صادر شده است.</p>
      <p>وی در خصوص چرایی به سرانجام رسیدن بسیاری از اقدامات انجام‌شده توسط سپاه و بسیج گفت: خیلی از این موفقیت‌ها مربوط به تشکیل‌دهنده این مجموعه یعنی حضرت امام(ره) است. روح این سیستم مربوط به بنیانگذار آن است و همین است که سپاه و بسیج از اول انقلاب تاکنون با قوت و اطمینان کامل پای هر کاری رفتند، موفق شدند.</p>
      <p>سردار فدوی ادامه داد: مثالی وجود ندارد که سپاه و بسیج پای کاری رفته باشند و آن کار با موفقیت همراه نبوده باشد.</p>
      <p>جانشین فرمانده‌کل سپاه با اشاره به اغتشاشات اخیر در کشور گفت: همین توطئه چند روز گذشته، بر اساس <a href="https://www.tasnimnews.com/">اخبار</a> و اطلاعات کامل که در اختیار داریم، توطئه خیلی بزرگی بود، اما در 48 ساعت جمع شد و دنیا نم‌ ‌تواند تصور کند که چگونه این توطئه در این مدت کوتاه جمع شد.</p>
      <p>وی تأکید کرد: بعضی موارد به‌گونه‌ای است که دشمن برای اقدام علیه ما از جامعه زنان استفاده می‌کند، در طرف مقابل نیز برخی اقدامات ما به‌گونه‌ای است که برای اثرگذاری بیشتر، خانم‌ها باید سرمنشأ و سرآغاز تحولات باشند.</p>
      <p>سردار فدوی با اشاره به موضوع حجاب گفت: امروز در عرصه جنگ نرم و نبرد فرهنگی تمام خبیث‌های عالم علیه ارزش‌های اسلامی متحد شده‌اند و بانوان نقشی تعیین‌کننده‌ در این نبرد و به‌خصوص در حوزه عفاف و حجاب دارند.</p>
      <p>جانشین فرمانده‌کل سپاه عنوان کرد: مشکلات اقتصادی امروز در شأن ما نیست. از همان ابتدای انقلاب موضوع جلوگیری از خام‌فروشی نفت مطرح بود، اما امروز پس از چهل سال کماکان مشغول خام‌فروشی نفت هستیم.</p>
      <p>وی با بیان اینکه بسیج تاکنون 500 عنوان مشاغل خانوادگی شناسایی کرده است، خاطرنشان کرد: در صورت فعال شدن این عناوین شغلی، بخش مهمی از معضل بیکاری و آسیب‌های اجتماعی ناشی از آن برطرف می‌شود.</p>
      <p>سردار فدوی با ابراز "یکی دیگر از معضلات کشور ما، موضوع جمعیت است"، گفت: رشد جمعیت کشور روند منفی را طی می‌کند که این موضوع می‌تواند تبعات منفی هم داشته باشد. بسیج جامعه زنان در این حوزه باید پیش‌قراول باشد و ما در خانواده‌های سپاه و بسیج حداقل باید پنج فرزند داشته باشیم.</p>
      <p>انتهای پیام/+</p>
    </article>
  </body>
</html>