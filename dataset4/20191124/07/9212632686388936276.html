<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/520219/tapai-pandai-merajuk"/>
    <meta property="og:site_name" content="HM Online"/>
    <meta property="article:published_time" content="2019-11-24T07:15:20+00:00"/>
    <meta property="og:title" content="Tapai pandai 'merajuk'"/>
    <meta property="og:description" content="TAPAI ubi kayu antara juadah istimewa orang Melayu yang boleh ditemui di mana-mana sama ada pada majlis jamuan atau dijual di restoran sebagai hidangan sampingan."/>
  </head>
  <body>
    <article>
      <h1>Tapai pandai 'merajuk'</h1>
      <address><time datetime="2019-11-24T07:15:20+00:00">24 Nov 2019, 07:15</time> by <a rel="author">Ahmad Ismail</a></address>
      <p>TAPAI ubi kayu antara juadah istimewa orang Melayu yang boleh ditemui di mana-mana sama ada pada majlis jamuan atau dijual di restoran sebagai hidangan sampingan.</p>
      <p>Di sebalik keenakan tapai ubi kayu yang kita nikmati itu, ramai tidak tahu proses menghasilkannya tidak semudah disangka.</p>
      <p>Itu belum termasuk beberapa pantang larang yang diamalkan pembuatnya bagi menghasilkan tapai yang enak, manis dan bermutu.</p>
      <p>Pengusaha tapai ubi kayu, Sabreena Mohd Rafi, 23, berkata, pelbagai pantang larang antaranya mulut jangan celupar dan mengeluarkan kata-kata tidak elok ketika menyediakan tapai.</p>
      <p>“Selain itu wanita datang bulan tidak boleh menyentuh menggunakan tangan ketika proses meletakkan ragi pada ubi.</p>
      <p>“Semua pantang larang itu kerap dipesan ibu (Ruliza Kamirin, 42) dan bapa saya (Mohd Rafi Jaafar, 48),” katanya.</p>
      <figure>
        <img src="https://assets.hmetro.com.my/images/articles/tapaibk2_1574550910.jpg"/>
        <figcaption>RAGI antara bahan utama penghasilan tapai. FOTO Ahmad Ismail</figcaption>
      </figure>
      <p>Menurutnya, individu yang membuat tapai ubi juga tidak boleh dalam keadaan tertekan atau marah kerana kononnya boleh memberi kesan terhadap rasa tapai dihasilkan.</p>
      <p>“Tapai ubi akan ‘merajuk’ (meragam) dan bertukar masam atau keras.</p>
      <p>“Ibu kerap berpesan bahawa pantang larang atau petua generasi terdahulu berdasarkan pengalaman dilalui,” katanya ketika ditemui di rumahnya di Bukit Kepong, Muar.</p>
      <p>Katanya lagi, rasa tapai ubi yang manis selain lembut adalah ciri-ciri tapai yang berkualiti tinggi dan menepati rasa diinginkan.</p>
      <p>“Proses penghasilan tapai ubi bermula dengan mengikis bahagian luar ubi kayu bagi membuang pelbagai kotoran selepas kulit ubi dikopek.</p>
      <p>“Ubi kayu kemudian dipotong menjadi ketulan kecil sebelum direbus selama kira-kira 20 minit,” katanya.</p>
      <p>Katanya, ragi kemudian disagat menggunakan peralatan khas bagi menghasilkan serbuk ragi halus yang diletakkan di atas ketulan ubi.</p>
      <p>“Ubi kayu di dalam bekas kemudian ditutup selama dua atau tiga hari sebelum sedia untuk dipasarkan dalam bekas plastik.</p>
      <p>“Suatu ketika dahulu, tapai ubi kayu dibungkus di dalam daun pisang namun kesukaran mencari daun pisang menyebabkan bekas plastik digunakan,” katanya.</p>
      <figure>
        <img src="https://assets.hmetro.com.my/images/articles/tapaibk3_1574550913.jpg"/>
        <figcaption>PROSES meragi ubi kayu. FOTO Ahmad Ismail</figcaption>
      </figure>
      <p>Sabreena berkata, setiap bekas tapai ubi kayu itu dijual antara RM2 dan RM3.</p>
      <p>“Permintaan tapai ubi kayu semakin meningkat berikutan kaum Cina dan India turut meminatinya. Malah peniaga cendol turut menggunakan tapai ubi kayu sebagai penambahan perisa.</p>
      <p>“Kami menanam sendiri pokok ubi kayu bagi memastikan tidak berlaku kekurangan bekalan,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/hati/2019/06/464727/solekan-edgy"/>
        <a href="https://www.hmetro.com.my/hati/2019/01/409426/dapatkan-kedua-dua-manfaat-metrotv"/>
        <a href="https://www.hmetro.com.my/utama/2019/06/468286/50-rumah-terkopak"/>
        <a href="https://www.hmetro.com.my/mutakhir/2015/12/97993/ubi-kayu-musim-hujan"/>
        <a href="https://www.hmetro.com.my/vroom/2019/03/429231/kembara-wanita-metrotv"/>
        <a href="https://www.hmetro.com.my/ekspresi/2018/10/384120/martabat-makanan-malaysia"/>
        <a href="https://www.hmetro.com.my/utama/2019/11/514294/bakat-cilik-hasil-tanjak-metrotv"/>
        <a href="https://www.hmetro.com.my/hati/2019/01/417366/terapi-sentuhan-rangsang-otak-bayi"/>
      </related>
    </article>
  </body>
</html>