<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301322/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AD%D8%A8%D9%88%D8%A8%D8%A7%D8%AA-%D8%AF%D8%B1-%D8%A8%D8%A7%D8%B2%D8%A7%D8%B1-%D9%82%D8%B2%D9%88%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:29:13+00:00"/>
    <meta property="og:title" content="افزایش قیمت حبوبات در بازار قزوین"/>
    <meta property="og:description" content="ایسنا/قزوین رئیس اتحادیه بنکداران و تره‌بار و خشکبار استان قزوین گفت: در بازار به‌اندازه کافی حبوبات وجود دارد ولی طی هفته‌های اخیر شاهد افزایش قیمت حبوبات ازجمله لپه و لوبیا در سطح بازار بودیم."/>
  </head>
  <body>
    <article>
      <h1>افزایش قیمت حبوبات در بازار قزوین</h1>
      <address><time datetime="2019-11-24T07:29:13+00:00">24 Nov 2019, 07:29</time> by <a rel="author">سیده زهرا حسینی فلاح</a></address>
      <p>ایسنا/قزوین رئیس اتحادیه بنکداران و تره‌بار و خشکبار استان قزوین گفت: در بازار به‌اندازه کافی حبوبات وجود دارد ولی طی هفته‌های اخیر شاهد افزایش قیمت حبوبات ازجمله لپه و لوبیا در سطح بازار بودیم.</p>
      <p>محمود شالباف رئیس اتحادیه بنکداران و تره‌بار و خشکبار استان قزوین در گفت‌وگو با ایسنا، با اشاره به اینکه 18 عمده‌فروش حبوبات در سطح استان مشغول به فعالیت هستند؛ اظهار کرد: در حال حاضر بازار عادی است و تغییری در میزان تقاضا را شاهد نبودیم.</p>
      <p>وی با اعلام قیمت حبوبات به‌صورت عمده‌فروشی خاطرنشان کرد: طی یک ماه اخیر شاهد افزایش قیمت حبوبات ازجمله لپه بودیم که هر کیلو لپه با افزایش ۱۰۰۰ تا ۱۵۰۰ تومانی ۱۰ هزار و ۵۰۰ تا ۱۱ هزار تومان به فروش می‌رسد.</p>
      <p>رئیس اتحادیه بنکداران و تره‌بار و خشکبار استان قزوین با اشاره به افزایش ۵۰۰ تومانی قیمت لوبیا قرمز عنوان کرد: قیمت لوبیاچیتی نیز با افزایش ۵۰۰ تومانی ۱۱ هزار و ۵۰۰ تومان تا ۱۲ هزار و ۵۰۰ تومان به فروش می‌رسد، لوبیاچیتی منطقه الموت هر کیلو ۱۸ تا ۲۰ هزار تومان و لوبیاچیتی طارم سفلی ۱۴ هزار و ۵۰۰ تا ۱۵ هزار تومان به فروش می‌رسد.</p>
      <p>وی تصریح می‌کند: لوبیا کشاورزی طی یک ماه اخیر ۶۰۰۰ تومان افزایش قیمت داشته است و در حال حاضر ۱۷ هزار تومان به فروش می‌رسد، لوبیای چشم‌بلبلی نیز ۱۴ هزار و ۵۰۰ تومان فروخته می‌شود.</p>
      <p>شالباف با اعلام اینکه قیمت گندم، جو و جوپرک نیز به ترتیب ۲۰۰۰، ۲۱۰۰ و ۲۶۰۰ تومان است، عنوان کرد: نخود آبگوشتی ۶۰۰۰ تا ۹۲۰۰ تومان و عدس خارجی با ۵۰۰ تومان افزایش ۷۶۰۰ تومان و عدس ایرانی ۸۰۰۰ تا ۹۰۰۰ تومان به فروش می‌رسد؛ قیمت هر کیلو ماش هم ۱۲ هزار تومان است.</p>
      <p>رئیس اتحادیه بنکداران و تره‌بار و خشکبار استان قزوین در پایان یادآور شد: رانندگان از عدم صرفه اقتصادی گله دارند و مطمئناً افزایش قیمت بنزین روی قیمت کالاها تأثیر خواهد گذاشت.</p>
      <p>انتهای پیام</p>
    </article>
  </body>
</html>