<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/world/article/1417990/gkampriel-mparmposa-o-sporos-tis-santos-poy-anthise-sti-flamengko"/>
    <meta property="og:site_name" content="gazzetta.gr"/>
    <meta property="article:published_time" content="2019-11-24T07:18:00+00:00"/>
    <meta property="og:title" content="Γκαμπριέλ Μπαρμπόσα: Ο... σπόρος της Σάντος που άνθισε στη Φλαμένγκο"/>
    <meta property="og:description" content="Το φούτσαλ, το επαγγελματικό ντεμπούτο κόντρα στη Φλαμένγκο, η ευρωπαϊκή «αποτυχία» και η κορυφή της Αμερικής. Αυτός είναι ο «Γκαμπιγκόλ»."/>
  </head>
  <body>
    <article>
      <h1>Γκαμπριέλ Μπαρμπόσα: Ο... σπόρος της Σάντος που άνθισε στη Φλαμένγκο</h1>
      <h2>Το φούτσαλ, το επαγγελματικό ντεμπούτο κόντρα στη Φλαμένγκο, η ευρωπαϊκή «αποτυχία» και η κορυφή της Αμερικής. Αυτός είναι ο «Γκαμπιγκόλ».</h2>
      <address><time datetime="2019-11-24T07:18:00+00:00">24 Nov 2019, 07:18</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ο ήρωας του τελικού. Ο άνθρωπος που <a href="http://www.gazzetta.gr/football/world/article/1417954/flamengko-xespasma-ki-oi-panigyrismoi-gia-limpertadores-pics-vids">έκανε τους οπαδούς της «Φλα» να παρανοήσουν</a> και τους έβγαλε στους δρόμους να γιορτάσουν το δεύτερο <a href="http://www.gazzetta.gr/football/world/article/1417931/flamengko-river-pleit-2-1-killer-gkampigkol-me-2-gkol-sto-finale-vid">Κόπα Λιμπερταδόρες</a> της ιστορίας τους, μετά από αυτό του 1981. Ο 23χρονος επιθετικός είναι το «αστέρι» της Φλαμένγκο και πόσο ειρωνικό είναι, ότι το επαγγελματικό του ντεμπούτο έγινε κόντρα στην ομάδα που, σήμερα και πιθανόν, για την υπόλοιπη ιστορία της, τον δοξάζει.</p>
      <p>
        <u>
          <b>Τα πρώτα βήματα</b>
        </u>
      </p>
      <p>Γεννημένος στο Σάο Πάολο τον Μάιο του 1996, είχε «βγάλει μάτια», όπως ισχυρίζονται οι γονείς του, παίζοντας στο φούτσαλ, με αποτέλεσμα να κινήσει το ενδιαφέρον της <b>Σάντος </b>και να τον εντάξει στις ακαδημίες της. Εκεί, η οικογένειά του λέει πως πέτυχε περισσότερα από 600 γκολ, γεγονός που βοήθησε στο να αγωνιστεί πρώτη φορά με την ανδρική ομάδα πριν ακόμα ολοκληρώσει τα 16 του χρόνια, τον Μάιο του 2013. Το πρώτο του γκολ θα πετύχει τέσσερις μήνες αργότερα, ενώ την επόμενη χρονιά θα γίνει ο <b>πρώτος σκόρερ της ομάδας</b>.</p>
      <p>Στην Σάντος, θα μείνει για πάντα το όνομά του χαραγμένο με «χρυσά γράμματα» καθώς πέτυχε το <b>γκολ νούμερο 12.000</b> για την ομάδα κόντρα στην <b>Μποταφόγκο </b>τον Φεβρουάριο του 2014 και, συνεχίζοντας σε τέτοιους ρυθμούς, κατόρθωσε να γίνει η πρώτη επιλογή της ομάδας για την κορυφή της επίθεσης την επόμενη χρονιά, μετά τη φυγή του <b>Ρομπίνιο</b>. Θα δικαιώσει την εμπιστοσύνη πετυχαίνοντας 10 γκολ στο πρωτάθλημα και άλλα οκτώ στο Κύπελλο (πρώτος σκόρερ), με τα επιτεύγματά του να τον κατατάσσουν στα κορυφαία 101 κορυφαία ταλέντα του παγκοσμίου ποδοσφαίρου, με βάση το ισπανικό περιοδικό «Don Balón».</p>
      <p>
        <u>
          <b>Η Σελεσάο</b>
        </u>
      </p>
      <p>«<i>Ήταν όνειρό μου να αγωνιστώ στην εθνική</i>» , είχε πει σε συνέντευξή του. Πώς να μην είναι, άλλωστε; Με την Σελεσάο να αποτελεί την κορωνίδα της αναγνώρισης για κάθε ποδοσφαιριστή της χώρας, ο «Γκαμπιγκόλ» θα είναι μέλος της ομάδας που κατέκτησε το χρυσό μετάλλιο στους Ολυμπιακούς του 2016 στο Ρίο. Η απόλυτη εκπλήρωση της φαντασίας του 20χρονου τότε, Μπαρμπόσα, να είναι πρωταθλητής στο «σπίτι» του.</p>
      <p>
        <u>
          <b>Το ευρωπαϊκό «διάλειμμα»</b>
        </u>
      </p>
      <p>Η Ιθάκη για κάθε ποδοσφαιριστή είναι η Ευρώπη και ο Γκάμπι δεν μπόρεσε να αντισταθεί στις σειρήνες της, όπως και η Σάντος στα <b>30.000.000</b> ευρώ της <b>Ίντερ </b>(στην οποία ανήκει μέχρι και σήμερα). Θα φύγει λοιπόν στην εκπνοή της μεταγραφικής περιόδου του 2016 από τη Βραζιλία για το Μιλάνο και θα βρει δίχτυα εκεί έξι μήνες μετά, τον Φεβρουάριο κόντρα στην Μπολόνια, γκολ το οποίο ήταν και το μοναδικό της αναμέτρησης. Δεν κατάφερε να κερδίσει την εμπιστοσύνη των ανθρώπων της ομάδας και έφυγε δανεικός για την <b>Μπενφίκα</b>, απ'όπου πέρασε και δεν... ακούμπησε, για να γυρίσει εκεί που ανήκε. Ή μάλλον καλύτερα, εκεί που νόμιζε ότι ανήκε.</p>
      <figure>
        <img src="http://www.gazzetta.gr/sites/default/files/sitefiles_2019-11/76767510_2488629244792476_2738719865190744064_n.jpg"/>
      </figure>
      <p>
        <b>
          <u>Η στάση της Σάντος πριν την καθιέρωση στη «Φλα»</u>
        </b>
      </p>
      <p>Η <b>Σάντος </b>τον δέχτηκε πίσω με ανοιχτές αγκάλες τον Ιανουάριο του 2018, κάνει το πρώτο του χατ-τρικ τον Μάιο, ενώ θα ξανακάνει την πρώτη μέρα του Σεπτέμβρη κόντρα στην <b>Βάσκο ντα Γκάμα</b>. Το συμβόλαιο όμως έληγε και ο Μπαρμπόσα, έπρεπε να βρει τον επόμενο σταθμό της καριέρας του. Η <b>Φλαμένγκο </b>δεν άφησε την ευκαιρία να πάει χαμένη.</p>
      <p>Χαρακτηριστικό δείγμα, η αποδοχή του από τους οπαδούς και, συγκεκριμένα, από τον σκληροπυρηνικό φαν των «ροσονέρι», Φερνάντο Σόουζα ντα Φονσέκα, ο οποίος αδημονούσε να τον δει με τη φανέλα της ομάδας και η κάμερα στο ντεμπούτο του, τον έπιασε να κρατάει πανό με το μήνυμα «Hoje tem gol do Gabigol» , που σημαίνει «ο Γκαμπιγκόλ θα σκοράρει σήμερα». Εκείνος δεν σκόραρε, ωστόσο το μέλλον θα ήταν πολύ καλύτερο.</p>
      <p>Ήδη ο Γκαμπριέλ Μπαρμπόσα είναι πρώτος σκόρερ στο πρωτάθλημα με 22 γκολ, βασικός ενορχηστρωτής της διαφοράς του +13 που έχει η Φλαμένγκο από την... πρώην του, Σάντος και, μετά την χθεσινή επική βραδιά που προσέφερε σε όλους τους οπαδούς των «ροσονέρι», δεν θα τον αφήσουν να ξεχαστεί ποτέ.,</p>
      <p><b>Τι και αν ο ίδιος δεν θέλει να τον φωνάζουν Γκαμπιγκόλ</b>; (παρόλο που χρησιμοποιεί σε όλα του τα μέσα αυτό το ψευδώνυμο) Πλέον είναι ο δικός τους Γκαμπιγκόλ, αυτός που τους <a href="http://www.gazzetta.gr/football/world/article/1417984/flamengko-magiko-aggigma-toy-gkampriel-sto-tropaio-pic">χάρισε απλόχερα μαζί με τον τίτλο</a>, ρεκόρ αδρεναλίνης και χτύπων καρδιάς ανά δευτερόλεπτο. Όπως θα έγραφε και ο σκληροπυρινηκός “Chapolin do Rubro-Negro” σε πανό, “Obrigada, Gabigoal”. Σε ευχαριστούμε, Γκάμπι...</p>
    </article>
  </body>
</html>