<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/temperatura-recuperara-properes-jornades-ambient_0_2349965079.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T07:30:24+00:00"/>
    <meta property="og:title" content="La temperatura es recuperarà durant les properes jornades i l'ambient serà poc fred"/>
    <meta property="og:description" content="La ventada, que ha superat els 90 km/h a força comarques, anirà de baixa al llarg del dia"/>
  </head>
  <body>
    <article>
      <h1>La temperatura es recuperarà durant les properes jornades i l'ambient serà poc fred</h1>
      <h2>La ventada, que ha superat els 90 km/h a força comarques, anirà de baixa al llarg del dia</h2>
      <address>
        <time datetime="2019-11-24T07:30:24+00:00">24 Nov 2019, 07:30</time>
      </address>
      <p>La ventada de les darreres hores ha estat molt destacable en àmbits com el Penedès, el Camp de Tarragona, les Terres de l'Ebre, el Pla de Lleida, el nord de l'Empordà i els cims del Pirineu, amb ratxes superiors als 90 km/h. El registres més destacats han estat els 143 km/h de Portbou, els 122 km/h de Mas de Barberans, els 113 km/h de Mont-roig del Camp, els 105 km/h del Perelló i els 99 km/h de Font-rubí i de Constantí.</p>
      <p>De matinada el vent ha anat perdent força en algunes comarques, però encara ha bufat amb intensitat al terç sud del país i a l'extrem nord de la Costa Brava. A mesura que avanci el dia la ventada anirà a la baixa i, a la tarda, s'espera que les ratxes superin els 70 km/h tan sols en alguns indrets del sud del Camp de Tarragona.</p>
      <figure>
        <a href="https://www.ara.cat/2019/11/24/imatges/Cop-maxim-vent-previst-aquest_2349975106_67617463_630x486.png">
          <img src="https://www.ara.cat/2019/11/24/imatges/Cop-maxim-vent-previst-aquest_2349975106_67617463_630x486.png"/>
        </a>
        <figcaption>Cop màxim de vent previst per aquest matí / Model GFS - ARAméteo</figcaption>
      </figure>
      <p>Pel que fa a l'estat del cel, en conjunt s'espera un dia assolellat, amb el pas d'algunes bandes de núvols poc importants. Els bancs de boirina que s'han format de matinada en algunes fondalades del nord de la Depressió Central es dissiparan ràpidament. Independentment, a l'Aran i a zones del nord del Pallars Sobirà, de l'Alta Ribagorça, d'Andorra, de l'Alta Cerdanya i del Capcir hi haurà nuvolositat força abundant fins a primera hora de la tarda.</p>
      <p>La temperatura màxima s'enfilarà entre un i dos graus més que ahir a tot arreu. Al Pirineu i a zones elevades de l'interior se situarà entre 7 i 12 ºC; a la resta de l'interior, entre 10 i 15 ºC, i al litoral i al prelitoral, entre 13 i 18 ºC.</p>
      <figure>
        <a href="https://www.ara.cat/2019/11/24/imatges/Temperatura-maxima-prevista-avui_2349975107_67617541_630x486.png">
          <img src="https://www.ara.cat/2019/11/24/imatges/Temperatura-maxima-prevista-avui_2349975107_67617541_630x486.png"/>
        </a>
        <figcaption>Temperatura màxima prevista per avui / Model GFS - ARAméteo</figcaption>
      </figure>
      <p>L'inici de la setmana arribarà sense massa canvis. De fet, durant les properes jornades aniran creuant fronts atlàntics que arribaran força desgastats. Per tant, hi haurà un cel molt variable, però de precipitació se n'espera ben poca. També es formaran bancs de boirina o de boira matinals a planes i fondalades del nord de la Depressió Central.</p>
      <p>Les úniques opcions de pluja que, de moment, insinuen els models –fora del Pirineu– fins al cap de setmana vinent serien la matinada de dimecres. Un front poc actiu podria portar alguns plugims dispersos a punts de les comarques de Lleida i de les Terres de l'Ebre, amb una cota de neu entorn dels 1.600 metres.</p>
      <p>L'ambient es mantindrà poc fred, en conjunt. Fins i tot hi haurà migdies agradables: es podria superar la barrera dels 20 ºC a punts de la meitat sud del litoral i prelitoral i a la vall de l'Ebre. Ara bé, sembla que a finals de setmana la temperatura tornarà a anar a la baixa.</p>
    </article>
  </body>
</html>