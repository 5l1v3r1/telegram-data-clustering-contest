<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/victor-mids-geeft-rest-van-ijsberg-weg-in-tweede-boek/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-24T07:56:45+00:00"/>
    <meta property="og:title" content="Victor Mids geeft rest van ijsberg weg in tweede boek"/>
    <meta property="og:description" content="Drie jaar na het succes van het boek Mindf*ck lanceren presentator en illusionist Victor Mids en zijn rechterhand Oscar Verpoort een tweede deel, dat toepasselijk de naam Next Level heeft gekregen. Daarin duiken de mannen voor het eerst de gedragspsychologie in en geven ze trucjes die je kan inzetten om het leven net wat aantrekkelijker te maken."/>
  </head>
  <body>
    <article>
      <h1>Victor Mids geeft rest van ijsberg weg in tweede boek</h1>
      <address><time datetime="2019-11-24T07:56:45+00:00">24 Nov 2019, 07:56</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Drie jaar na het succes van het boek Mindf*ck lanceren presentator en illusionist Victor Mids en zijn rechterhand Oscar Verpoort een tweede deel, dat toepasselijk de naam Next Level heeft gekregen. Daarin duiken de mannen voor het eerst de gedragspsychologie in en geven ze trucjes die je kan inzetten om het leven net wat aantrekkelijker te maken.</p>
      <p>“Het is niet dat we ineens een soort mental coaches zijn”, zegt Victor lachend tegen BuzzE. Hij en Oscar geven tips voor bij het solliciteren, daten of afvallen. “Dat klinkt misschien een beetje gek van een illusionist maar de dingen die we uitleggen hebben allemaal iets van een mindfuck in zich, net zoals bij een illusie.”</p>
      <p>In principe zijn die tips ook trucs, gaat de 32-jarige Victor verder. “Geen vingervlugheidtrucs maar meer de psychologische trucs die je in het leven kan inzetten om jezelf net wat aantrekkelijker te maken.”</p>
      <p>Materiaal voor vier boeken</p>
      <p>Met ruim 140.000 verkochte exemplaren is het eigenlijk geen verrassing dat er straks een opvolger van Mindf*ck in de winkel ligt. Victor had bij het schrijven van het eerste boek al het gevoel dat er nog meer in het vat zat. “We hadden materiaal voor vier boeken liggen of zo. Toen moesten we heel veel dingen wegstrepen”, zegt hij. “Deel één was eigenlijk het topje van de ijsberg en dit is de eerste keer dat je de rest van de ijsberg gaat zien.”</p>
      <p>“Ik durf wel te zeggen dat dit boek beter is dan deel één”, stelt Victor. “De eerste keer wisten we überhaupt niet hoe we een boek moesten schrijven.” Aan de hand van de vele reacties wist de illusionist nu precies wat goed werd ontvangen en wat minder. “We weten nu bijvoorbeeld dat voor veel mensen het zo’n boek is waar je af en toe eens een hoofdstuk uit leest omdat je een truc dan op iemand gaat uitproberen. Je hoeft niet in een verhaal te komen, dus daar hebben we nog meer op ingezet.”</p>
      <p>Het boek Next Level wordt maandag gelanceerd. Victor en Oscar krijgen dan het eerste exemplaar uit handen van Hans Kazàn. Victor kan in ieder geval niet wachten tot het boek straks weer volop wordt uitgetest. “De wetenschap dat hele gezinnen straks urenlang aan tafel trucs op elkaar gaan uitproberen en dat het ook nog eens door meerdere generaties heen gaat, vind ik echt het mooiste wat dit boek kan brengen.”</p>
      <p>BuzzE</p>
    </article>
  </body>
</html>