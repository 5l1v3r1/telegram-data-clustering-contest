<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/alegeri-prezidentiale-2019-iohannis-votat-romanie-moderna-europeana-normala-dancila-votat-romanie-mearga-inainte-au-declarat-orban-basescu-ciolos-barna-kelemen-hunor-video-1924401824002019110719178846"/>
    <meta property="og:site_name" content="News.ro"/>
    <meta property="article:published_time" content="2019-11-24T07:18:00+00:00"/>
    <meta property="og:title" content="Alegeri prezidenţiale 2019 - Iohannis: Am votat pentru o Românie modernă, europeană, normală/ Dăncilă: Am votat pentru o Românie care să meargă înainte/ Ce au declarat Orban, Băsescu, Cioloş, Barna, Kelemen Hunor - VIDEO"/>
    <meta property="og:description" content="Preşedintele Klaus Iohannis a declarat duminică, după ce a votat la turul al doilea al alegerilor prezidenţiale, că a votat pentru o Românie modernă, europeană, normală, invitându-i pe toţi românii să vină la vot. ”Astăzi este ziua campionilor cu ştampila ”votat” în mână”, a argumentat prezidenţiabilul PNL. Preşedintele PNL, premierul Ludovic Orban a declarat duminică, după ce a votat la alegerile prezidenţiale, că a votat pentru o Românie care să se dezvolte, o Românie în care instituţiile statului să servească cetăţeanul şi în care legea e lege pentru toţi. Prezidenţiabilul PSD Viorica Dăncilă a declarat duminică, după ce a votat în al doilea tur al alegerilor prezidenţiale, că a votat pentru o Românie care să meargă înainte, nu înapoi, spre vremuri în care nu aveam drepturi, nu aveam libertăţi. Ministrului Afacerilor Interne, Marcel Vela, a afirmat duminică, după ce a votat la al doilea tur al alegerilor prezidenţiale, că a votat pentru o ţară normală, şi pentru nepoţica sa, pentru ca ea să trăiască într-o…"/>
  </head>
  <body>
    <article>
      <h1>Alegeri prezidenţiale 2019 - Iohannis: Am votat pentru o Românie modernă, europeană, normală/ Dăncilă: Am votat pentru o Românie care să meargă înainte/ Ce au declarat Orban, Băsescu, Cioloş, Barna, Kelemen Hunor - VIDEO</h1>
      <address><time datetime="2019-11-24T07:18:00+00:00">24 Nov 2019, 07:18</time> by <a rel="author">News.ro</a></address>
      <p>
        <b>Preşedintele Klaus Iohannis a declarat duminică, după ce a votat la turul al doilea al alegerilor prezidenţiale, că a votat pentru o Românie modernă, europeană, normală, invitându-i pe toţi românii să vină la vot. ”Astăzi este ziua campionilor cu ştampila ”votat” în mână”, a argumentat prezidenţiabilul PNL. Preşedintele PNL, premierul Ludovic Orban a declarat duminică, după ce a votat la alegerile prezidenţiale, că a votat pentru o Românie care să se dezvolte, o Românie în care instituţiile statului să servească cetăţeanul şi în care legea e lege pentru toţi. Prezidenţiabilul PSD Viorica Dăncilă a declarat duminică, după ce a votat în al doilea tur al alegerilor prezidenţiale, că a votat pentru o Românie care să meargă înainte, nu înapoi, spre vremuri în care nu aveam drepturi, nu aveam libertăţi. Ministrului Afacerilor Interne, Marcel Vela, a afirmat duminică, după ce a votat la al doilea tur al alegerilor prezidenţiale, că a votat pentru o ţară normală, şi pentru nepoţica sa, pentru ca ea să trăiască într-o ţară normală.. Primarul general al Capitalei, Gabriela Firea a votat duminică,în al doileatur al alegerilor prezidenţiale, afirmând că a votat pentru o Românie în care toţi cetăţenii să fie respectaţi indiferent de categoria socio-profesională de care aparţin şi pentru respectul faţă de valorile câştigate după Revoluţie.</b>
      </p>
      <related>
        <a href="https://www.news.ro/politic-intern/alegeri-prezidentiale-2019-ministrul-mediului-costel-alexe-dupa-ce-a-votat-la-iasi-imi-doresc-ca-judetul-sa-renasca-in-urmatorii-cinci-ani-1922403224172019111019178957?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <figure>
        <img src="https://i0.1616.ro/media/2/2701/33605/19179019/1/fifor-fb.jpg?height=150"/>
      </figure>
      <related>
        <a href="https://www.news.ro/politic-intern/alegeri-prezidentiale-2019-fifor-am-votat-pentru-un-presedinte-care-sa-poata-sa-faca-din-tara-una-respectata-in-afara-granitelor-cu-adevarat-europeana-1922403024372019111119179019?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <figure>
        <img src="https://i0.1616.ro/media/2/2701/33605/19179039/1/emil-boc-depunere-dosar-candidat-primaria-cluj-napoca-inq-dan-po.jpg?height=150"/>
      </figure>
      <related>
        <a href="https://www.news.ro/politic-intern/alegeri-prezidentiale-2019-emil-boc-spune-ca-a-votat-cu-candidatul-care-a-utilizat-toate-instrumentele-constitutionale-pentru-a-opri-derapajele-puterii-1922405224002019111119179039?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <p><b>Cioloş: Mă aştept ca mandatul viitorului preşedinte să fie mai dinamic decât a fost primul<br/></b>Întrebat de jurnalişti la ieşirea din secţia de votare, ce aşteaptă de la viitorul preşedinte, Cioloş a răspuns: “Mă aştept în primul rând să fie un mandat mai dinamic decât a fost primul mandat pentru că am o convingere legat de rezultatul acestor alegeri, să adune forţele politice care vor modernizarea României şi în perioada imediat după aceste alegeri prezidenţiale să începem să pregătim acest proiect. Nu cred că trebuie să mai aşteptăm încă un an de zile ca să avem o majoritate parlamentară, care să lucreze clar pe un proiect pe termen lung în interesul României, ar trebui să facem cât mai repede”.<br/>El a votat la o secţie din Alexandria şi crede că autorităţile trebuie să se uite cu mai mare atenţie la ceea ce se întâmplă în această zonă. <br/>“Cred că în această zonă cei care vor conduce România în viitorul mandat şi preşedintele, şi Guvernul şi parlamentarii ar trebui să se uite cu mai mare atenţie la ceea ce se întâmplă aici pentru că mi se pare important să nu mai facem doar drumuri ca să umplem conturile unor firme de partid, ci la capătul drumurilor respectiv să se găsească şi locuri de muncă şi oamenii să simte că fac parte din aceeaşi Românie ca şi cei de la Cluj să zicem sau cei de la Timişoara sau cei de la Sibiu”, a spus şeful PLUS.<br/>El a mai anunţat că va avea un birou de europarlamentar în Alexandria.</p>
      <figure>
        <img src="https://i0.1616.ro/media/2/2701/33605/19178948/1/whatsapp-image-2019-11-24-at-10-24-58.jpg?height=150"/>
      </figure>
      <related>
        <a href="https://www.news.ro/politic-intern/alegeri-prezidentiale-2019-ilie-bolojan-in-democratie-respectul-fata-de-tara-il-manifesti-si-prezentandu-te-la-vot-1922402224132019111019178948?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <p><b>Kelemen Hunor: Sper că urmează cinci ani mai buni decât cei care sunt în urma noastră<br/></b>Preşedintele UDMR, Kelemen Hunor, spune că a votat pentru o ţară care să cunoască creştere economică şi stabilitate politică, spunând că speră că următorii cinci vor fi mai buni decât ultimii cinci ani.<br/>Preşedintele UDMR, Kelemen Hunor, a spune că a votat ”aşa cum a promis” că va vota, că votat pentru o ţară care să cunoască creştere economică şi stabilitate politică.<br/>”Sper că urmează cinci ani mai buni decât cei care sunt în urma noastră”, a afirmat liderul UDMR. <br/>ÎNtrebat cum ar vrea să fie preşedintele, liderul UDMR a spus: ”Să fie activ, să fie implicat, să încerce să înţeleagă problemele societăţii şi să aibă nişte priorităţi: România să conteze, să fie pe primul loc interesul fiecărui om şi nişte priorităţi pentru următorii cinci ani în aşa fel încât respectul să fie un principiu şi o valoare de bază şi încrederea în societate”.<br/>Kelemen HUnor le-a transmis alegătorilor mesajul de a ieşi la vot, arătând că indiferent că este vorba despre alegeri prezidenţiale, locale sau parlamentare legitimitatea depinde şi de o prezenţă mare la vot</p>
      <figure>
        <img src="https://i0.1616.ro/media/2/2701/33605/19178939/1/whatsapp-image-2019-11-24-at-09-27-09.jpg?height=150"/>
      </figure>
      <related>
        <a href="https://www.news.ro/politic-intern/alegeri-prezidentiale-2019-nicolae-robu-astept-sa-vad-un-presedinte-asa-cum-am-mai-vazut-1922401524382019111019178939?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <p><b>Băsescu:Alegeri prezidenţiale 2019 – Băsescu: Dacă vrei democraţie, apăr-o, apăr-o cu votul<br/></b>Fostul preşedinte Traian Băsescu spune că a votat pentru a nu mai auzi ”că fitecine ia decizii de politică externă” şi a avut un mesaj pentru alegători, cărora le-a spus că democraţia trebuie apărată prin vot.<br/>Fostul preşedinte Traian Băsescu a votat, duminică, la secţia amenajată la Liceul Jean Monnet din Capitală, spunând că votul său a fost dat pentru a avea garanţia că România va continua, în planul politicii externe, alături de Uniunea Europeană şi NATO.<br/>”Nu vreau să mai aud că fitecine ia decizii de politică externă şi multe altele”, a afirmat Traian Băsescu.<br/>Fostul şef al statului a avut şi un mesaj pentru alegători, îndemânând-i să iasă la vot.<br/>”Bine e să vină la vot pentru că democraţia nu e o chestiune facultativă. Mulţi înţeleg că e facultativ. Aşa este, nu ne obligă Constituţia, dar dacă vrei democraţie apăr-o, apăr-o cu votul”. <br/>Acesta a avut şi un mesaj pentru viitorul preşedinte: „să continue”, a spus Traian Băsescu</p>
      <figure>
        <img src="https://i0.1616.ro/media/2/2701/33605/19178934/1/whatsapp-image-2019-11-24-at-09-25-41.jpg?height=150"/>
      </figure>
      <related>
        <a href="https://www.news.ro/politic-intern/alegeri-prezidentiale-2019-primarul-din-buzau-a-votat-pentru-un-presedinte-care-sa-munceasca-mai-mult-1922401124222019111019178934?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <p><b>Barna: Am votat pentru ca dosarul 10 august să fie finalizat, am votat pentru ca România să continue direcţia spre Europa<br/></b>Barna a declarat jurnaliştilor, duminică, la ieşirea din secţia de votare, că el crede că votul este obligatoriu pentru calitatea de cetăţean al României şi îi îndeamnă pe toţi cetăţenii să îşi exercite acest drept.<br/>“Mi-am exprimat votul necesar şi din punctul meu de vedere obligatoriu pentru calitatea de cetăţean al României. Am votat pentru ca dosarul 10 august să fie finalizat, am votat pentru ca România să continue direcţia spre Europa, direcţia spre bunăstare şi direcţia spre un stat civilizat şi un stat modern şi doar unul din cei doi candidaţi oferă această speranţă, nu este o garanţie, este o speranţă. De aceea, îi îndemn pe toţi cetăţenii ca până la finalul acestei zile să iasă şi să voteze pentru că astăzi ştampila aceea mică este forţa pe care o avem noi ca societate, să dăm acel mesaj în care vrem să vorbim despre comunitate şi vrem să vorbim despre oameni şi despre interese particulare”, a afirmat Dan Barna.<br/>El a votat la o secţie din municipiul Sibiu. <br/><b>Iohannis: Astăzi este ziua campionilor cu ştampila ”v</b>o<b>tat” în mână. Dragi români, fiţi toţi campionii astăzi!</b></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpnl.ro%2Fvideos%2F2314987698610825%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>”O zi foarte, foarte importantă astăzi. Eu personal am votat pentru o Românie modernă, o Românie europeană, o Românie normală şi vă invit pe toţi dragi români să veniţi la vot. Astăzi este o zi extrem de importantă, votăm pentru viitorul României, pentru direcţia în care va merge România mai departe. Astăzi este ziua campionilor cu ştampila ”votat” în mână. Dragi români, fiţi toţi campionii astăzi!”, a spus preşedintele.<br/>Întrebat dacă are emoţii, Iohannis a declarat: ”Sigur că am emoţii şi am aşteptări. Am aşteptarea să vină foarte mulţi români la vot şi evident cu ceva emoţie aşteptăm deseară rezultatul”. La plecarea de la secţia de votare, răspunzând unei întrebări similare, a replicat: ”Emoţii pozitive”.<br/>Solicitat să precizeze dacă au fost incidente la vot, Klaus Iohannis a afirmat: ”Nu cred, din informaţiile pe care le am până acum, totul este foarte bine organizat şi cred că lucrurile vor decurge normal. Repet, important este să se meargă la vot”.<br/><b>Orban: Pic cu pic se face marea, vot cu vot România poate fi readusă pe drumul cel drept</b></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpnl.ro%2Fvideos%2F2344503779194013%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Orban a declarat jurnaliştilor după ce şi-a exercitat dreptul constituţional, că a votat pentru o României normală şi democratică. <br/>“Am votat la fel ca în primul tur, am votat normal, am votat o Românie democratică, respectată în lume, pentru o Românie în care fiecare român să aibă şansa să reuşească în viaţă, să ducă o viaţă normală, firească şi de asemenea am votat pentru o Românie care să se dezvolte, o Românie în care instituţiile statului să servească cetăţeanul, în care legea e lege pentru toţi, o Românie care să fie casa fiecărui român, atât de primitoare încât să-i facă pe cei din diaspora să se întoarcă acasă”, a afirmat Orban. <br/>El i-a îndemnat pe români să îşi exercite dreptul la vot. <br/>“Am un mesaj pentru români, să îşi exercite dreptul de vot, este un drept fundamantal, atunci când sunt alegeri românii au posibilitatea de a decide în ce direcţie se îndreaptă ţara, trebuie să îşi folosească acest drept fundamental pentru că depinde de fiecare român soarta României şi chiar dacă unii consideră că un vot reprezintă mult prea puţin, eu le spun că pic cu pic se face marea, vot cu vot România poate fi readusă pe drumul cel drept”, a explicat Orban.<br/>Întrebat dacă are emoţii pentru rezultatul alegerilor, liderul PNL a răspuns: “Totdeauna la alegeri ai emoţii pentru că oamenii îşi exercită voinţa. Nu am emoţii în privinţa victoriei candidatului pe care îl sprijin, ci doar în privinţa scorului şi sper să fie un scor cât mai categoric”.<br/><b>Dăncilă: Am votat pentru un mandat la Cotroceni în care să vedem mai multă implicare, mai multă muncă</b></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpsdbiroupresa%2Fvideos%2F2262133083893468%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>”Am votat pentru o Românie care să meargă înainte, nu înapoi, spre vremuri în care nu aveam drepturi, nu aveam libertăţi, pentru că toată puterea era în mâinile unui singur om. Am votat pentru un mandat la Cotroceni în care să vedem mai multă implicare, mai multă muncă, mai mult respect şi devotament pentru poporul român şi pentru interesele noastre naţionale. Am votat cu inima şi din inimă pentru România şi pentru români”, a declarat Dăncilă după vot.<br/>La constatarea conform cătreia a fost matinală, Dăncilă a replicat: ”Cine se scoală de dimineaţă, ajunge departe”.<br/>”Am încredere în români”, a conchis ea.</p>
      <p>
        <b>Vela: Am votat pentru nepoţica mea şi pentru un viitor normal</b>
      </p>
      <p>“Astăzi este bine să votăm pentru normalitate, pentru o ţară normală şi în special am votat pentru nepoţica mea şi pentru un viitor normal ca să trăiască într-o ţară normală”, a declarat Vela la ieşirea din secţia de votare. El a mai spus că a venit la ora 7 pentru a-şi exercita dreptul de vot pentru că reprezentanţii MAI sunt în dispozitiv.</p>
      <p>“Pentru că noi suntem în dispozitiv, Ministerul Afacerilor Interne este la datorie şi ne dorim din tot sufletul ca şi turul 2 să fie organizat la fel de bine ca şi turul întâi, să nu avem evenimente şi în acest sens o să avem foarte mult de lucru la minister, videoconferinţă, tot ceea ce ţine de o bună organizare, de o bună desfăşurare a procesului electoral”, a mai spus ministrul.</p>
      <p>Vela a precizat că aproximativ 39.000 poliţişti, jandarmi şi reprezentanţi ai IGSU veghează la buna desfăşurare a procesului electoral.</p>
      <p>
        <b>Firea: Am votat pentru respectul faţă de valorile câştigate după Revoluţie</b>
      </p>
      <p>“Am votat pentru o Românie în care toţi cetăţenii să fie respectaţi indiferent cărei categorii socio-profesionale aparţin, pentru un dialog mai direct cu toţi cetăţenii din România, mai apropiat, mai cald pentru înţelegerea nevoilor tuturor, pentru respectul faţă de valorile câştigate după Revoluţie, mă refer în primul rând la libertatea presei, la diversitatea opiniilor care vin din partea mass-media, de asemenea, pentru pluripartidism cred că au trecut acele epoci în care există un singur partid, partidul unic, democraţie înseamnă diversitate de opinii, multe partide, multe publicaţii, multe televiziuni şi este normal să fie aşa şi ar fi păcat să regresăm, în loc să facem paşi înainte pentru democratizarea ţării noastre”, a declarat Firea, care s-a prezentat la secţia de votare la ora 7.</p>
      <p>Ea a mai spus că a votat şi împotriva intenţiilor de austeritate.</p>
      <p>“De asemenea, pentru mine ca edil este foarte important să votăm împotriva intenţiilor de austeritate, cred că am depăşit anii în care erau impuse curbe de sacrificiu, părinţii noştri au trecut prin aceste momente, ştim cât de greu a fost. Economia este la un stadiu bun, la nivel european şi trebuie menţinute aceste realizări”, a mai precizat Firea.</p>
      <p>Primarul a menţionat că şi-ar dori mai multă înţelegere, mai puţină vrajbă şi un dialog mai civilizat.</p>
      <p>“Bineînţeles că întotdeauna e loc de mai bine, întotdeauna se poate mai bine şi ne dorim cu toţii să fie din ce în ce mai bine, dar cu oameni care gândesc la binele românilor, cetăţenilor români, indiferent de etnie şi acţionează în acest sens. Mi-aş dori fireşte şi nu cred că doar pentru că sunt femeie mai multă înţelegere, mai multă armonie, mai multă iubire între, mai puţină vrajbă, şi mai puţine tensiuni, un dialog mai civilizaţi şi mai deschis”, a mai spus Firea la ieşirea din secţia de votare.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>