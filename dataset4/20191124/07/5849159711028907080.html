<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/beauty-contest-in-social-service-1-1-10610480.html"/>
    <meta property="og:site_name" content="ntnews.com"/>
    <meta property="article:published_time" content="2019-11-24T07:44:00+00:00"/>
    <meta property="og:title" content="సామాజిక సేవలో అందాల బామలు"/>
    <meta property="og:description" content="సాయం చేయడానికి మనసుండాలి.. కష్టాల్లో ఉన్నవారిని ఆదుకోవాలనే మంచితనం కావాలి.. మన వల్ల ఇతరుల్లో ఆనందం చిగురించాలి.. అందుకోసం ఒక్క మంచి పనైనా చేయాలి.. అప్పుడే మానవ"/>
  </head>
  <body>
    <article>
      <h1>సామాజిక సేవలో అందాల బామలు</h1>
      <address>
        <time datetime="2019-11-24T07:44:00+00:00">24 Nov 2019, 07:44</time>
      </address>
      <p>సాయం చేయడానికి మనసుండాలి.. కష్టాల్లో ఉన్నవారిని ఆదుకోవాలనే మంచితనం కావాలి.. మన వల్ల ఇతరుల్లో ఆనందం చిగురించాలి.. అందుకోసం ఒక్క మంచి పనైనా చేయాలి.. అప్పుడే మానవత్వం ఉన్న మనిషిగా నిలుస్తాం.. అదే నిజమైన సౌందర్యం. అలాంటి బాటలోనే కొంతమంది సౌందర్య రాశులు సామాజిక సేవ చేస్తూ వారి దాతృత్వాన్ని చాటుకుంటున్నారు. అందాల పోటీల్లో పాల్గొనేవాళ్లు వారి కేరీర్‌లో బిజీగా ఉంటారు. అయినా సేవ చేయడానికి వారు సమయం కేటాయిస్తూ ఆదర్శంగా నిలుస్తున్నారు. అనాథ పిల్లలు, వృద్ధులు, నిరుద్యోగులు, నిరుపేద రోగులకు అండగా నిలుస్తున్నారు. జాతీయ, అంతర్జాతీయ అందాల పోటీల వేదికలపై మెరుస్తూనే.. అభాగ్యుల గుండెల్లో నిలుస్తున్నారు. <br/><br/>నిరుద్యోగులకు అండగా..!!<br/>నగరానికి చెందిన పి.లక్ష్మీరావు సేవా మార్గాన్ని ఎంచుకున్నారు. ఇటీవల తెలంగాణ బెస్ట్ బ్రాండ్ అవార్డ్స్-2019 దక్కించుకున్నది. మరోవైపు తన లక్ష్యం.. ఇంకోవైపు సామాజిక సేవ చేస్తూ ఆదర్శంగా నిలుస్తున్నది. ఆవాజ్ ట్రస్ట్ ఏర్పాటు చేసి చిన్నారులు, వృద్ధులు, పేదలకు అండగా ఉన్నది. అలాగే నిరుపేద యువతకు ఉచితంగానే నైపుణ్య శిక్షణ అందిస్తున్నారు. ఆగ్లంలో మెళకువలు నేర్పిస్తూ ఇంటర్వ్యూలను ఎదుర్కొనేలా తర్ఫీదునిస్తున్నారు. <br/><br/>మోడలింగ్‌లో డాక్టరేట్.. సేవతో ప్రశంసలు..!!<br/>కొంపల్లికి చెందిన ప్రముఖ మోడల్, డాక్టర్ సుధా జైన్ నిరుపేద విద్యార్థుల చదువు బాధ్యతలను తీసుకున్నది. ఆమె మిసెస్ ఇండియా ఏషియా పసిఫిక్ రన్నరప్. మిస్ ఇండియా ఏషియా పసిఫిక్ ట్యాలెంటెడ్. ఎన్నో పతకాలు గెలుచుకున్నది. ఇటీవల పనామా సెంట్రల్ అమెరికా ఆమెకు మోడలింగ్‌లో డాక్టరేట్ ప్రదానం చేయడం విశేషం. <br/><br/>దివ్యాంగులకు అండగా..!!<br/>నగరంలోని బంజారాహిల్స్‌కు చెందిన రాధిక అగర్వాల్. ప్రముఖ మోడల్. దివ్యాంగుల దుస్థితిపై ఆమె చలించారు. తనకు వీలు దొరికినప్పుడల్లా దివ్యాంగులకు సాయం చేస్తున్నారు. కృత్రిమ కాలు, చేయి పరికరాలు అమర్చడంలో తనవంతు సాయం అందిస్తున్నారు. ఏ తోడు లేని వృద్ధులకు అండగా నిలుస్తున్నారు. వృద్ధాశ్రమంలో ప్రతి పండుగ రోజు సమయం కేటాయించి ఏదో ఒక కార్యక్రమం చేపట్టడం అలవాటు.</p>
    </article>
  </body>
</html>