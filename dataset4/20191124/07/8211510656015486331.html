<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/moto/motogp-abraham-saluta-licenziato-via-mail-468993.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T07:15:04+00:00"/>
    <meta property="og:title" content="MotoGP | Abraham saluta: “Licenziato via mail”"/>
    <meta property="og:description" content="Il 29enne pilota ceco non correrà con il team Avintia nel 2020, al suo posto il francese Zarco. Feroci polemiche sull'addio"/>
  </head>
  <body>
    <article>
      <h1>MotoGP | Abraham saluta: “Licenziato via mail”</h1>
      <h2>Il 29enne pilota ceco non correrà con il team Avintia nel 2020, al suo posto il francese Zarco. Feroci polemiche sull'addio</h2>
      <address><time datetime="2019-11-24T07:15:04+00:00">24 Nov 2019, 07:15</time> by <a rel="author">Matteo Senatore</a></address>
      <p>Si è chiuso nel peggiore dei modi il rapporto tra<b> Karel Abraham</b> ed il team <b>Avintia</b>, che nel 2020 accoglierà in squadra, al posto del pilota ceco, Johann Zarco. Già nell’ultima gara di Valencia Rubén Xaus, team manager della squadra, aveva fatto capire chiaramente che qualora forse riuscito a convincere il due volta campione della Moto2, a venire sacrificato sarebbe stato proprio Abraham. I metodi utilizzati, tuttavia, non sono piaciuti al 29enne di Brno. <i>“Ieri ho ricevuto un’e-mail dagli avvocati spagnoli di Avintia, era un avviso riguardo al contratto. Quindi<b> sicuramente non continuerò l’anno prossimo</b>. Mi dispiace molto perché mi piaceva la squadra e amo correre in MotoGP”</i> ha detto Abraham partecipando ad un incontro con i fan.</p>
      <figure>
        <img src="https://www.formulapassion.it/wp-content/uploads/2019/11/Zarco.jpg"/>
      </figure>
      <p>Dal 2005 in pista nel Motomondiale e dal 2011 in MotoGP, Abraham in carriera ha corso 214 Gran Premi, ottenendo una <b>vittoria a Valencia nel 2010 in Moto2</b> come miglior risultato. Nel 2016 ha gareggiato senza particolare fortuna in WSBK. Quest’anno aveva chiuso il campionato con appena nove punti, 14 in meno del compagno di squadra, Tito Rabat. <i>“Non sto cercando niente, questo significa la <b>fine della mia carriera</b>“</i> ha sentenziato il pilota ceco, che appena giovedì, parlando con il quotidiano del suo paese <i>Mlada fronta DNES</i>, aveva detto di aver ricevuto assicurazioni dal team che non sarebbe arrivato nessuno al suo posto. Le cose sono invece andate diversamente.</p>
      <figure>
        <img src="https://www.formulapassion.it/wp-content/uploads/2018/01/dsc4081.gallery_full_top_fullscreen_abraham-Custom.jpg"/>
      </figure>
      <p>“<i>Ancora non capisco, perché c’è un contratto firmato</i> – ha attaccato duramente Abraham – <i>non l’ho violato completamente. Lì</i> [nella mail]<i> viene data una motivazione, ma io non la accetto”</i>. L’ormai ex pilota Avintia ha anche preannunciato <b>azioni legali</b>:<i> “Continueremo ad occuparci di loro, ma anche se mi riprenderanno, non sarò lì la prossima stagione. Chi vorrebbe continuare con una squadra che ti ha fatto qualcosa di simile?”</i>. In conclusione Abraham ha criticato in particolare il comportamento del management del team: <i>“Sapevo di non poter credere alle persone in MotoGP. È andata così. Ma mi ha stroncato. Lo vivo come un enorme scherzo. Queste cose vanno risolte con un compromesso. O almeno per trattarmi con correttezza, <b>faccia a faccia</b>“</i>.</p>
      <footer>RIPRODUZIONE RISERVATA</footer>
    </article>
  </body>
</html>