<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743357"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T07:53:00+00:00"/>
    <meta property="og:title" content="'เสี่ยหนู'บินด่วนรพ.ร้อยเอ็ด รับบริจาคอวัยวะผู้เสียชีวิต"/>
    <meta property="og:description" content="'อนุทิน ชาญวีรกูล' รมว.กระทรวงสาธารณสุข นำทีมแพทย์จุฬาฯไปรับบริจาคอวัยวะสำคัญ 'หัวใจ ตับ ไต' หลังญาติผู้เสียชีวิตยินดีบริจาคให้ ที่รพ.ร้อยเอ็ด"/>
  </head>
  <body>
    <article>
      <h1>'เสี่ยหนู'บินด่วนรพ.ร้อยเอ็ด รับบริจาคอวัยวะผู้เสียชีวิต</h1>
      <address>
        <time datetime="2019-11-24T07:53:00+00:00">24 Nov 2019, 07:53</time>
      </address>
      <p>
        <b>"อนุทิน ชาญวีรกูล" รมว.กระทรวงสาธารณสุข นำทีมแพทย์จุฬาฯไปรับบริจาคอวัยวะสำคัญ "หัวใจ ตับ ไต" หลังญาติผู้เสียชีวิตยินดีบริจาคให้ ที่รพ.ร้อยเอ็ด</b>
      </p>
      <p>เมื่อวันที่ 24 พ.ย. <b>นายอนุทิน ชาญวีรกูล รมว.กระทรวงสาธารณสุข </b>ได้ขับเครื่องบินส่วนตัว มาพร้อม นพ.พัชร อ่องจริต  นพ.ปรินทร์ บุญธรรม นส.นวรัตน์ ตั้งทอง น.ส อัมราภรณ์ จรจันทร์  ทีมแพทย์จุฬาฯ เพื่อมารับ หัวใจ ตับ และไต ซึ่งมีผู้ประสงค์จะบริจาคเพื่อช่วยชีวิตผู้อื่นโดยมี นายปิติ ทั้งไพศาล นายแพทย์ สสจ. นพ. ชลวิทย์ หลาวทอง ผอ. รพ. ร้อยเอ็ด พร้อม รอง ผอ. คณะแพทย์ พยาบาล ให้การต้อนรับ<br/><br/>สำหรับอวัยวะที่บริจาค เป็นของ <b>นายศักดิ์นรินทร์ ช่วงศรี อายุ 35 ปี ชาวจ.ร้อยเอ็ด</b> <b>เข้ารักษาอาการเส้นเลือดในสมองแตก </b>ที่รพ.พนมไพร ก่อนถูกส่งตัวรักษาที่ รพ.ร้อยเอ็ด เมื่อวันที่ 21 พ.ย. ที่ผ่านมา ต่อมาวันที่ 23 พ.ย. คนไข้มีอาการสมองตาย ทีมแพทย์พยาบาลโรงพยาบาลร้อยเอ็ด จึงได้ปรึกษากับญาติ เพื่อขอรับบริจาคอวัยวะสำหรับช่วยชีวิต ผู้ป่วยจำนวน 3 ราย ซึ่งหลังจากรับมอบอวัยวะแล้ว นายอนุทิน ได้เยี่ยมให้กำลังใจครอบครัวผู้เสียชีวิต พร้อมมอบเงินส่วนตัวช่วยเหลือแก่ทางครอบครัวด้วย<br/><br/>ด้าน <b>นางเพ็ญประภา ช่วงศรี</b> แม่ของผู้ป่วยที่เสียชีวิต เปิดเผยว่า ก่อนจะตัดสินใจมอบอวัยวะของบุตรชายให้ผู้ป่วยนั้น ยอมรับว่ารู้สึกไม่สบายใจเป็นอย่างมาก แต่เพราะญาติพี่น้อง ตลอดจนคุณหมอมาให้ข้อมูลที่เป็นประโยชน์ จึงตัดสินใจมอบอวัยวะดังกล่าวให้ เพื่อสร้างกุลแก่ลูกในการต่อชีวิตของคนอื่น</p>
      <figure>
        <img src="https://www.dailynews.co.th/admin/upload/20191124/news_LMhmkyqFsR150612_533.jpg?v=20191124218?v=2269"/>
      </figure>
      <p>ขณะที่ <b>นายอนุทิน</b> กล่าวว่า การช่วยเหลือครั้งนี้ถือว่าเป็นประโยชน์มาก แม้คนเราจะเสียชีวิตไปแล้ว ก็ยังสามารถทำประโยชน์ให้คนอื่นได้อีกหลายชีวิต ถ้าเราคิดถึงในเรื่องหลักของศาสนา การบริจาคให้ทานช่วยเหลือคนอื่น ให้ชีวิตคนอื่น หากเกิดใหม่ หรือเกิดในชาติหน้าก็จะมีชีวิตที่อุดมสมบูรณ์ มีความพร้อมในหลายเรื่อง และการให้อวัยวะทำให้เราไม่เสียเปล่า ซึ่งอวัยวะทุกส่วนยังสามารถส่งต่อเพื่อเปลี่ยนถ่ายให้คนอื่นได้ ต้องขอขอบคุณครอบครัว และญาติของผู้เสียชีวิต ที่ได้เสียสละเพื่อประโยชน์แก่คนอื่น และขอเชิญชวนให้พี่น้องประชาชน ที่อยากจะทำบุญและต้องการบริจาคอวัยวะเพื่อช่วยชีวิตของผู้อื่นสามารถติดต่อได้ที่โรงพยาบาลใกล้บ้านทุกแห่ง.</p>
    </article>
  </body>
</html>