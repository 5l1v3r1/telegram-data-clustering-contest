<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/raporty/raport-skokinarciarskie-2019-2020/fakty/news-ps-w-skokach-czas-na-pierwszy-konkurs-indywidualny,nId,3352190"/>
    <meta property="og:site_name" content="RMF24"/>
    <meta property="article:published_time" content="2019-11-24T07:33:43+00:00"/>
    <meta property="og:title" content="PŚ w skokach: Czas na pierwszy konkurs indywidualny"/>
    <meta property="og:description" content="W niedzielę o godzinie 11.30 w Wiśle rozpocznie się pierwszy w tym sezonie indywidualny konkurs Pucharu Świata w skokach narciarskich. Biało-czerwoni mają powody do optymizmu. W sobotę w zmaganiach drużynowych zajęli trzecie miejsce."/>
  </head>
  <body>
    <article>
      <h1>PŚ w skokach: Czas na pierwszy konkurs indywidualny</h1>
      <address><time datetime="2019-11-24T07:33:43+00:00">24 Nov 2019, 07:33</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>W niedzielę o godzinie 11.30 w Wiśle rozpocznie się pierwszy w tym sezonie indywidualny konkurs Pucharu Świata w skokach narciarskich. Biało-czerwoni mają powody do optymizmu. W sobotę w zmaganiach drużynowych zajęli trzecie miejsce.</b>
      </p>
      <figure>
        <img src="https://i.iplsc.com/kamil-stoch/0009EQJ3A5X79NLX-C123-F4.png"/>
        <figcaption>Kamil Stoch<cite>/ Grzegorz Momot /PAP</cite></figcaption>
      </figure>
      <p>Piotr Żyła, Jakub Wolny, Dawid Kubacki i Kamil Stoch prowadzili na półmetku, ale ostatecznie musieli uznać wyższość Austriaków i Norwegów. Jednak w nieoficjalnej indywidualnej klasyfikacji najlepszą notę łączną otrzymał Kubacki.<br/><br/>W niedzielę zaprezentuje się ośmiu naszych reprezentantów. Oprócz wymienionej czwórki, piątkowe kwalifikacje przebrnęli również: Stefan Hula, Maciej Kot, Paweł Wąsek i Aleksander Zniszczoł.<br/><br/><b>PRZECZYTAJ: </b><a href="https://www.rmf24.pl/sport/news-dawid-kubacki-po-druzynowym-konkursie-w-wisle-nie-ma-co-szuk,nId,3350791"><b><u>Dawid Kubacki po drużynowym konkursie w Wiśle: Nie ma co szukać dziury w całym</u></b></a><b><br/></b><br/> W poprzednim cyklu po Kryształową Kulę sięgnął Ryoyu Kobayashi, który dokonał tego jako pierwszy w historii Japończyk.<br/><br/>Do tej pory odbyło się 40 edycji Pucharu Świata. W 21 przypadkach zawodnik, który w pierwszym indywidualnym konkursie stał na podium, ostatecznie triumfował w całym sezonie. W ten trend rok temu wpisał się Kobayashi, który wówczas był trzeci.</p>
    </article>
  </body>
</html>