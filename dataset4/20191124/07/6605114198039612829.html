<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/digitalia/maganeletben-turkalok-ellen-vedenek-2048856/"/>
    <meta property="og:site_name" content="SZOLJON"/>
    <meta property="article:published_time" content="2019-11-24T07:30:00+00:00"/>
    <meta property="og:title" content="Magánéletben turkálók ellen védenek"/>
    <meta property="og:description" content="Egyesítik erőiket a családon belüli erőszak ellen küzdő szervezetek és az informatikai biztonsági cégek."/>
  </head>
  <body>
    <article>
      <h6 class="kicker">VESZÉLYES BÁNTALMAK</h6>
      <h1>Magánéletben turkálók ellen védenek</h1>
      <address>
        <time datetime="2019-11-24T07:30:00+00:00">24 Nov 2019, 07:30</time>
      </address>
      <h4>Egyesítik erőiket a családon belüli erőszak ellen küzdő szervezetek és az informatikai biztonsági cégek.</h4>
      <h3>Mi az a stalkerware?</h3>
      <p>Az úgynevezett stalkerware programok a kémszoftverek egyik alkategóriáját képezik. Az ilyen programokkal gyakorlatilag</p>
      <blockquote>korlátlanul lehet turkálni egy gyanútlan személy magánéletében, s bántalmazó kapcsolatokban és zaklatási esetekben is gyakran előkerülnek.</blockquote>
      <p>A kémalkalmazások telepítését követően a zaklatók hozzáférhetnek az áldozat üzeneteihez, fotóihoz, közösségi média fiókjaihoz, tartózkodási helyéhez, hang- vagy videofelvételeihez (bizonyos esetekben akár valós időben is).</p>
      <p>A programok rejtve, a háttérben futnak, az áldozat tudta vagy beleegyezése nélkül.</p>
      <h3>Világszerte összefognak</h3>
      <p>A Coalition Against Stalkerware, azaz az Összefogás a stalkerware programok ellen elnevezésű kezdeményezéssel a szervezetek a stalkerware ellen kívánnak védelmet nyújtani a felhasználóknak.</p>
      <p>Globális kezdeményezést indított útjára tíz szervezet: az Avira, az Electronic Frontier Foundation, a European Network for the Work with Perpetrators of Domestic Violence, a G DATA CyberDefense, a Kaspersky, a Malwarebytes, a National Network to End Domestic Violence, a NortonLifeLock, az Operation Safe Escape és a Weisser Ring.</p>
      <h3>Egyre többen esnek áldozatul</h3>
      <p>A stalkerware programok már jó néhány éve egyre nagyobb gondot jelentenek. Az áldozatok száma ijesztő ütemben nő, egyre többen fordulnak nonprofit szervezetekhez ezzel a problémával. A Kaspersky adatai szerint a stalkerware-nek áldozatul esők száma egy év alatt 35%-kal nőtt: míg 2018-ban 27 798 volt ez a szám, addig 2019-ben már 37 532-re emelkedett.</p>
      <p>Sőt, a stalkerware fenyegetési környezete is bővült: 2019-ben a Kaspersky már 380 különféle stalkerware-variánst észlelt élesben, ami 31%-kal haladja meg az előző évben észleltek számát.</p>
      <h3>Tájékoztató weboldalt indítottak</h3>
      <p>Az Összefogás <a href="http://www.stopstalkerware.org/">online portált is elindított</a> azzal a céllal, hogy segítséget nyújtsanak az áldozatoknak, elősegítsék a tagok közötti tudásátadást, legjobb gyakorlatokat dolgozzanak ki az etikus szoftverfejlesztéshez, és tájékoztassák a közvéleményt a stalkerware veszélyeiről.</p>
      <p>A webhely egyik legfontosabb célja az, hogy hasznos online információforrásként szolgáljon a stalkerware áldozatai számára. A felhasználók tájékozódhatnak arról, hogy mi az a stalkerware, mire képes, és főleg, hogy miként védekezhetnek ellene.</p>
      <p>A webhely felsorolja azokat a leggyakoribb jeleket, amelyek arra utalhatnak, hogy valaki áldozat lett, és bemutatja a megfelelő teendőket, illetve azt is, hogy mit nem szabad tenni. Először is azt kell mérlegelni, hogy a stalkerware eltávolítása több kárt okoz-e, mint hasznot, ugyanis az alkalmazás rögtön értesíti a zaklatót az eltávolításról.</p>
      <p>A Coalition Against Stalkerware azt ajánlja az érintett felhasználóknak, hogy a biztonságuk érdekében lépjenek kapcsolatba egy helyi áldozatsegítő szervezettel vagy rendvédelmi szervvel.</p>
      <p>
        <i>Borítóképünk illusztráció</i>
      </p>
    </article>
  </body>
</html>