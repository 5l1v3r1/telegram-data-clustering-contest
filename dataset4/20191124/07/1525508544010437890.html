<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779309/%D8%AE%D8%B1%D9%88%D8%B4-%D8%A7%D9%86%D9%82%D9%84%D8%A7%D8%A8%DB%8C-%D9%85%D8%B1%D8%AF%D9%85-%D8%AF%DB%8C%D8%A7%D8%B1-%D8%B9%D9%84%D9%88%DB%8C%D8%A7%D9%86-%D8%AF%D8%B1-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%85%D9%86%DB%8C%D8%AA-%D9%88-%D8%A7%D9%82%D8%AA%D8%AF%D8%A7%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T07:06:37+00:00"/>
    <meta property="og:title" content="مهر گزارش می دهد؛ خروش انقلابی مردم دیار علویان در حمایت از امنیت و اقتدار"/>
    <meta property="og:description" content="ساری - مازندران به صحنه خروش مردمان دیار علوی در حمایت از موضع حکمیانه مقام معظم رهبری و اقتدار و امنیت کشور تبدیل شد."/>
  </head>
  <body>
    <article>
      <h1>مهر گزارش می دهد؛ خروش انقلابی مردم دیار علویان در حمایت از امنیت و اقتدار</h1>
      <address>
        <time datetime="2019-11-24T07:06:37+00:00">24 Nov 2019, 07:06</time>
      </address>
      <p><a href="https://www.mehrnews.com/">خبرگزاری مهر</a> – گروه استان ها: راهپیمایی مردمی و خودجوش مردم دیار علویان از ساعت ۹ صبح یکشنبه در گوشه و کنار استان در حمایت از موضع حکیمانه مقام معظم رهبری و اقتدار و امنیت کشور آغاز شد.</p>
      <p>در این راهپیمایی که قشرهای مختلف به صورت خودجوش و گسترده شرکت کردند، ضمن انزجار از اقدام موهن اغتشاشگران در تخریب اموال عمومی و برهم زدن نظم و امنیت عمومی، حمایت قاطع خود را از مقام عظمای ولایت و ایثارگران عرصه اقتدار و امنیت کشور اعلام کردند.</p>
      <p>عماد محمدی یک شهروند ساروی که در راهپیمایی دفاع از ولایت حضور دارد به <a href="https://www.mehrnews.com/">خبرنگار مهر</a> می گوید: امروز سوم آذر روزی است که مردم به ندای رهبر فرزانه انقلاب لبیک می گویند و روز ایستادگی ملت در دفاع از ولایت است.</p>
      <p>وی با بیان اینکه امروز در مرکز مازندران و دیگر شهرهای استان حماسه دیگری در دفاع از ولایت خلق شده است تصریح کرد: مازندران استان ولایتمدار است و مردم با خلق حماسه حضور، نقشه های دشمنان و فتنه آبان ماه ۹۸ و نقش شوم دشمان را نقش برآب می کنند.</p>
      <p>وی افزود: امروز ما ثابت می کنیم که پشت امامت و رهبری ایستاده ایم .مطالبات مردمی نیز به حق است و باید به آن توسط دولتمردان توجه شود و این خواسته ها نباید به زبان آشوب بیان شود بلکه باید از مجاری قانونی گفته شود.</p>
      <p>شهروند دیگری که در راهپیمایی حمایت از رهبری و اقتدار و امنیت در قائمشهر حضور دارد می گوید: امروز آمدیم بگوییم راه ملت از اغتشاشگران جدا است زیرا مردم، این نظام و کشور را دوست دارند و به آن پایبند هستند.</p>
      <figure>
        <img src="https://media.mehrnews.com/d/2019/11/24/4/3301843.jpg"/>
      </figure>
      <p>حسن قاسمی تصریح کرد: دشمنان تصور می کردند می توانند روی خواسته های منطقی مردم موج سواری کنند ولی پیام قاطع مقام معظم رهبری و هوشمندی وبصیرت ملت سبب شد تا نقشه های شوم آمریکایی و اسرائیلی به شکست منجر شود.</p>
      <p>مائده عبدی بانوی بابلسری نیز در حالی که شعار مرگ بر آمریکا و اسرائیل سر می داد یادآور شد: ما همیشه پای ولایت و امامت ایستاده ایم. دشمنان بدانند توطئه هایشان اثری ندارد.</p>
      <p>وی از دولتمردان خواست جلوی گرانی ناشی از اصلاح قیمت بنزین را بگیرند و نظارت ها بر بازار را افزایش دهند.</p>
      <aside>مردم مازندران در حادثه اخیر ولایتمداری و انقلابی گری خود را به نمایش گذاشتند و دشمنان اسلام را مایوس کردند</aside>
      <p>حجت الاسلام یدالله غلامی نماینده ولی فقیه در سپاه کربلا نیز در مراسم راهپیمایی ساری با تقدیر از مردم ولایتمدار، انقلابی، دشمن شناس و دشمن ستیز اظهار داشت: مردم مازندران در حادثه اخیر ولایتمداری و انقلابی گری خود را به نمایش گذاشتند و دشمنان اسلام را مایوس کردند.</p>
      <figure>
        <img src="https://media.mehrnews.com/d/2019/11/24/4/3301842.jpg"/>
      </figure>
      <p>حجت الاسلام غلامی با اظهار اینکه دشمنان دست از کینه برنمی دارند و هدفشان براندازی است گفت: به فضل خدا و حضور مردم و ولایت و امامت، دشمن شکست خورد.</p>
      <p>نماینده ولی فقیه در سپاه کربلا با اشاره به تغییر ساختار دشمنی، مهار انقلاب اسلامی به بهانه هسته ای را از جمله ترفندها برشمرد و گفت: خاورمیانه و غرب آسیا قلب دنیا است و انقلاب اسلامی و نظام اسلامی توانست قلب دنیا را از استکبار بگیرد.</p>
      <p>در این راهپیمایی پرشور، شرکت کنندگان با سردادن شعارهایی خواستار برخورد با اشرار آمریکایی و عاملان اغتشاش در جامعه شدند و قطعنامه چند ماده ای علیه اغتشاشگران صادر و بر لزوم حمایت از مواضع حکیمانه رهبری و اقتدار و امنیت در جامعه تاکید شد.</p>
      <p>راهپیمایی مردمی حمایت از رهبری و اعلام انزاجار از اشرار و اغتشاشگران در ۱۸ شهرستان مازندران برپا شد، این راهپیمایی هفته قبل در چهار شهرستان برگزار شد.</p>
    </article>
  </body>
</html>