<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626005/%E0%A6%B8%E0%A7%81%E0%A6%A8%E0%A6%BE%E0%A6%AE%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%9D%E0%A7%8B%E0%A6%AA-%E0%A6%A5%E0%A7%87%E0%A6%95%E0%A7%87-%E0%A6%A8%E0%A6%AC%E0%A6%9C%E0%A6%BE%E0%A6%A4%E0%A6%95-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T07:14:00+00:00"/>
    <meta property="og:title" content="সুনামগঞ্জে ঝোপ থেকে নবজাতক উদ্ধার"/>
    <meta property="og:description" content="গভীর রাত। রাস্তার পাশের ঝোপ থেকে ভেসে আসছিল নবজাতকের কান্নার শব্দ। এক পথচারী শুনে থমকে দাঁড়ান। আশপাশের লোকজনকে বিষয়টি জানান। পরে ঝোপ থেকে উদ্ধার করা হয় ফুটফুটে এক কন্যাশিশুকে। খবর পেয়ে পুলিশ নবজাতককে উদ্ধার করে স্থানীয় হাসপাতালে নিয়ে যায়। সুনামগঞ্জের দিরাই পৌর শহরের মজলিসপুর এলাকা থেকে গতকাল শনিবার রাতে ওই নবজাতককে উদ্ধার করা হয়।"/>
  </head>
  <body>
    <article>
      <h1>সুনামগঞ্জে ঝোপ থেকে নবজাতক উদ্ধার</h1>
      <address><time datetime="2019-11-24T07:14:00+00:00">24 Nov 2019, 07:14</time> by <a rel="author">নিজস্ব প্রতিবেদক, সুনামগঞ্জ</a></address>
      <p>গভীর রাত। রাস্তার পাশের ঝোপ থেকে ভেসে আসছিল নবজাতকের কান্নার শব্দ। এক পথচারী শুনে থমকে দাঁড়ান। আশপাশের লোকজনকে বিষয়টি জানান। পরে ঝোপ থেকে উদ্ধার করা হয় ফুটফুটে এক কন্যাশিশুকে। খবর পেয়ে পুলিশ নবজাতককে উদ্ধার করে স্থানীয় হাসপাতালে নিয়ে যায়। </p>
      <p>সুনামগঞ্জের দিরাই পৌর শহরের মজলিসপুর এলাকা থেকে গতকাল শনিবার রাতে ওই নবজাতককে উদ্ধার করা হয়। এখন নবজাতকটি উপজেলা স্বাস্থ্য কমপ্লেক্সে আছে।</p>
      <p>দিরাই পৌরসভার ৬ নম্বর ওয়ার্ডের কাউন্সিলর পঙ্কজ পুরকায়স্থ বলেন, ‘আমাকে স্থানীয় লোকজন খবর দিলে আমি ঘটনাস্থলে যাই। তাঁরা জানান, এক লোক রাস্তার পাশ দিয়ে যাওয়ার সময় শিশুর কান্নার শব্দ শোনেন। তিনি পাশের লোকজনকে বিষয়টি বলেন। পরে ঝোপ থেকে নবজাতককে বের করে আনা হয়।’</p>
      <p>জানতে চাইলে দিরাই থানার ভারপ্রাপ্ত কর্মকর্তা (ওসি) কে এম নজরুল ইসলাম জানান, গতকাল রাত সাড়ে ১১টার দিকে স্থানীয় ওয়ার্ড কাউন্সিলর পঙ্কজ পুরকায়স্থ তাঁদের ফোনে বিষয়টি জানান। পরে তাঁরা মজলিসপুর এলাকায় যান। এর আগেই ঝোপ থেকে স্থানীয় লোকজন ওই নবজাতককে বাইরে নিয়ে আসেন। পরে তাঁরা তাকে উপজেলা স্বাস্থ্য কমপ্লেক্সে নিয়ে যান।</p>
      <p>ওসি নজরুল বলেন, ‘নবজাতকের নাভিতে ক্লিপ লাগানো আছে। ধারণা করছি, কোনো চিকিৎসাকেন্দ্র বা প্রশিক্ষিত ধাত্রী দ্বারা প্রসব করানো হয়েছে। আমরা নবজাতকের পরিবারের খোঁজ করছি।’</p>
      <p>দিরাই উপজেলা স্বাস্থ্য ও পরিবার পরিকল্পনা কর্মকর্তা মো. মাহবুবুর রহমান আজ রোববার দুপুর ১২টায় জানান, নবজাতকটি নিউমোনিয়ায় আক্রান্ত। তার কিছু শারীরিক সমস্যাও আছে। তাই উন্নত চিকিৎসার জন্য তাকে সিলেট এম এ জি ওসমানী মেডিকেল কলেজ হাসপাতালে পাঠানো হচ্ছে।</p>
      <p>মাহবুবুর রহমান আরও বলেন, গতকাল রাত সাড়ে আটটার দিকে তাঁদের স্বাস্থ্য কমপ্লেক্সে এক নারী সন্তান প্রসব করেন। পরে তিনি কাউকে কোনো কিছু না বলে চলে যান। তাঁরা সন্দেহ করছেন, উদ্ধার হওয়া নবজাতকটি ওই নারীর হতে পারে।</p>
    </article>
  </body>
</html>