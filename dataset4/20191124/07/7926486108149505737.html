<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012935/%D8%B9%D9%84%D9%88%D9%85-%D8%BA%D8%B1%D8%A8%DB%8C-%D9%81%D8%A7%D9%82%D8%AF-%D8%A7%D8%AE%D9%84%D8%A7%D9%82-%D9%88-%D9%85%D8%B9%D9%86%D9%88%DB%8C%D8%AA-%D8%A7%D8%B3%D8%AA-%D9%85%D8%AF%DB%8C%D8%B1%DB%8C%D8%AA-%D8%B9%D9%84%D9%85-%D8%A8%D8%B3%DB%8C%D8%A7%D8%B1-%D9%85%D9%87%D9%85-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T07:42:08+00:00"/>
    <meta property="og:title" content="علوم غربی، فاقد اخلاق و معنویت است/ مدیریت علم بسیار مهم است که دست چه کسی باشد"/>
    <meta property="og:description" content="رئیس قوه قضاییه با بیان اینکه علوم غربی فاقد اخلاق و معنویت است، گفت: اگر علم در جهت قدرت و ثروت و بدون معنویت، اخلاق و عدالت باشد، نتیجه آن، دانش تولید کلاهک هسته‌ای، مواد مخدر، ظلم و ستم به ملت‌ها و از بین بردن حقوق انسان‌هاست."/>
  </head>
  <body>
    <article>
      <h1>علوم غربی، فاقد اخلاق و معنویت است/ مدیریت علم بسیار مهم است که دست چه کسی باشد</h1>
      <h2>حجت الاسلام رئیسی:</h2>
      <address>
        <time datetime="2019-11-24T07:42:08+00:00">24 Nov 2019, 07:42</time>
      </address>
      <p>
        <i>رئیس قوه قضاییه با بیان اینکه علوم غربی فاقد اخلاق و معنویت است، گفت: اگر علم در جهت قدرت و ثروت و بدون معنویت، اخلاق و عدالت باشد، نتیجه آن، دانش تولید کلاهک هسته‌ای، مواد مخدر، ظلم و ستم به ملت‌ها و از بین بردن حقوق انسان‌هاست.</i>
      </p>
      <p>به گزارش مشرق، پنجمین کنگره بین المللی علوم انسانی اسلامی در سالن همایش‌های بین المللی صدا و سیما با حضور آیت‌الله رئیسی رئیس قوه قضاییه برگزار شد.</p>
      <p>رئیس قوه قضاییه در ابتدای سخنان خود با بیان اینکه انگیزه حضور در این جلسه استفاده از فضای علمی و عملی است، گفت: حضور بنده در این جلسه برای ارائه یک نظریه و بحث نظری در میان علوم انسانی و اسلامی نیست، بلکه در راستای مأموریت‌هایی است که امروز به عهده دستگاه قضایی است و اینکه در این زمینه چگونه جمع فرهیختگان و شرکت کنندگان می‌توانند در حوزه کاربردی برای جامعه و کاهش ناهنجاری‌های اجتماعی، اقتصادی و فرهنگی و ایجاد هنجارهای آنچه که باید در تراز نظام اسلامی باشد، کمک کنند.</p>
      <blockquote>بیشتر بخوانید:<br/><a href="https://www.mashreghnews.ir/photo/1012360/%D8%B9%DA%A9%D8%B3-%D8%B1%D8%A6%DB%8C%D8%B3-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%AF%D8%B1-%DA%AF%D8%B1%D8%AF%D9%87%D9%85%D8%A7%DB%8C%DB%8C-%D8%AC%D9%85%D8%B9%DB%8C-%D8%A7%D8%B2-%D8%A8%D8%B3%DB%8C%D8%AC%DB%8C%D8%A7%D9%86">عکس/ رئیس قوه قضائیه در گردهمایی جمعی از بسیجیان<br/></a><a href="https://www.mashreghnews.ir/news/1012332/%D9%85%D8%AC%D8%A7%D8%B2%D8%A7%D8%AA-%D8%B3%D8%AE%D8%AA%DB%8C-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%A7%D8%BA%D8%AA%D8%B4%D8%A7%D8%B4-%DA%AF%D8%B1%D8%A7%D9%86-%D8%A7%D8%B3%D8%AA-%D8%AA%D8%AD%D8%AA-%D9%87%DB%8C%DA%86-%D8%B4%D8%B1%D8%A7%DB%8C%D8%B7%DB%8C-%D8%A7%D8%AC%D8%A7%D8%B2%D9%87-%D9%86%D9%85%DB%8C-%D8%AF%D9%87%DB%8C%D9%85">حجت الاسلام رئیسی: مجازات سختی در انتظار اغتشاش‌گران است<br/></a><a href="https://www.mashreghnews.ir/news/1011612/%D9%81%DB%8C%D9%84%D9%85-%D8%AD%D8%AC%D8%AA-%D8%A7%D9%84%D8%A7%D8%B3%D9%84%D8%A7%D9%85-%D8%B1%D8%A6%DB%8C%D8%B3%DB%8C-%D8%A8%D9%87-%D8%AF%D9%86%D8%A8%D8%A7%D9%84-%D8%AE%D9%84%D9%88%D8%AA-%D8%B4%D8%AF%D9%86-%D8%B2%D9%86%D8%AF%D8%A7%D9%86-%D9%87%D8%A7-%D9%87%D8%B3%D8%AA%DB%8C%D9%85">فیلم/ حجت‌الاسلام رئیسی: به دنبال خلوت شدن زندان‌ها هستیم</a></blockquote>
      <p>آیت‌الله رئیسی ادامه داد: در مورد نسبت علم به دانش بهترین سخن، سخن مقدس نبی اسلام است که فرمودند علم، علم به عقاید و باورهای دینی و الهی، علم اخلاق فاضله و کریمه و علم نسبت به احکام، بایدها و نبایدهای الهی است.</p>
      <p>رئیس قوه قضاییه ادامه داد: ترجمه این سخن و تبیین آن را فرزند نبی اسلام، حضرت امام صادق (ع) در باب اینکه علم چیست و عالم کیست فرمودند که شناخت خدا و خداشناسی و ایدئولوژی با عقیده و دین شناسی و شناخت جهان و هستی شناسی و شناخت آسیب‌ها و آسیب شناسی حائز اهمیت است.</p>
      <p>وی گفت: انسان سالک و عالم در این سلوک کسی است که شناخت نسبت به همه این زوایا را داشته باشد؛ بدون تردید علم و دانش یکی از مؤلفه‌های مهم و اساسی برای اقتدار در یک جامعه است.</p>
      <p>آیت‌الله رئیسی گفت: یکی از شاخصه‌های مهم برای یک جامعه برخورداری از علم و اقتدار است، لیکن مهم آن است که این دانش چگونه مدیریت شود و جهت علم نیز چگونه تنظیم گردد؛ اگر جهت این علم در جهت قدرت، ثروت، بدون معنویت، اخلاق و بدون عدالت باشد طبیعتا نتیجه این دانش، کلاهک‌های هسته‌ای، مواد مخدر صنعتی، ظلم و ستم به ملت‌ها و ساختن ابزاری برای استعمار می‌شود که این‌ها باعث از بین رفتن حقوق بشریت است.</p>
      <p>رئیس قوه قضاییه تاکید کرد: امروز جامعه بشری از دانشی که در دست قدرتمندان بی رحم است رنج می‌برد؛ چرا که این دانش را به ابزاری برای استعمار و از بین بردن حقوق انسان تبدیل کرده‌اند.</p>
      <p>آیت‌الله رئیسی بیان کرد: آنچه که امروز ما می‌بینیم تحلیل پیچیده‌ای نمی‌خواهد؛ علم و فناوری امروز در مغرب زمین بدون اخلاق و معنویت به بن بست رسیده و همه فکر می‌کنند که چگونه می‌توانند از آسیب‌های این دانش و این علم ابزاری برای مصون سازی نسل جوان و انسان حاضر ساخته شود</p>
      <p>رئیس قوه قضاییه یادآور شد: مدیریت علم بسیار مهم است که دست چه کسی باشد، آیا باید دست استعمارگران باشد یا افراد دیگر.</p>
      <p>وی افزود: اگر کنار مدیریت علم، تزکیه باشد و در کنار آن انسان‌های دانشمند دارای تزکیه نفس باشند، موثر خواهد بود.</p>
      <p>آیت‌الله رئیسی گفت: نظام ما مبتنی بر چند فقه است؛ فقه اکبر که شامل باورهاست، فقه اوسط یعنی اخلاق فاضله و کریمه و فقه اصغر شامل احکام بایدها و نبایدهای الهی است که یک جامعه مبتنی بر فقه است.</p>
      <p>وی ادامه داد: اگر نظام، مبتنی بر دین بود باید منظومه فکری نظام عبارت باشد از علوم انسانی اسلامی؛ بدون شک علوم انسانی سکولار نمی‌تواند مبنای فکری این نظام باشد.</p>
      <p>منبع: میزان</p>
    </article>
  </body>
</html>