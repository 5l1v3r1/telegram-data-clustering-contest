<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191124_04732843"/>
    <meta property="og:site_name" content="De Standaard"/>
    <meta property="article:published_time" content="2019-11-24T07:15:00+00:00"/>
    <meta property="og:title" content="Hongkong trekt naar de stembus"/>
    <meta property="og:description" content="Een recordaantal inwoners van Hongkong trekt zondag naar de stembus. De lokale verkiezingen zijn een eerste barometer om te kijken hoeveel steun leider Car..."/>
  </head>
  <body>
    <article>
      <h1>Hongkong trekt naar de stembus</h1>
      <address>
        <time datetime="2019-11-24T07:15:00+00:00">24 Nov 2019, 07:15</time>
      </address>
      <p>
        <b>Een recordaantal inwoners van Hongkong trekt zondag naar de stembus. De lokale verkiezingen zijn een eerste barometer om te kijken hoeveel steun leider Carrie Lam nog geniet.</b>
      </p>
      <p>Hongkong, een speciale bestuurlijke regio van China, heeft zich onder hoogspanning voorbereid op de eerste verkiezingen in de stad sinds de uitbraak van de protesten tegen de regering. Weliswaar beschikken de districtsraden waarvoor zondag gestemd kan worden, amper over macht, maar de lokale verkiezingen gelden als een belangrijke graadmeter van de stemming in de stad, waar het de jongste tijd tot steeds gewelddadigere botsingen tussen de politie en radicale betogers kwam.</p>
      <p>Er werd een recordopkomst verwacht, en dat bleek ook snel zo te zijn. Volgens data van de regering gingen er voor halftwee ’s middags (lokale tijd) al 1.524.675 mensen stemmen. Dat zijn er meer dan vier jaar geleden, toen gingen al 1.467.229 mensen stemmen. Er kon om half twee nog negen uur gestemd worden.</p>
      <p>De resultaten van de lokale verkiezingen zijn in de eerste plaats een barometer om te onderzoeken of de Hongkongse leider, Carrie Lam, nog veel steun geniet na de maandenlange protesten in Hongkong. Lam heeft alleszins al laten weten dat er ‘intensiever naar de districtsraden geluisterd zal worden in de toekomst’. Ze hoopt ook dat de rust van de voorbije dagen kan aanhouden.</p>
      <figure>
        <img src="https://static.standaard.be/Assets/Images_Upload/2019/11/24/58866eba-0e8a-11ea-9b34-8df2c6ad6e7f_web_scale_0.0730994_0.0730994__.jpg?maxheight=513&amp;maxwidth=767&amp;scale=both"/>
        <figcaption>Foto: REUTERS</figcaption>
      </figure>
      <p>De protesten in Hongkong zijn tegen de regering gericht, tegen het als brutaal beschouwde politieoptreden en tegen de groeiende invloed van de communistische leiding in Peking. Sinds zijn teruggave aan China in 1997 wordt Hongkong volgens het principe ‘één land, twee systemen’ autonoom bestuurd onder de soevereiniteit van China.</p>
      <p>
        <b>Reusachtig succes</b>
      </p>
      <p>‘De verkiezingen zijn een volksraadpleging van de zwijgende meerderheid van de Hongkongers over de vraag of ze nog achter de protesten staan’, zei professor Willy Lam van de universiteit van Hongkong vrijdag. Volgens Lam wordt drie vierde van de zetels in de achttien districtsraden door regeringsgetrouwe pro-Peking-aanhangers bezet. Slechts elke vierde zetel is voor het prodemocratische kamp. ‘Als de democraten dicht bij de 50 procent komen, zou dat een reusachtig succes zijn’, zei Lam.</p>
      <p>Aan alle stembureaus zijn politie-eenheden opgesteld en dat zijn er meer dan 600.</p>
      <figure>
        <img src="https://static.standaard.be/Assets/Images_Upload/2019/11/24/6423cda8-0e8a-11ea-9b34-8df2c6ad6e7f_web_scale_0.0730994_0.0730994__.jpg?maxheight=513&amp;maxwidth=767&amp;scale=both"/>
        <figcaption>Foto: REUTERS</figcaption>
      </figure>
      <p>Bij de verkiezingen van zondag kunnen 4,13 miljoen stemgerechtigde Hongkongers over 452 districtsraadzetels in de achttien districten beslissen. Er zijn meer dan duizend kandidaten. De telling van de stemmen begint meteen na de sluiting van de stembureaus om 22.30 uur plaatselijke tijd. De eerste uitslagen worden in de nacht van zondag op maandag verwacht.</p>
      <p>Anders dan in rest van de communistische volksrepubliek China hebben de 7 miljoen inwoners van Hongkong recht van vergadering, vrijheid van meningsuiting en andere rechten. Ze vrezen dat deze vrijheden steeds meer ingeperkt zullen worden.</p>
    </article>
  </body>
</html>