<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mobility/a-merano-arriva-lautobus-a-guida-autonoma-469001.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T07:00:56+00:00"/>
    <meta property="og:title" content="A Merano arriva l’autobus a guida autonoma"/>
    <meta property="og:description" content="Nella cittadina dell'Alto Adige via ai test di un mezzo per il trasporto pubblico senza conducente e ad alimentazione elettrica"/>
  </head>
  <body>
    <article>
      <h1>A Merano arriva l’autobus a guida autonoma</h1>
      <h2>Nella cittadina dell'Alto Adige via ai test di un mezzo per il trasporto pubblico senza conducente e ad alimentazione elettrica</h2>
      <address>
        <time datetime="2019-11-24T07:00:56+00:00">24 Nov 2019, 07:00</time>
      </address>
      <p><b>[Rassegna stampa]</b> Via alla sperimentazione, per la prima volta in Italia, di un autobus a guida autonoma con test aperto al pubblico. Si tratta di un minibus elettrico da 14 posti che sarà in servizio da domani a Merano.</p>
      <blockquote>
        <a href="https://www.formulapassion.it/automoto/mobility/volvo-buses-consegna-a-goteborg-157-bus-elettrici-466355.html">Volvo Buses consegnerà 157 bus elettrici a Goteborg</a>
      </blockquote>
      <p>
        <i>Sabato di fine novembre, esterno giorno. La cittadina turistica del Trentino Alto Adige, più si avvicina il Natale e più si affolla di turisti. Una manna dal cielo per l’economia, meno per il traffico. Per questo, dovendo andare a fare compere, l’idea di utilizzare l’auto non sfiora lontanamente i meranesi. Tanto basta tirare fuori dalla tasca lo smartphone e prenotare l’orario più comodo per salire a bordo di un autobus che porta in centro. Quando si aprono le porte, si viene accolti da un signore: «Buon pomeriggio, si può accomodare in uno degli 11 posti disponibili o può stare in piedi insieme agli altri tre passeggeri». A parlare non è un controllore o un bigliettaio ma il responsabile del minibus elettrico dalla forma futuristica. Guardando bene, non ha né lo sterzo né i pedali: non ha proprio la cabina per il conducente semplicemente perché è a guida autonoma. Non è la scena di un film futuristico ma è ciò che i cittadini meranesi sperimenteranno da domani al primo dicembre. Potranno percorrere un anello nel cuore che lambisce il centro della cittadina. Sarà il primo test, aperto al pubblico su percorso urbano, in Italia. In ogni viaggio ci saranno due tecnici pronti sia a intervenire sul mezzo grazie a un joystick sia a spiegare le funzionalità. «Il mezzo è totalmente elettrico — spiega a bordo Roberto Maldacea, Ceo dell’azienda che importa i minibus della francese Navaya — ha nove ore di autonomia e si ricarica in quattro. Può raggiungere i 45 chilometri orari di velocità ma la limitiamo a 25 come da convenzione internazionale per questi veicoli». Intanto il minibus, lungo circa cinque metri e largo poco più di due, parte. Accelera lentamente sulla passeggiata che costeggia il fiume Passirio. Si «accorge» di un pedone grazie a una serie di sensori, si allarga e prosegue la sua corsa guidata da 17 satelliti e dal Gps. Poi, affronta una curva a gomito senza incertezze e si ferma per far scendere i passeggeri. «Dopo aver memorizzato il percorso, il margine di errore è di un centimetro — dice Maldacea — e ed è in grado di «leggere» i cartelli stradali e reagire ai pericoli: anche a un cappello che vola all’improvviso. Di imprevisti come questi, in 1,5 milioni di chilometri percorsi nei test già svolti in Europa, ne sono capitati ma mai uno scontro con altri mezzi o feriti fra i 500mila passeggeri». […]</i>
        <br/>
        <b>Alessio Ribaudo, Il Corriere della Sera</b>
      </p>
      <p>
        <i>«Qualcuno dice che così facendo sopprimeremo i posti di lavoro degli autisti, c’è anche chi ci ha consigliato di pensare ai “veri” problemi della città. Fortuna che tanti si son detti invece orgogliosi di vivere in un comune così all’avanguardia». Madeleine Rohrer, assessore all’Urbanistica e alla Mobilità di Merano, sorride sulla navetta a guida autonoma. Prenderà ufficialmente servizio lunedì, offrendo un assaggio di futuro per un’intera settimana agli abitanti del centro dell’Alto Adige, primo comune italiano ad aprire al pubblico un test del genere. Il piccolo bus della Navya, costruito in Francia, procede a circa 25 chilometri all’ora sotto la pioggia fredda costeggiando il fiume Passirio. Niente volante, né pedaliera. A controllarne le funzioni un operatore con in mano un joypad, quello di una console per videogame, che interviene di tanto in tanto mentre il veicolo memorizza il percorso attraverso radar e sensori. «Il margine di errore sarà di appena un centimetro quando acquisirà l’esatta conformazione della strada», racconta. A bordo il sindaco Paul Rösch scherza: ne vorrebbe uno tutto per sé. Una volta impostato, attraverso un’app, lo si può infatti richiamare secondo le esigenze. Può anche memorizzare i passeggeri con disabilità e automaticamente disporre la pedana per farli salire. «Mobilità pubblica su misura», sottolinea Rohrer, anche se non esattamente a portata di mano. O almeno non ancora. L’operazione fa parte di un progetto più ampio sulla mobilità 2.0, il “Mentor” italo-svizzero, che è stato portato avanti anche grazie al Noi Techpark, il polo tecnologico di Bolzano. Nel mondo di test simili ne stanno facendo tanti, dalla Corea del Sud alla Svezia, e non solo per quel che riguarda gli autobus. Basti pensare alla sperimentazione di traghetti a guida autonoma avviata in Finlandia un anno fa. Le navette Navya, come quella di Merano, sono già 130 in 20 Paesi. A Lione in Francia ne hanno due, a Sion, in Svizzera, addirittura quattro. Indicativo il fatto che in nessun caso viene fatta pagare la corsa. Si tratta di un biglietto da visita su ruote per i comuni che se lo possono permettere, visto che i prezzi per ora sono proibitivi: un mezzo del genere costa 300 mila euro, oppure 13 mila al mese se lo si noleggia. Grazie ai due radar Lidar, ai sei sensori laterali, al gps e alle due videocamere poste davanti e dietro e capaci di percepire tutto quel che accade, sono veicoli molto più sicuri di quelli gestiti da un autista, anche perché nel 94 per cento dei casi gli incidenti sono causati da errore umano. L’unico accaduto ad un Navya, a Vienna, è stato provocato da un passante che è andato a sbattere sulla fiancata del bus mentre camminava con gli occhi sullo smartphone. Ma un conto sono le aree pedonali, un altro è la mobilità di una metropoli. […]</i>
        <br/>
        <b>Jaime D’Alessandro, La Repubblica</b>
      </p>
      <footer>RIPRODUZIONE RISERVATA</footer>
    </article>
  </body>
</html>