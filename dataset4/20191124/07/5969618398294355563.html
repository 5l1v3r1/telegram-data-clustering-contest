<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/dionysis-verveles/megalh-kai-krisimh-evdomada-gia-oloys.5645332.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-24T07:00:00+00:00"/>
    <meta property="og:title" content="Μεγάλη και κρίσιμη εβδομάδα για όλους"/>
    <meta property="og:description" content="Ο Ολυμπιακός έδωσε δικαιώματα για μια ακόμη φορά μακριά από το Καραϊσκάκη και αναζητείται λύση. Γιατί πλέον δεν είναι τυχαίο, η προβληματική νοοτροπία και οι ευθύνες του Μαρτίνς στο προσκήνιο."/>
  </head>
  <body>
    <article>
      <h1>Μεγάλη και κρίσιμη εβδομάδα για όλους</h1>
      <h2>Ο Ολυμπιακός έδωσε δικαιώματα για μια ακόμη φορά μακριά από το Καραϊσκάκη και αναζητείται λύση. Γιατί πλέον δεν είναι τυχαίο, η προβληματική νοοτροπία και οι ευθύνες του Μαρτίνς στο προσκήνιο.</h2>
      <address><time datetime="2019-11-24T07:00:00+00:00">24 Nov 2019, 07:00</time> by <a rel="author">Διονύσης Βερβελές</a></address>
      <p>Ήθελε μεγάλη προσπάθεια <a href="https://www.sport24.gr/football/ellada/SuperLeague/paniwnios-olympiakos-1-1-o-emmanoyhlidhs-sokare-toys-erythroleukoys.5645062.html">για να έρθει αυτή η γκέλα στη Νέα Σμύρνη</a>. Τι γκέλα δηλαδή, έγκλημα κατά των εαυτών τους έκαναν όσοι συμμετείχαν σε αυτό το «Χ» απέναντι στον Πανιώνιο που πάντως πάλεψε με όλες του τις δυνάμεις και πήρε αυτό που για κάποιους έμοιαζε με θαύμα… Τουλάχιστον οι παίκτες του, σεβάστηκαν την ιστορία του συλλόγου τους, δίνουν ότι μπορούν.</p>
      <p>Το θέμα μετά το 1-1 στη Νέα Σμύρνη, έχει δύο άξονας. Ο πρώτος, μπορεί να είναι ο προπονητής. Ο δεύτερος, οι παίκτες. Θα αρχίσω από το δεύτερο, γιατί θεωρώ πως ειδικά σε αυτό το ματς, κάτι παίζει ρόλο στα μυαλά των παικτών. Εικόνα παικτών του <a href="https://www.sport24.gr/football/omades/olympiakos/">Ολυμπιακού</a>, είναι αυτή μετά το 1-1. Τότε που τα πόδια τους παίρνουν… φωτιά γιατί καταλαβαίνουν τι έρχεται. Θεωρώ ότι αν είχε χρόνο θα έβαζαν και δεύτερο γκολ, μόνο που ο Θεός του ποδοσφαίρου, τιμωρεί την αλαζονεία. Γιατί τέτοια είναι, όταν το παίζεις… ιστορία.</p>
      <p>Η ομάδα είχε ένα κακό πρώτο ημίχρονο. Ο Μαρτίνς έκανε το αυτονόητο. Έβαλε τον μαέστρο Βαλμπουενά για να απλοποιήσει το παιχνίδι, για να ομορφύνει την κατάσταση. Ο Γάλλος με το «καλημέρα» έδειξε πως είναι η… μισή ομάδα. Σκοράρει από το σημείο του πέναλτι και βάζει σχετικά νωρίς την ομάδα μπροστά στο σκορ, στο δεύτερο ημίχρονο.</p>
      <p>Εκεί, ο δρόμος είναι ένας. Απέναντι σε μια ομάδα που στερείται ποιότητας, πας και τελειώνεις. Δεν μου παίζεις με τακουνάκια και… ιστοριούλες. Πας και το τελειώνεις το ματς για να έχεις και το μυαλό σου στο Λονδίνο με την Τότεναμ. Όταν έχεις χάσει δύο χρόνια το πρωτάθλημα και θες να επιστρέψεις στην κορυφή, από τη Νέα Σμύρνη περνάς. Και από την <a href="https://www.sport24.gr/football/omades/SkodaXanthi/">Ξάνθη</a> περνάς κανονικά, αλλά ας το αφήσουμε αυτό, άντε πέρασε. Κάνω, όμως, μια διαπίστωση.</p>
      <p>Σε έντεκα αγωνιστικές, έχεις τρεις γκέλες. Μακριά από την έδρα σου όλες. Έχεις βάλει δεκατέσσερα γκολ στο γήπεδό σου και πέντε μακριά από αυτό! Δεν γίνεται, κάτι πάει λάθος. Τα βλέπεις αναλυτικά:</p>
      <table bordered="">
        <tr>
          <td>Λάρισα-Ολυμπιακός 0-1 Παναθηναϊκός-Ολυμπιακός 1-1 Άρης-Ολυμπιακός 1-2 Ξάνθη-Ολυμπιακός 0-0 Πανιώνιος-Ολυμπιακός 1-1</td>
        </tr>
      </table>
      <p>Πέντε εκτός έδρας ματς! Δύο μόλις νίκες, τρεις ισοπαλίες, κανένα ματς δεν το «καθάρισε» εύκολα. Κάθε άλλο, τόσο ΑΕΛ όσο και Άρης, είχαν τη δυνατότητα να ισοφαρίσουν στο τέλος. Ότι σου έκαναν δηλαδή ο <a href="https://www.sport24.gr/football/omades/Panathinaikos/">Παναθηναϊκός</a> και ο <a href="https://www.sport24.gr/football/omades/Panionios/">Πανιώνιος</a>. Όχι, αυτό δεν μπορεί να είναι τυχαίο, έχει σίγουρα μία εξήγηση.</p>
      <h3>ΠΡΟΒΛΗΜΑΤΙΚΗ ΝΟΟΤΡΟΠΙΑ</h3>
      <p>Όταν συμβαίνει αυτό, σίγουρα πρέπει να υπάρχει και μια προβληματική νοοτροπία των παικτών. Του Σα του έφταιγε η άμυνα και όχι ο εαυτός του που έχει… παντρευτεί το δοκάρι και μέχρι να πάει στο κέντρο της εστίας δεν κατάλαβε τι του γινόταν. Ο Ποντένσε, ξέρει ότι και να γίνει, στην εντεκάδα μέσα θα είναι. Παίξει δεν παίξει… Και αυτά, είναι θεματάκια που μπορούν σε βάθος χρόνου να σου κάνουν ζημιά. Ίσως και εσωτερική. Άλλο αν εδώ φαίνεται στο Ρέντη να βρίσκονται καλοί χαρακτήρες και να παίζει ρόλο το γεγονός ότι βοηθούν και οι γύρω γύρω…</p>
      <p>Όταν, όμως, νομίζεις ότι επειδή έβαλες ένα γκολ, «καθαρίζεις», τότε έχεις θέμα. Δεν γίνεται πουθενά αυτό πλέον στο σύγχρονο ποδόσφαιρο. Βλέπεις βαριές φανέλες να το πληρώνουν από ομάδες που μπορούν να κερδίσουν ένα κόρνερ, μια στημένη φάση, να κάνεις ένα λάθος και να δώσεις το δικαίωμα. Έτσι είναι αυτά.</p>
      <h3>ΚΑΤΙ ΔΕΝ ΚΟΛΛΑΕΙ ΚΑΛΑ</h3>
      <p>Ο Ολυμπιακός το πρωί της Δευτέρας μπαίνει στο αεροπλάνο για το Λονδίνο. Έχει δύσκολη αποστολή και με κακή ψυχολογία, απέναντι στην <a href="https://www.sport24.gr/football/omades/totenam/">Τότεναμ</a> του Μουρίνιο πλέον. Μετράει στους ομίλους, ένα βαθμό. Με την Τότεναμ του Ποτσετίνο στο Καραϊσκάκη. Και θα περιμένει να δει το Ερυθρός Αστέρας-<a href="https://www.sport24.gr/football/omades/Bayern/">Μπάγερν</a>, για να ελπίζει σε πρόκρισή του στο <a href="https://www.sport24.gr/football/EuropaLeague/">Europa League</a> με νίκη στις 11 Δεκέμβρη. Η… καραμέλα, «προτεραιότητα το πρωτάθλημα», έχει παίξει στα ματς της Ευρώπης. Ναι, συμφωνώ κι εγώ, αυτός είναι ο πρώτος στόχος. Το δείχνεις, όμως; Με τι εικόνα; Σαν και αυτή στη Νέα Σμύρνη; <a href="https://www.sport24.gr/football/omades/Olympiakos/martins-sth-synenteyksh-tupoy-exoyme-diaforetiko-proswpo-entos-ki-ektos-edras.5645261.html">Και όταν έρχεται η ώρα του πρωταθλήματος, η… καραμέλα αν κάτι δεν πάει καλά, είναι το «έγινε διαχείριση δυνάμεων γιατί έχουμε Ευρώπη»</a>. Ε, κάτι δεν κολλάει καλά, δεν γίνεται…</p>
      <h3>ΟΙ ΕΥΘΥΝΕΣ ΤΟΥ ΜΑΡΤΙΝΣ</h3>
      <p>Ρωτούν πολλοί, τι μπορεί να φταίει ο Μαρτίνς για τον αγώνα στη Νέα Σμύρνη. Για την εντεκάδα, δεν χρεώνω κάτι. Πιστεύω δεν είχε πολλές επιλογές με τα προβλήματα που υπήρχαν. Ποιον να βάλει στα χαφ όταν ο Γκιλιέρμε είναι εκτός και αρρωσταίνει ο Μπενζιά; Εγώ βλέπω μια ομάδα που δεν έχει καλή νοοτροπία και αυτό, δεν μπορεί να είναι μόνο των παικτών. Δεν μπορώ να εξηγήσω αν ο προπονητής φοβάται μακριά από το Καραϊσκάκη, ειλικρινά, ψάχνομαι μέσα μου. Δεν μου αρέσει, όμως, αυτό το light στυλ, η αντιμετώπιση που υπάρχει. Αναγκάστηκε να βάλει δύο «σκασμένους» και από εθνικές και ταξίδια, τον Μεριά και τον Καμαρά. Κακοί και οι δύο στη Νέα Σμύρνη.</p>
      <p>Πρέπει, όμως, να πάρει και κάποιες αποφάσεις για πράγματα που βγάζουν μάτια. Με συγχωρείτε, αλλά δεν μπορώ να κάνω σύγκριση Ραντζέλοβιτς με Λοβέρα, σε σχέση με αυτά που έχω δει. Ο πρώτος έχει τσαμπουκά, θράσος μέσα στο γήπεδο, δείχνει ότι μπορεί να δώσει περισσότερα. Ο Αργεντίνος μπορεί να κάνει δύο καλές ενέργειες και εξαφανίζεται από το γήπεδο. Επίσης, κάποια στιγμή θα πρέπει να δούμε τι γίνεται με τον Κούτρη. Περισσότερο για να μην «καεί» ο Τσιμίκας στην τελική. Έπαιξε 90 λεπτά στη Νέα Σμύρνη, θα… σκάσει και σε Λονδίνο και Καραϊσκάκη με ΠΑΟΚ. Μάλιστα.</p>
      <h3>ΜΠΟΡΕΙ ΝΑ ΠΑΡΕΙ ΤΟ ΠΡΩΤΑΘΛΗΜΑ;</h3>
      <p>Ο Μαρτίνς στον Ολυμπιακό, έχει δουλέψει. Πήρε κάτι που ήθελε να λέγεται ομάδα και το μάζεψε. Αυτό του το πιστώνω. Δεν ήταν εύκολο να γίνει και γι’ αυτό κέρδισε και την παραμονή του στην ομάδα το καλοκαίρι. Τώρα, όμως, έχει πάει σε άλλο… επίπεδο. Και η κριτική που θα του γίνει, έχει άλλες βάσεις. Γνωρίζει καλύτερα το πρωτάθλημα, την ομάδα του, τους αντιπάλους. Γι’ αυτό και κάποια πράγματα δεν δικαιολογούνται. Το θέμα είναι αν μπορεί ο Μαρτίνς να πάρει το πρωτάθλημα. Δείχνει υπό καθεστώς πίεσης και μάλιστα μεγάλης, να… μπλέκει. Ίσως το ματς της Κυριακής με τον <a href="https://www.sport24.gr/football/omades/Paok/">ΠΑΟΚ</a> να μοιάζει με μεγαλύτερο τελικό για τον ίδιο, παρά την ομάδα. Έχει «χρεωθεί» για την εικόνα της ομάδας στα μεγάλα ματς και όταν βάζει στο μενού και γκέλες σαν του Σαββάτου στη Νέα Σμύρνη, μόνο καλά δεν μπορεί να νιώθει.</p>
      <h3>ΜΕΓΑΛΗ ΕΒΔΟΜΑΔΑ ΓΙΑ ΟΛΟΥΣ</h3>
      <p>Στο ραδιόφωνο, ήμουν επιφυλακτικός για το ματς της Νέας Σμύρνης. Διακοπή πρωταθλήματος, τρεις ημέρες άδεια αρχικά, ένα ρεπό μετά, δώδεκα διεθνείς να λείπουν και πίσω παίκτες με προβλήματα. Δεν το λες και οι καλύτερες συνθήκες για να το μαζέψεις. Γυρίζουν οι διεθνείς, αρκετοί με ξεχωριστή νοοτροπία και… αλλού και κάπως έτσι μπλέκεις. Έλεγα είναι δύσκολο το ματς στη Νέα Σμύρνη το βράδυ της Παρασκευής και έστελνε μηνύματα ο κόσμος να σταματήσω να τρολάρω. Κλίμα είχα εισπράξει, δεν το παίζει ο γνώστης. Φαίνεται μια κατάσταση και επίσης δείχνει ότι κάτι δεν πάει καλά το τελευταίο διάστημα. Δεν ξέρω αν είναι η κόπωση από την υπερπροσπάθεια του καλοκαιριού. Αλλά και έτσι να είναι, τι θα κάνεις ως το τέλος και με πλέι οφ μέσα; Δεν θα συμπληρώνεις εντεκάδα;</p>
      <p>Όπως και να ‘χει, η εβδομάδα έγινε από μόνη της μεγάλη, μετά το «Χ» κόντρα στον Πανιώνιο. Α! Ωραίο… παράρτημα με την ευκαιρία. Που είναι οι ξυπνητζήδες; Λογικά ακόμη πληρώνονται από το «διπλό». Και με δανεικούς μέσα, έτσι; Γιατί εδώ ο Ευαγγέλου έκοβε και ο Μασούρας έκανε τάκλιν, δεν κάθονταν στην κερκίδα να χαζεύουν. Και καλά έκαναν, επαγγελματικό ποδόσφαιρο παίζουν, έχουν ένα όνομα και μια καριέρα. Ας τη σπιλώνουν άλλοι στην τελική τη δική τους.</p>
      <h3>ΟΛΟ ΤΟ ΑΓΧΟΣ ΜΕ ΠΑΟΚ</h3>
      <p>Μπαίνεις πρωί Δευτέρας στο αεροπλάνο με κατεβασμένα τα κεφάλια. Που να βρεις ψυχολογία. Θα πας στο Λονδίνο, απέναντι στην Τότεναμ που λίγες ώρες νωρίτερα πέταγε φωτιές απέναντι στην Γουέστ Χαμ. Θα παίξεις πίσω από την μπάλα, θα κοιτάξεις μήπως και πάρεις τις στιγμές σου. Και αν δεν τις πάρεις, θα αρκεστείς σε μια ήττα για να μην… μπεις σε άλλα μονοπάτια ενόψει του Κυριακάτικου αγώνα με τον ΠΑΟΚ. Και τι κατάφερες με την γκέλα στη Νέα Σμύρνη; Μαζί σου την Κυριακή, να πάρεις όλο το βάρος του άγχους. Γιατί ο ΠΑΟΚ τώρα θα έρθει και για ισοπαλία, ενώ εσύ θα «καίγεσαι» για τρίποντο για να αποδείξεις. Και στον ίδιο σου τον εαυτό. Τι να το κάνεις, όμως, αν είναι να πας μετά στο Αγρίνιο, στην Τρίπολη και στο Βόλο και να έχεις εικόνα τέτοια, όπως στα εκτός έδρας φέτος.</p>
      <h3>ΨΥΧΡΑΙΜΙΑ, ΝΑΙ, ΑΛΛΑ ΘΑ ΑΝΤΕΞΕΙ;</h3>
      <p><a href="https://www.sport24.gr/Columns/Diamantopoulos/gkela-ntrophs.5645240.html">Γι’ αυτό δεν είναι απλή η κατάσταση στον Ολυμπιακό</a>. Αυτά του στυλ «να τελειώνει η Ευρώπη, να δούμε το πρωτάθλημα», δεν τα θεωρώ απόψεις επιπέδου Ολυμπιακού. Η ομάδα πρέπει να πάρει το πρωτάθλημα και να συνεχίσει και στην Ευρώπη. Τώρα χρειάζεται ψυχραιμία και ο Μαρτίνς θα δείξει αν αντέχει αυτό το βάρος. Λάθος πάντως ήταν για εμένα η άποψή του πως η ομάδα δεν θέλει ενίσχυση τον Ιανουάριο. Όπως δείχνουν ορισμένοι παίκτες, θα χρειαστεί. Έστω και για τον πάγκο… Γιατί πάμε για Δεκέμβρη και ακόμη δεν έχουμε καταλάβει αν θα μπορέσουν να βοηθήσουν οι παίκτες που ήρθαν την τελευταία ημέρα των μεταγραφών (Μπενζιά, Λοβέρα, Γκασπάρ). Κάτι τελευταίο. Καλός ο Σουντανί, αλλά για το Καραϊσκάκη. Μακριά από αυτό, δείχνει να παρασύρεται από την όλη εικόνα της ομάδας…</p>
    </article>
  </body>
</html>