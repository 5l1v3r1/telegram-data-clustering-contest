<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301327/%D8%AA%D8%A7%D8%AC-%D9%87%DB%8C%DA%86-%D8%AA%D9%81%D8%A7%D9%88%D8%AA%DB%8C-%D8%A8%DB%8C%D9%86-%D8%AA%DB%8C%D9%85-%D8%A7%D9%85%DB%8C%D8%AF-%D9%88-%D8%A8%D8%B2%D8%B1%DA%AF%D8%B3%D8%A7%D9%84%D8%A7%D9%86-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:34:04+00:00"/>
    <meta property="og:title" content="تاج: هیچ تفاوتی بین تیم امید و بزرگسالان وجود ندارد"/>
    <meta property="og:description" content="رییس فدراسیون فوتبال در نشست مشترک با مسوولان فنی و اجرایی تیم المپیک هم‌چنین رییسان بخش‌ها و کمیته‌های مختلف این فدراسیون بر ضرورت حمایت همه جانبه از تیم امید تاکید کرد."/>
  </head>
  <body>
    <article>
      <h1>تاج: هیچ تفاوتی بین تیم امید و بزرگسالان وجود ندارد</h1>
      <address><time datetime="2019-11-24T07:34:04+00:00">24 Nov 2019, 07:34</time> by <a rel="author">داود حاجبیان</a></address>
      <p>رییس فدراسیون فوتبال در نشست مشترک با مسوولان فنی و اجرایی تیم المپیک هم‌چنین رییسان بخش‌ها و کمیته‌های مختلف این فدراسیون بر ضرورت حمایت همه جانبه از تیم امید تاکید کرد.</p>
      <p>به گزارش ایسنا و به نقل از سایت رسمی فدراسیون فوتبال، مهدی تاج در نشستی با حضور سرمربی و مسوولان اجرایی تیم فوتبال المپیک هم‌چنین نمایندگان هیات رییسه، کمیته فنی، سازمان تیم‌های ملی و سایر بخش‌ها و کمیته‌های فدراسیون فوتبال با تاکید بر اهمیت حمایت همه جانبه از تیم المپیک گفت: تیم فوتبال امید جمهوری اسلامی ایران باید با تمام قوا و تامین کلیه ملزومات روند آماده‌سازی خودش را به بهترین شکل دنبال کند و فدراسیون فوتبال از کلیه برنامه‌های این تیم در مسیر آماده‌سازی با تمامی امکانات موجود حمایت خواهد کرد.</p>
      <p>رییس فدراسیون فوتبال اضافه کرد: هیچ تفاوتی بین تیم امید و بزرگسالان از نظر استفاده از امکانات و حمایت و پشتیبانی وجود نداشته و نخواهد داشت و این تیم هم از زمین، امکانات تمرینی، مجموعه پک، امکانات هتلینگ، هم‌چنین مشاوره و همراهی اعضای کادر فنی تیم بزرگسالان، کادر پزشکی و کلیه بخش‌های مورد نیاز استفاده خواهد کرد. هدف فدراسیون فوتبال آماده‌سازی تیم المپیک در بهترین شرایط ممکن است تا در مسابقات مقدماتی المپیک نتایج مورد نظر به دست آید.</p>
      <p>هم‌چنین حمید استیلی در این نشست گفت: با وجود تمامی مشکلات مالی که در این مقطع برای فدراسیون وجود داشته شاهد حمایت و همراهی بخش‌های مختلف فدراسیون در این مدت بوده‌ایم و امیدواریم در این مقطع باقیمانده هم برنامه‌ها و روند آماده سازی تیم با همکاری و تعامل باشگاه‌ها هم‌چنین حمایت فدراسیون به بهترین شکل دنبال شود تا با شرایط مناسبی وارد رقابت‌های مرحله نهایی شویم.</p>
      <p>انتهای پیام</p>
    </article>
  </body>
</html>