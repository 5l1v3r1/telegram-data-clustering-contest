<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%84%ce%ad%ce%b9%cf%84-%ce%bd%cf%84%ce%b9%cf%80%ce%ac%cf%81%cf%84%ce%bc%ce%b5%ce%bd%cf%84-%ce%bd%ce%b1-%ce%b1%ce%bd%ce%b1%cf%83%cf%84%ce%b1%ce%bb%ce%bf%cf%8d%ce%bd-%ce%bf%ce%b9-%ce%bb%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T07:10:12+00:00"/>
    <meta property="og:title" content="Στέιτ Ντιπάρτμεντ: Να ανασταλούν οι λογαριασμοί των Ιρανών ηγετών σε Facebook και Twitter"/>
    <meta property="og:description" content="Το Στέιτ Ντιπάρτμεντ κάλεσε σήμερα το Facebook, το Instagram και το Twitter να αναστείλουν τους λογαριασμούς των ηγετών του ιρανικού καθεστώτος μέχρι να αποκατασταθεί η πρόσβαση στο διαδίκτυο στο Ιράν."/>
  </head>
  <body>
    <article>
      <h1>Στέιτ Ντιπάρτμεντ: Να ανασταλούν οι λογαριασμοί των Ιρανών ηγετών σε Facebook και Twitter</h1>
      <address>
        <time datetime="2019-11-24T07:10:12+00:00">24 Nov 2019, 07:10</time>
      </address>
      <p>Το <b>Στέιτ Ντιπάρτμεντ</b> κάλεσε σήμερα το Facebook, το Instagram και το Twitter να αναστείλουν τους λογαριασμούς των ηγετών του ιρανικού καθεστώτος μέχρι να αποκατασταθεί η πρόσβαση στο διαδίκτυο στο <b>Ιράν</b>.</p>
      <p>Οι Ιρανοί είναι αποκομμένοι από τον υπόλοιπο κόσμο εδώ και μία εβδομάδα, αφότου οι Αρχές απέκλεισαν σχεδόν εξ ολοκλήρου την πρόσβαση στο διαδίκτυο, με αφορμή τις βίαιες κινητοποιήσεις.</p>
      <figure>
        <img src="https://www.pentapostagma.gr/wp-content/uploads/2019/11/%CE%B1%CF%81%CF%87%CE%B5%CE%AF%CE%BF-%CE%BB%CE%AE%CF%88%CE%B7%CF%82-2-1.jpg"/>
      </figure>
      <p>«Πρόκειται για ένα βαθύτατα υποκριτικό καθεστώς.</p>
      <p>»Κόβει το διαδίκτυο ενώ η κυβέρνησή του εξακολουθεί να χρησιμοποιεί όλους αυτούς τους λογαριασμούς στους ιστοτόπους κοινωνικής δικτύωσης», κατήγγειλε ο Αμερικανός ειδικός απεσταλμένος για το Ιράν <b>Μπράιαν Χουκ</b>, σε συνέντευξη στο Bloomberg που μεταδόθηκε μέσω του Twitter.</p>
      <p>«Καλούμε τις εταιρείες όπως το Facebook, το Instagram και το Twitter να αναστείλουν τους λογαριασμούς του ανώτατου ηγέτη <b>Αλί Χαμενεΐ</b>, του υπουργού Εξωτερικών <b>Τζαβάντ Ζαρίφ</b> και του προέδρου <b>Χασάν Ροχανί</b>, μέχρι να δώσουν το διαδίκτυο στον λαό τους», πρόσθεσε.</p>
      <p>«Το καθεστώς έκοψε το διαδίκτυο επειδή προσπαθεί να κρύψει τους νεκρούς και τις τραγωδίες που υπέστησαν χιλιάδες διαδηλωτές σε όλη τη χώρα», διαβεβαίωσε εξάλλου ο Χουκ.</p>
      <p>Χθες, με μια ανάρτηση στην περσική γλώσσα, ο υπουργός Εξωτερικών <b>Μάικ Πομπέο</b> ζήτησε από τους Ιρανούς να δώσουν στις ΗΠΑ οποιαδήποτε απόδειξη «καταστολής» εκ μέρους του ιρανικού καθεστώτος, λέγοντας ότι η Ουάσιγκτον θα επιβάλει κυρώσεις.</p>
    </article>
  </body>
</html>