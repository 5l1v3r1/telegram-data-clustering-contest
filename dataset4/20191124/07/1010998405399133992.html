<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/pochitame-sveta-ekaterina.html"/>
    <meta property="og:site_name" content="bTV Новините"/>
    <meta property="article:published_time" content="2019-11-24T07:39:00+00:00"/>
    <meta property="og:title" content="Почитаме Света Екатерина"/>
    <meta property="og:description" content="Празнуват всички с имената Екатерина, Катя, Катина, Катерина, Кина"/>
  </head>
  <body>
    <article>
      <h1>Почитаме Света Екатерина</h1>
      <h2>Празнуват всички с имената Екатерина, Катя, Катина, Катерина, Кина</h2>
      <address>
        <time datetime="2019-11-24T07:39:00+00:00">24 Nov 2019, 07:39</time>
      </address>
      <p>На 24 ноември православната църква почита света Екатерина. Тя е християнска светица и мъченица, една от най-образованите жени на своето време.</p>
      <p>В Пловдивския край се вярва, че тя предпазва децата от болести, най-вече от шарка. В този регион майките, които имат малки деца, рано сутрин омесват погача и малко кравайче, което намазват с мед. Погачата се раздава за здраве из махалата, а кравайчето се окача на вратата или се хвърля на покрива „за Баба Шарка".</p>
      <p>В Родопската област светицата се почита против тежки болести и висока температура. Жените не работят и не пипат остри предмети, защото се вярва, че ако се порежат, раната няма да зарасне.</p>
      <p>В Странджанския край, Източна Тракия и сред преселниците от Беломорието на деня на св. Катерина се празнувал против мишки (т. нар. Миши празници). Там жените също не работят, не пипат остри и режещи предмети, замазват огнището с кал и раздават със затворени очи варени зърна (боб, царевица и др.), за да „замажат и затворят очите" на мишките.</p>
      <p>Според преданието тя е била дъщеря на Конт, управител на Александрия, Египет по времето на император Максимиан. Майката ѝ тайно изповядвала християнството, я изпраща при един отшелник, който я посвещава във вярата. Преданието разказва, как Екатерина се е срещнала с тогавашния император и се е опитала да го убеди, че извършва грешка като преследва християните. Екатерина успява да привлече към християнската вяра жената на императора Затова е  заповядано да я вкарат в затвора, където тя въвежда в християнството всички, които я посещават. Поради това е осъдена на смърт чрез разпъване на колело. Колелото се разпада, когато Екатерина го докосва, палачите не могат да я екзекутират по този начин и я обезглавяват през 305 година.</p>
    </article>
  </body>
</html>