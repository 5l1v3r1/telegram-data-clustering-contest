<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/conte-al-timone-della-perla-nera-linter-e-da-record-barella-rumore-equivoco-nuovo-spot-brozo-e-pronto-323862"/>
    <meta property="og:site_name" content="FcInterNews.it"/>
    <meta property="article:published_time" content="2019-11-24T07:15:08+00:00"/>
    <meta property="og:title" content="Conte al timone della Perla Nera, l’Inter è da record. Barella, rumore equivoco? Nuovo spot, Brozo è pronto"/>
    <meta property="og:description" content="Come il capitano Achab guadava i sette mari in cerca di vendetta, così l’Inter di Antonio Conte ha dovuto navigare fra le pozze di Torino per uscire indenne da un anticipo insidioso,..."/>
  </head>
  <body>
    <article>
      <h1>Conte al timone della Perla Nera, l’Inter è da record. Barella, rumore equivoco? Nuovo spot, Brozo è pronto</h1>
      <address><time datetime="2019-11-24T07:15:08+00:00">24 Nov 2019, 07:15</time> by <a rel="author">Marco Lo Prato</a></address>
      <p>Come il capitano <b>Achab</b> guadava i sette mari in cerca di vendetta, così l’Inter di Antonio <b>Conte</b> ha dovuto navigare fra le pozze di Torino per uscire indenne da un anticipo insidioso, all’Olimpico casa dell’ex <b>Mazzarri</b>. E’ stata una partita difficile, in cui l’Inter ha sofferto prima di tutto un campo allagato in cui era francamente difficile giocare a calcio. L’ha vinta la squadra più ordinata, compatta, in grado di sfruttare il giusto tempismo per lanciare in verticale i suoi attaccanti. E se il Toro di <b>Mazzarri</b> si è fatto trovare impreparato in più di un’occasione, <b>l’Inter</b> è stata cinica e accorta, sempre sul chi va là: senza mezze misure, se la manovra non decolla si spazza. <b>Conte</b> ha segnato un record di punti che durava dagli anni ’50, ma non basta: la <b>Juventus</b> è ancora lì davanti. Vista la distanza abissale con il resto della <b>Serie</b> <b>A</b><b>,</b> è una sfida a due: quanto riuscirà l’Inter a mantenere i ritmi follia degli otto volte campioni d’Italia? Il bello arriva adesso.<br/><br/><b>LU-LA IS BACK </b>- Con questi due gol, sono sedici le reti segnate dalla coppia di attaccanti più prolifica della <b>Serie A</b>. <b>Lukaku</b> e <b>Lautaro</b> stanno letteralmente trascinando <b>l’Inter</b> verso vette inaspettate, aiutando Conte a sviluppare la sua idea di calcio e facendo sì che la squadra si trovi sempre a proprio agio nel gioco di sponde e movimenti che i <b>Lu</b>-<b>La</b> portano in dote. Contro il <b>Torino</b>, il duetto nerazzurro continua a macinare numeri impressionanti, correndo a perdifiato dietro ogni pallone. E, soprattutto, grazie a loro due l’Inter ha ricominciato a segnare in contropiede: c’è una mente illuminata che serve loro i palloni (qualcuno ha detto <b>Brozovic</b>?), ma i tagli che <b>Lukaku</b> e <b>Lautaro</b> fanno sono letali. Il primo imbambola Izzo, il secondo temporeggia, sembra perdere l’attimo, e invece colpisce lì dove fa più male. Avrebbe anche l’occasione di fare lo 0-4, ma la palla esce di pochissimo a fil di palo. Intanto, <b>Lukaku</b> è arrivato all’ottavo anno di fila in doppia cifra realizzativa. <b>Lautaro</b> a metà novembre, ha eguagliato il record di gol della scorsa stagione.<br/><br/><b>CRACK SOSPETTO - </b>Il momento più brutto della gara <b>dell’Inter</b> è senza dubbio l’uscita dal campo di <b>Barella</b>, che ha consegnato la squadra a qualche minuto di panico - fortunatamente a ridosso dell’intervallo. <b>Conte</b> ha ridisegnato i suoi, ma la smorfia di dolore del cagliaritano (oltre al fatto che il giocatore ha detto di aver sentito il ginocchio fare “crack”) non lasciavano presagire nulla di buono. <b>L’Inter</b> ha comunicato che per Barella si tratta di una contusione al ginocchio che verrà rivalutata nei prossimi giorni: in questo caso, le opzioni peggiori sarebbero scongiurate. Tuttavia l’Inter non ha buona sorte con gli infortuni, nelle ultime stagioni: le probabilità che <b>Conte</b> debba giocarsi la qualificazione in <b>Champions</b> <b>League</b> con letteralmente tre centrocampisti disponibili (di cui uno è <b>Borja</b> <b>Valero</b>, che costringerebbe Brozovic a giocare “fuori ruolo”) è concreta.<br/><br/><b>INFINITO -</b> Proprio lui, <b>Brozovic</b>. L’uomo dei palloni intelligenti, della calma olimpionica. Quest’oggi ha messo due compagni in porta, oltre ad aver fatto girare la squadra in mezzo al pantano di <b>Torino</b>. Come se non bastasse, quando entra <b>Borja</b> <b>Valero</b> si mette a fare l’interno di centrocampo per poi essere spostato in una posizione ibrida, a metà fra l’essere un centrocampista e un esterno - con <b>Biraghi</b> che arretra in una difesa a 5, con <b>D’Ambrosio</b> dall’altro lato. Come in quel vecchio spot, <b>Brozovic</b> è letteralmente inesauribile. E come lui, <b>Conte. </b>Che non ha avuto problemi a lasciare il predominio agli avversari: nel secondo tempo voleva solo gestire le energie. E ci è riuscito perché oltre alla classe di <b>De</b> <b>Vrij</b>, anche <b>Brozovic</b> è riuscito a emergere come leader tecnico in un contesto qualitativamente disastrato come quello in cui <b>Inter</b> e <b>Toro</b> si sono affrontate ieri sera. Portare a casa con relativa tranquillità una partita come quella di ieri è un altro segnale importante: Conte controlla ogni dettaglio e guida il suo vascello, la <b>Perla</b> <b>Nera</b> d’Appiano Gentile, verso nuovo orizzonti. In barba a Jack Sparrow e I sette mari. </p>
    </article>
  </body>
</html>