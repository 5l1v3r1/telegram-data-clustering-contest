<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/sviat/prizrakyt-v-ukrajna-kojto-presledva-kremyl-6102469"/>
    <meta property="og:site_name" content="Vesti"/>
    <meta property="article:published_time" content="2019-11-24T07:46:00+00:00"/>
    <meta property="og:title" content="Призракът на сваления над Украйна самолет преследва Кремъл"/>
    <meta property="og:description" content="Нови разкрития на международната следствена група още по-ясно сочат накъде водят следите, пише &quot;Дойче веле&quot;"/>
  </head>
  <body>
    <article>
      <h1>Призракът на сваления над Украйна самолет преследва Кремъл</h1>
      <h2>Нови разкрития на международната следствена група още по-ясно сочат накъде водят следите, пише "Дойче веле"</h2>
      <address>
        <time datetime="2019-11-24T07:46:00+00:00">24 Nov 2019, 07:46</time>
      </address>
      <aside>
        <a href="https://vbox7.com/emb/external.php?vid=c91f131cc1&amp;autoplay=1">Видео</a>
      </aside>
      <p>Денят 9 март се очертава като една от най-неприятните дати за Кремъл догодина. На този ден съдът в Хага ще гледа процеса срещу заподозрените за свалянето на малайзийския пътнически полет MH17 над Украйна на 17 юли 2014 година.</p>
      <p>298 човека - пасажери и екипаж загинаха, когато самолетът беше ударен с ракета "Бук" над контролираната от руски сепаратисти територия.</p>
      <p>Международен екип от следователи, ръководен от холандски полицейски инспектор, твърди, че зенитно-ракетният комплекс е внесен в Украйна от Русия.</p>
      <p>Засега следователите говорят за четирима заподозрени, които най-вероятно ще бъдат изправени на съд в тяхно отсъствие – трима руски и един украински гражданин. Всички те имат съмнителни постсъветски военни биографии. Никой от тях не е познат на широката общественост, пише<a href="https://www.dw.com/bg/%D0%BF%D1%80%D0%B8%D0%B7%D1%80%D0%B0%D0%BA%D1%8A%D1%82-%D0%BD%D0%B0-%D1%81%D0%B2%D0%B0%D0%BB%D0%B5%D0%BD%D0%B8%D1%8F-%D0%BD%D0%B0%D0%B4-%D1%83%D0%BA%D1%80%D0%B0%D0%B9%D0%BD%D0%B0-%D1%81%D0%B0%D0%BC%D0%BE%D0%BB%D0%B5%D1%82-%D0%BF%D1%80%D0%B5%D1%81%D0%BB%D0%B5%D0%B4%D0%B2%D0%B0-%D0%BA%D1%80%D0%B5%D0%BC%D1%8A%D0%BB/a-51380081"> "Дойче веле". </a></p>
      <p>
        <b>Нови доказателства</b>
      </p>
      <p>Новите разкрития на екипа може да променят това. Следователите публикуваха на сайта си записи на прихванати телефонни разговори между проруските сепаратисти, в които са замесени руският министър на отбраната Сергей Шойгу и Владислав Сурков, съветник и специален отговорник за Украйна на президента Владимир Путин.</p>
      <p>Тези записи показват сериозното влияние на Русия върху самообявилите се за народни републику Донецк и Луганск. В един от записите Александър Бородай, руски гражданин, който през 2013 година се провъзгласи за премиер на Донецк, декларира недвусмислено, че неговата основна цел е "да защитавам интересите на Руската федерация".</p>
      <p>
        <a href="https://www.vesti.bg/sviat/pilotyt-obviniavan-ot-rusiia-za-mh17-nameren-myrtyv-6080457">Пилотът, обвиняван от Русия за MH17, намерен мъртъв</a>
      </p>
      <p>Това не е първият случай, при който изплуват подобни записи. Украинските служби за сигурност и разследващият сайт “Белингкат“ са публикували и в миналото подобни материали. Но досега Москва отрича каквото и да е участие в свалянето на MH17 и определя материалите като "фалшиви новини" и "манипулация", част от „пропагандните усилия" на Киев.</p>
      <p>
        <b>Кой е спуснал заповедите?</b>
      </p>
      <p>Новите записи обаче са официални документи и ще бъдат използвани като доказателства на прокуратурата пред нидерланския съд. Те опровергават твърденията на Кремъл, че сепаратистите са независими играчи. Фактически доказват точно обратното: не може да се говори за "републики". Това са по-скоро руски пратеници, които управляват тези територии съвместно с хора на високи позиции в Москва.</p>
      <p>
        <a href="https://www.vesti.bg/sviat/holandiia-zaiavi-che-rusiia-e-otgovorna-za-mh17-shte-tyrsi-kompensacii-6082709">Холандия държи Русия отговорна за свалянето на полет MH17</a>
      </p>
      <p>Съдът трябва да разкрие веригата, по която са спуснати заповедите да бъдат доставени ракетите "Бук" в Украйна. След последните публикации на следователите е все по-вероятно, че доказателствата водят към Кремъл.</p>
      <p>Почти никой не вярва, че свалянето на малайзийския Боинг е било умишлено. По-вероятната хипотеза е, че бунтовниците са вярвали, че стрелят по украински военно-транспортен самолет. Те дори се похвалиха с това в социалните мрежи, преди да разберат грешката си и да изтрият публикациите.</p>
      <p>Процесът тотално ще делегитимира твърденията на Кремъл, че „украински националисти" водят гражданска война срещу мирното население на предимно рускоговорящия регион Донбас и че Русия няма нищо общо с това.</p>
      <p>
        <b>Доказване на влиянието на Кремъл</b>
      </p>
      <p>Политиката на Русия в Украйна може да се окаже в центъра на процеса. Западът до голяма степен забрави войната, в която Кремъл има сериозно участие. Един процес, базиран на новите разкрития, може да промени това и да доведе до негативни последици за Москва.</p>
      <p>Въпреки че твърди обратното, властта в Русия следи общественото мнение на Запад. Тя се надява да измори Запада и да го принуди да прекрати подкрепата си за Украйна. Стремежите са по този начин имплицитно да бъде потвърдено руското господство в остатъците от постсъветския свят.</p>
      <p>
        <a href="https://www.vesti.bg/sviat/putin-obvini-kiev-che-prechi-na-razsledvaneto-na-polet-mh17-6027096">Путин обвини украинските сили, че бомбардират мястото на катастрофата на МН17</a>
      </p>
      <p>Путин се опитва да принуди новия президент на Украйна, Володимир Зеленски, да спазва Споразумението от Минск и да даде специален статут на контролирания от Русия регион Домбаск. Путин се надява, че при такъв сценарий европейските, дори и американските санкции срещу режима му ще бъдат разхлабени, ако не и свалени.</p>
      <p>
        <b>Как роднините на жертвите могат да осъдят управляващите в Русия</b>
      </p>
      <p>Процес, който разкрива руското влияние върху свалянето на MH17, ще нанесе тежки поражения върху стратегията на Кремъл. Той ще принуди украинския президент да следва твърда линия срещу Москва и да заглуши гласовете от Европейския съюз, които настояват за подновяване на диалога с Путин.</p>
      <p>
        <a href="https://www.vesti.bg/temi-v-razvitie/tema-samoletnata-katastrofa-v-iztochna-ukrajna/kiev-moskva-i-separatistite-se-obviniavat-za-samoleta-6017610">Киев, Москва и сепаратистите си разменят обвинения за падналия самолет</a>
      </p>
      <p>Ако се докаже, че са замесени висшестоящи представители на режима, близки на жертвите могат да решат да съдят управляващите в Москва за обезщетение. На Кремъл ще се наложи да изплати компенсациите, за да избегне скандал. Но това би се равнявало на признаване на вината.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/sviat/chetirima-zapodozreni-za-svalianeto-na-polet-mh17-6096697"/>
        <a href="https://www.vesti.bg/sviat/evropa/oficialno-raketa-buk-e-svalila-polet-mn17-6043735"/>
        <a href="https://www.vesti.bg/temi-v-razvitie/tema-ukrajna/chasti-ot-raketa-buk-sred-ostankite-samoleta-v-ukrajna-6040832"/>
      </related>
    </article>
  </body>
</html>