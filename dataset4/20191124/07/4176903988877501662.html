<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/premijera-predstave-fine-mrtve-djevojke-u-bdp-u-2/"/>
    <meta property="og:site_name" content="Krstarica"/>
    <meta property="article:published_time" content="2019-11-24T07:04:00+00:00"/>
    <meta property="og:title" content="Premijera predstave „Fine mrtve d(j)evojke“ u BDP-u"/>
    <meta property="og:description" content="BEOGRAD - Predstava &quot;Fine mrtve d(j)evojke&quot; prema tekstu Mate Matišića i u režiji Patrika Lazića sinoć je premijerno izvedena na Maloj sceni Beogradskog"/>
  </head>
  <body>
    <article>
      <h1>Premijera predstave „Fine mrtve d(j)evojke“ u BDP-u</h1>
      <address><time datetime="2019-11-24T07:04:00+00:00">24 Nov 2019, 07:04</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Predstava „Fine mrtve<br/>d(j)evojke“ prema tekstu Mate Matišića i u režiji Patrika Lazića sinoć je premijerno izvedena na Maloj sceni Beogradskog dramskog pozorišta.</p>
      <p>Priča je bazirana na istoimenom, nagrađivanom hrvatskom filmu iz 2002. godine o dve lezbijke koje se doseljavaju u novu zgradu, a glavne uloge u predstavi poveren su glumicama Ivi Ilinčić i Ivani Nikolić.</p>
      <p>Drama otkriva likove komšija u posleratnom „ludilu“, koji su redom velike patriote i vernici koji ubijaju, siluju i abortiraju, brižne roditelje koji podižu frustriranu decu, kao i one retke „dobre“ koji uvek ćute…</p>
      <p>Reč je o priči koja, između ostalog, govori o mržnji i frustracijama zbog nedostatka ljubavi.</p>
      <p>„Postoji jedan društveni paradoks koji je po meni duboko pogrešan i nastran i o kojem sam hteo da napravim predstavu. To je činjenica da je društveno prihvatljivije mrzeti bilo koga, nego voleti. Ovo nije još jedna gej-frendli predstava, mi čak i nismo politički korektni u njoj, nema crnih i belih, svi su u najmanju ruku sivi i ogrezli u mržnju. Zato mislim da se ova predstava bavi puno širim problemom od toga ko s kime spava“, izjavio je reditelj predstave Patrik Lazić.</p>
      <p>U predstavi igra mnogobrojna glumačka ekipa, a među njima su Milena Predić Ilinčić, Ivana Nikolić, Jadranka Selec, Milan Zarić, Paulina Manov, Ivan Tomić…</p>
      <p>(Tanjug)</p>
    </article>
  </body>
</html>