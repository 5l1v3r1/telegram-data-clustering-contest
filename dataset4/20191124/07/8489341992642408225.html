<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806982/%DA%A9%D9%85%D8%A8%D9%88%D8%AF-%D8%AC%D8%AF%DB%8C-%D9%85%D8%AD%DB%8C%D8%B7-%D8%A8%D8%A7%D9%86-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T07:30:00+00:00"/>
    <meta property="og:title" content="کمبود جدی محیط بان در کشور"/>
    <meta property="og:description" content="معاون محیط زیست طبیعی سازمان حفاظت محیط زیست گفت: با توجه به افزایش مناطق حفاظت شده و وظایف سازمان محیط زیست، در زمینه تعداد کارکنان و محیط بانان در حال حاضر هم با کمبود جدی مواجه هستیم."/>
  </head>
  <body>
    <article>
      <h1>کمبود جدی محیط بان در کشور</h1>
      <h2>معاون محیط زیست طبیعی سازمان حفاظت محیط زیست گفت: با توجه به افزایش مناطق حفاظت شده و وظایف سازمان محیط زیست، در زمینه تعداد کارکنان و محیط بانان در حال حاضر هم با کمبود جدی مواجه هستیم.</h2>
      <address>
        <time datetime="2019-11-24T07:30:00+00:00">24 Nov 2019, 07:30</time>
      </address>
      <p>به گزارش گروه اجتماعی خبرگزاری دانشجو، کیومرث کلانتری در یازدهمین نشست شورای راهبری و توسعه مدیریت که با حضور معاونان سازمان حفاظت محیط زیست برگزارشد، افزود: کارکنان و محیط بانان سازمان حفاظت محیط زیست هم اکنون در شرایط نامطلوبی انجام وظیفه می‌کنند. برخی از آنان حتی یک روز مرخصی هم ندارند و مزایایی هم به این افراد تعلق نمی‌گیرد.<br/><br/>در این جلسه در خصوص وضعیت کارکنان سازمان حفاظت محیط زیست و تعداد آنان بحث شد، زیرا طبق تکلیف برنامه ششم توسعه سازمان‌های دولتی مکلف به کاهش نیروی انسانی خود هستند.<br/><br/>در بخش دیگری از این جلسه علی اصغر دانشیان - معاون توسعه مدیریت، حقوقی و امورمجلس سازمان حفاظت محیط زیست - به تشریح عملکرد سازمان در سال گذشته پرداخت و گفت: موفقیت سازمان در جشنواره شهید رجایی اتفاقی نبود، سال ۹۷ سازمان نسبت به سال قبل ۳۳ درصد رشد داشته است که نتیجه تلاش کارکنان و مدیران این سازمان است و تلاش می‌کنیم در سال ۹۸ هم رشد مناسب‌تری داشته باشیم.<br/><br/>در ادامه این نشست امیر زند پازندی - رئیس مرکز برنامه، بودجه، فناوری اطلاعات، بازرسی و مدیریت عملکرد سازمان حفاظت محیط زیست - اظهارکرد: در حال حاضر و با توجه به آمار و ارقام، سازمان حفاظت محیط زیست با پرسنلی کمتر از ظرفیت واقعی خود مشغول به کار و فعالیت است.<br/><br/>به گزارش پایگاه اطلاع رسانی سازمان حفاظت محیط زیست، پازندی در پایان گفت: امید است با تصویب سند برنامه نیروی انسانی سازمان حفاظت محیط زیست و جذب نیروی انسانی متخصص و کارآمد، زیر ساخت‌های لازم برای اعتلای محیط زیست کشورمان در سند ۱۴۰۴ و با هدف ایجاد محیط زیست مطلوب‌تر بیش از پیش فراهم شود.</p>
    </article>
  </body>
</html>