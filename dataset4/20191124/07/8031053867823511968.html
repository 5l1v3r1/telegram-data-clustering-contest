<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%ce%bf%ce%bb%ce%b9%ce%b2%ce%af%ce%b1-%cf%84%ce%bf-%ce%ba%ce%bf%ce%b9%ce%bd%ce%bf%ce%b2%ce%bf%cf%8d%ce%bb%ce%b9%ce%bf-%ce%b5%ce%bd%ce%ad%ce%ba%cf%81%ce%b9%ce%bd%ce%b5-%ce%bd%ce%bf%ce%bc%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T07:47:30+00:00"/>
    <meta property="og:title" content="Βολιβία: Το κοινοβούλιο ενέκρινε νομοσχέδιο για τη διεξαγωγή νέων εκλογών χωρίς τον Μοράλες"/>
    <meta property="og:description" content="Το κοινοβούλιο της Βολιβίας έδωσε χθες Σάββατο την έγκρισή του για τη διεξαγωγή νέων προεδρικών και βουλευτικών εκλογών χωρίς τη συμμετοχή του Έβο Μοράλες, μια κίνηση που αναμένεται να προσφέρει μια διέξοδο στην πολιτική κρίση που ξέσπασε μετά τις εκλογές της 20ης Οκτωβρίου."/>
  </head>
  <body>
    <article>
      <h1>Βολιβία: Το κοινοβούλιο ενέκρινε νομοσχέδιο για τη διεξαγωγή νέων εκλογών χωρίς τον Μοράλες</h1>
      <address>
        <time datetime="2019-11-24T07:47:30+00:00">24 Nov 2019, 07:47</time>
      </address>
      <p>
        <b>Το κοινοβούλιο της Βολιβίας έδωσε χθες Σάββατο την έγκρισή του για τη διεξαγωγή νέων προεδρικών και βουλευτικών εκλογών χωρίς τη συμμετοχή του Έβο Μοράλες, μια κίνηση που αναμένεται να προσφέρει μια διέξοδο στην πολιτική κρίση που ξέσπασε μετά τις εκλογές της 20ης Οκτωβρίου.</b>
      </p>
      <p>Το νομοσχέδιο εγκρίθηκε χθες το βράδυ από τους βουλευτές, λίγες ώρες μετά τη θετική ψήφο των γερουσιαστών. Για να ισχύσει το νομοσχέδιο πρέπει να το υπογράψει η αυτοανακηρυχθείσα μεταβατική πρόεδρος Τζανίνες Άνιες. Η ίδια έχει δηλώσει πως θα το κάνει, αν και δεν έχει διευκρινίσει πότε.</p>
      <p>Την ίδια ώρα η μεταβατική κυβέρνηση ξεκίνησε «διάλογο» με στόχο την ειρήνευση στη Βολιβία, όπου 32 άνθρωποι έχουν σκοτωθεί σε βίαια επεισόδια μετά τις προεδρικές εκλογές.</p>
      <p>Το κείμενο που εγκρίθηκε από το κοινοβούλιο προβλέπει κυρίως την ακύρωση των εκλογών αυτών. Παράλληλα απαγορεύει σε όποιο πρόσωπο έχει εκτίσει δύο διαδοχικές θητείες στην προεδρία να θέσει υποψηφιότητα για μία τρίτη, κλείνοντας με αυτό τον τρόπο τον δρόμο σε μια νέα υποψηφιότητα του Μοράλες, ο οποίος έχει εκτίσει ήδη τρεις θητείες.</p>
      <p>Το κόμμα του Μοράλες, το Κίνημα προς τον Σοσιαλισμό (MAS), που διαθέτει την πλειοψηφία στο κοινοβούλιο ψήφισε υπέρ του νομοσχεδίου.</p>
      <figure>
        <img src="https://www.pentapostagma.gr/wp-content/uploads/2019/11/265f5bfab1ee4075bbce9c7652627a84.jpg"/>
      </figure>
      <h3>«Αμνηστία»</h3>
      <p>Εξάλλου η μεταβατική κυβέρνηση ξεκίνησε «διάλογο» με τους διαδηλωτές χθες το βράδυ στη Λα Πας. Στόχος της συνάντησης, επεσήμανε ο υπουργός Δημόσιων Έργων Γιέρκο Νούνιες, είναι να έχουμε μια χώρα «100% ελεύθερη από μπλοκαρίσματα».</p>
      <p>Εδώ και περισσότερο από μία εβδομάδα οι υποστηρικτές του Μοράλες, που ζητούν την αποχώρηση της Άνιες, έχουν κλείσει τους δρόμους που οδηγούν από τη Λα Πας στις αγροτικές περιοχές στο κέντρο της Βολιβίας, γεγονός που έχει προκαλέσει ελλείψεις σε τρόφιμα στην πρωτεύουσα.</p>
      <p>Οι διαδηλωτές εμποδίζουν την πρόσβαση και σε ένα διυλιστήριο στο Ελ Άλτο, κοντά στη Λα Πας.</p>
      <p>Η χώρα των Άνδεων είναι βαθιά διχασμένη μεταξύ των υποστηρικτών του Μοράλες, ανάμεσά τους πολλοί αυτόχθονες, και των επικριτών του, κυρίως κάτοικοι των πόλεων ανώτερης κοινωνικής τάξης.</p>
      <p>Ο Μοράλες αναγκάστηκε να αυτοεξοριστεί έπειτα από 14 χρόνια στην εξουσία και οι υποστηρικτές του καταγγέλλουν ότι έπεσε θύμα «πραξικοπήματος».</p>
      <p>Από την πλευρά της η μεταβατική κυβέρνηση της Βολιβίας κατηγορεί τον Μοράλες ότι υποκινεί τις συγκρούσεις από το Μεξικό. Ο υπουργός Εσωτερικών Αρτούρο Μουρίγιο ανακοίνωσε την Παρασκευή ότι κατέθεσε μήνυση εναντίον του Μοράλες για «στάση και τρομοκρατία», καταγγέλλοντας ότι κάλεσε τους υποστηρικτές του να «περικυκλώσουν» τις πόλεις. Η εισαγγελία έχει αρχίσει έρευνα.</p>
      <p>Σε απάντηση οι γερουσιαστές του MAS κατέθεσαν χθες νομοσχέδιο με στόχο να εξαιρεθεί ο πρώην πρόεδρος από ποινικές διώξεις, όμως η Άνιες αμέσως προειδοποίησε ότι θα αρνηθεί να υπογράψει νομοσχέδιο που προσφέρει «αμνηστία» σε όσους «διέπραξαν εγκλήματα, χλεύασαν τους νόμους και προέβησαν σε παραβιάσεις».</p>
      <p>Τα δύο παιδιά του Έβο Μοράλες, η Εβαλίζ Μοράλες Αλβαράδο και ο Άλβαρο Μοράλες Περέδο, έφτασαν χθες το απόγευμα στο Μπουένος Άιρες, αφού τους επετράπη να φύγουν από τη Βολιβία.</p>
    </article>
  </body>
</html>