<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301301/%D9%81%D8%B9%D8%A7%D9%84%DB%8C%D8%AA-%D8%A8%DB%8C%D8%B4-%D8%A7%D8%B2-%DB%B3%DB%B0%DB%B0-%D9%85%D8%B1%DA%A9%D8%B2-%D9%85%D8%B4%D8%A7%D9%88%D8%B1%D9%87-%D8%AA%D8%AE%D8%B5%D8%B5%DB%8C-%D9%88-%D8%A7%D8%B2%D8%AF%D9%88%D8%A7%D8%AC-%D8%AC%D9%88%D8%A7%D9%86%D8%A7%D9%86-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:18:48+00:00"/>
    <meta property="og:title" content="فعالیت بیش از ۳۰۰ مرکز مشاوره تخصصی و ازدواج جوانان در کشور"/>
    <meta property="og:description" content="مدیرکل دفتر برنامه‌ریزی و توسعه اجتماعی جوانان وزارت ورزش و جوانان از راه‌اندازی ۱۰۹ مرکز تخصصی مشاوره و ازدواج در ۶ ماه نخست امسال خبر داد."/>
  </head>
  <body>
    <article>
      <h1>فعالیت بیش از ۳۰۰ مرکز مشاوره تخصصی و ازدواج جوانان در کشور</h1>
      <address><time datetime="2019-11-24T07:18:48+00:00">24 Nov 2019, 07:18</time> by <a rel="author">پریشاد احمدی</a></address>
      <p>مدیرکل دفتر برنامه‌ریزی و توسعه اجتماعی جوانان وزارت ورزش و جوانان از راه‌اندازی ۱۰۹ مرکز تخصصی مشاوره و ازدواج در ۶ ماه نخست امسال خبر داد.</p>
      <p><b>اعظم کریمی در گفت‌وگو با ایسنا</b> با بیان اینکه تاکنون در مجموع  ۳۰۰ مرکز مشاوره تخصصی ازدواج و خانواده مجوز فعالیت خود را زیر نظر وزارت ورزش و جوانان دریافت کرده‌اند، گفت: مجوز فعالیت‌های مراکز تخصصی مشاوره ازدواج و خانواده به موجب ترویج فرهنگ مشاوره ازدواج و ایجاد زمینه اشتغال پایدار برای فارغ التحصیلان رشته مشاوره و روان شناسی و رشته‌های مرتبط با همکاری سازمان نظام روان‌شناسی صادر می‌شود.</p>
      <p>وی افزود: در این مراکز تیمی متشکل از روانشناسان، مشاوران متخصص و متعهد و مشاور دینی به جوانان و خانواده‌ها در خصوص یادگیری مهارت‌های زندگی مشترک، توانمندی در زندگی، پیشگیری از طلاق و مشاوره‌های پیش از طلاق یاری می‌رساند.</p>
      <p>مدیرکل دفتر برنامه ریزی و توسعه اجتماعی جوانان وزارت ورزش و جوانان با اشاره به رشد فعالیت‌های این مراکز در سال ۹۸ گفت: این درحالیست که در سال ۹۳ و ۹۴، ۵۶ مرکز، سال ۹۵ ۶۰ مرکز ، سال ۹۶ هم ۶۵ مرکز و سال ۹۷ نیز ۱۰ مرکز مشاوره تخصصی ازدواج و خانواده زیر نظر این وزارت‌خانه مجوز فعالیت دریافت کرده‌اند.</p>
      <p>کریمی در خصوص برگزاری کارهای آموزش ازدواج در سال ۹۸ نیز گفت: امسال در ۲۵۱ شهر، ۱۳۰۸ کارگاه با حضور ۳۶ هزار و ۹۱۹   شرکت کننده برگزار شده است. افراد متقاضی نیز در صورت داشتن صلاحیت‎های لازم که مهم‌ترین آن داشتن پروانه مشاوره از سازمان نظام روان شناسی کشور است، می‌توانند درخواست خود را ارائه دهند و بعد از بررسی و احراز شرایط لازم به آنها مجوز داده می‌شود.</p>
      <p>انتهای پیام</p>
    </article>
  </body>
</html>