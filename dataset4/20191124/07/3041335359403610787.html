<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/greece/astynomika/sokaristiko-troxaio-oikogeneia-epestrefe-apo-gamo-kai-tin-perimene-o-thanatos/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T07:30:03+00:00"/>
    <meta property="og:title" content="Σοκαριστικό τροχαίο: Οικογένεια επέστρεφε από γάμο και την περίμενε ο θάνατος"/>
    <meta property="og:description" content="Σοκάρουν οι εικόνες από το τροχαίο…"/>
  </head>
  <body>
    <article>
      <h6 class="kicker">Λαμία</h6>
      <h1>Σοκαριστικό τροχαίο: Οικογένεια επέστρεφε από γάμο και την περίμενε ο θάνατος</h1>
      <h2>Σοκάρουν οι εικόνες από το τροχαίο…</h2>
      <address><time datetime="2019-11-24T07:30:03+00:00">24 Nov 2019, 07:30</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Σε τραγωδία κατέληξε τα ξημερώματα η έξοδος μιας οικογένειας στη Λαμία.</p>
      <p>Ειδικότερα, η τετραμελής οικογένεια είχε παραστεί σε ένα γάμο, αλλά κατά την επιστροφή στο σπίτι, το αυτοκίνητο που οδηγούσε ο 37χρονος πατέρας συγκρούστηκε μετωπικά με αυτοκίνητο που βγήκε από παράδρομο.</p>
      <p>
        <a href="https://www.in.gr/2019/11/24/world/ipa-kindyneyei-fylakisi-epeidi-kykloforouse-gymnostithi-sto-spiti-tis/">ΗΠΑ : Κινδυνεύει με φυλάκιση επειδή κυκλοφορούσε γυμνόστηθη στο σπίτι της</a>
      </p>
      <figure>
        <img src="https://www.in.gr/wp-content/uploads/2019/11/lamia5-600x450.jpg"/>
      </figure>
      <p>Ακαριαία πέθανε ο πατέρας, η μητέρα είναι πολύ σοβαρά τραυματισμένη, ενώ ελαφρύτερα είναι τα δύο κοριτσάκια τους, αλλά και οι δύο επιβάτες του άλλου αυτοκινήτου.</p>
      <p>Όπως μεταδίδει το lamiareport.gr η θανατηφόρα μετωπική σύγκρουση έγινε λίγα λεπτά πριν τις 5:00′ τα ξημερώματα στον παράδρομο, λίγο πριν τα φανάρια «Σερδάρη».</p>
      <figure>
        <img src="https://www.in.gr/wp-content/uploads/2019/11/lamia3-600x381.jpg"/>
      </figure>
      <p>Το μαύρο Mercedes, στο οποίο επέβαινε μια τετραμελής οικογένεια από τη Λαμία, ανέβαινε κανονικά με κατεύθυνση προς Λαμία.</p>
      <p>Την ίδια στιγμή από τον παράδρομο που έρχεται από τον Άγιο Τρύφωνα βγήκε το BMW στο οποίο επέβαιναν δυο νεαροί από τη Στυλίδα.</p>
      <p>Τα δυο αυτοκίνητα συγκρούστηκαν μετωπικά με αποτέλεσμα να σκοτωθεί επί τόπου ο 37χρονος οδηγός της Mercedes και να τραυματιστεί σοβαρά η γυναίκα του. Στο αυτοκίνητο επίσης επέβαιναν και τα δυο κοριτσάκια του άτυχου ζευγαριού, ηλικίας περίπου 8-10 ετών, που σύμφωνα με πληροφορίες τραυματίστηκαν, αλλά δεν φαίνεται να κινδυνεύει η ζωή τους.</p>
      <figure>
        <img src="https://www.in.gr/wp-content/uploads/2019/11/lamia2-600x450.jpg"/>
      </figure>
      <p>Οι δυο νεαροί από το BMW παρά τη σφοδρότητα της σύγκρουσης τραυματίστηκαν πολύ ελαφρά.</p>
      <p>Οι πληροφορίες λένε ότι η οικογένεια από τη Λαμία επέστρεφε από γάμο και μάλιστα τα δυο κοριτσάκια ήταν και παρανυφάκια. Κανένας δεν μπορούσε να φανταστεί ότι στην επιστροφή τους είχε στήσει καρτέρι ο θάνατος.</p>
      <p>Τον 37χρονο νεκρό οδηγό και τους τραυματίες απεγκλώβισαν άνδρες της 7ης ΕΜΑΚ, της ΠΥ Λαμίας μαζί με το πλήρωμα του ΕΚΑΒ που τους μετέφερε στο σημείο.</p>
      <figure>
        <img src="https://www.in.gr/wp-content/uploads/2019/11/lamia1-600x450.jpg"/>
      </figure>
      <p>Στο σημείο βρέθηκε και ο Διοικητής της Τροχαίας Λαμίας Ανδρέας Κυρίτσης, ο οποίος μαζί με τους αξιωματικούς του, ερευνούν τις ακριβείς συνθήκες κάτω από τις οποίες έγινε το θανατηφόρο τροχαίο.</p>
      <p>
        <a href="https://www.tanea.gr/2019/11/24/greece/megales-anatropes-sta-kteo-deite-pos-tha-ginontai-oi-elegxoi-sta-palaia-aytokinita/">Μεγάλες ανατροπές στα ΚΤΕΟ - Δείτε πώς θα γίνονται οι έλεγχοι στα παλαιά αυτοκίνητα</a>
      </p>
    </article>
  </body>
</html>