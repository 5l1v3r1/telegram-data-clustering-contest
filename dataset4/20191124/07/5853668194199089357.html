<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttoudinese.it/primo-piano/ramarri-secondi-non-ci-si-puo-piu-nascondere-la-nostra-cenerentola-diventera-principessa-72166"/>
    <meta property="og:site_name" content="TuttoUdinese.it"/>
    <meta property="article:published_time" content="2019-11-24T07:00:47+00:00"/>
    <meta property="og:title" content="Ramarri secondi, non ci si può più nascondere. La nostra Cenerentola diventerà principessa?"/>
    <meta property="og:description" content="Dopo la partita non vinta, ma stravinta dal Pordenone ieri al Friuli contro il più attrezzato Perugia, l'ambiente neroverde non può piu ricoprire il ruolo di giovane comparsa. Si tratta di una vera e propria favola di Cenerentola dove la scarpetta è stata infilata nei piedi fatati di Gavazzi, Ciurria e Mazzocco che hanno portato la squadra friulana ad annichilire il Perugia con un roboante 3 a 0. Risultato che poteva essere anche molto più largo senza gli ottimi interventi di Vicario."/>
  </head>
  <body>
    <article>
      <h1>Ramarri secondi, non ci si può più nascondere. La nostra Cenerentola diventerà principessa?</h1>
      <address><time datetime="2019-11-24T07:00:47+00:00">24 Nov 2019, 07:00</time> by <a rel="author">Diego Cristiani</a></address>
      <figure>
        <img src="https://net-storage.tccstatic.com/storage/tuttoudinese.it/img_notizie/thumb1/9b/9b9e58580b783e136b23fa8fb6445b9b-20773-d41d8cd98f00b204e9800998ecf8427e.jpg"/>
      </figure>
      <p>Dopo la partita non vinta, ma stravinta dal Pordenone ieri al Friuli contro il più attrezzato Perugia, l'ambiente neroverde non può piu ricoprire il ruolo di giovane comparsa. Si tratta di una vera e propria favola di Cenerentola dove la scarpetta è stata infilata nei piedi fatati di Gavazzi, Ciurria e Mazzocco che hanno portato la squadra friulana ad annichilire il Perugia con un roboante 3 a 0. Risultato che poteva essere anche molto più largo senza gli ottimi interventi di Vicario.</p>
      <p>Primo tempo relativamente equilibrato con il Pordenone a pressare alto sui portatori di palla umbri costringendo la squadra di Oddo al lancio lungo verso Iemmello ben controllato dai centrali neroverdi. I friulani sono molto pericolosi quando riconquistano palla sulla trequarti avversaria e colpiscono la traversa con Pobega, rientrato alla grande dall'infortunio. Nel secondo tempo il dominio ramarro si fa evidente, complice anche la prestazione della squadra perugina che sparisce dal campo. Il Pordenone ringrazia, impone il suo gioco e sblocca la partita con un siluro da fuori di Gavazzi che batte l'incolpevole Vicario. Chi si aspettava la reazione umbra deve invece assistere alla prova di forza e maturità dei ragazzi di Tesser che prima raddoppiano con Ciurria che supera Vicario sfruttando l'assist al bacio di Strizzolo, sempre più padrone dell'attacco ramarro, poi chiudono l'incontro con l'inserimento di Mazzocco sulla grande intuizione di Misuraca. </p>
      <p>Mister Tesser si dice contento della prestazione dei suoi, del carattere e dell'unità di questa squadra che partita dopo partita dimostra di poter stare ad alti livelli in questo campionato di serie B che ora li vede al secondo posto dietro al Benevento. L'allenatore e i suoi ragazzi si nascondo dietro alle frasi di rito come "pensiamo partita per partita" o "dobbiamo continuare a lavorare" ma ci sembra che anche loro sentano questa magia nell'aria. Il gruppo è unito e rema dalla stessa parte, i sostituiti non fanno rimpiangere gli assenti e forniscono prestazioni importanti come oggi Pasa che sostituisce alla grande lo squalificato Burrai.</p>
      <p>Una canzone di Cenerentola della Disney diceva "con salagadula puoi far tutto quel che vuoi ma la frase però che tutto può è bibidi bobidi bù". I ragazzi e mister Tesser stanno mettendo tutto il "salagabula" possibile e chissa che a Gennaio il presidente Lovisa non decida di mettere quel "bidibi bobidi bu" investendo ancora su questa squadra che sta dimostrando partita dopo partita quanto la mezzanotte non metta paura e che questo Pordenone si merita il ruolo di principessa di questo campionato.</p>
    </article>
  </body>
</html>