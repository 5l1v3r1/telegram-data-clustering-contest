<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/chestit-imen-den-na-kolezhkata-ekaterina-nikolova-407488.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T07:03:57+00:00"/>
    <meta property="og:title" content="Честит имен ден на колежката Екатерина Николова!"/>
    <meta property="og:description" content="Днес е денят на Св. Екатерина. Да почерпят всички именници!"/>
  </head>
  <body>
    <article>
      <h1>Честит имен ден на колежката Екатерина Николова!</h1>
      <address><time datetime="2019-11-24T07:03:57+00:00">24 Nov 2019, 07:03</time> by <a rel="author">Редактори</a></address>
      <p>На 24 ноември православната църква почита паметта на Света Великомъченица Екатерина. По този повод екипът на "Стандарт" честити именния ден на колежката Екатерина Николова. Да е жива и здрава, да има повече радости и по-малко грижи!</p>
      <p>Според преданието Св. Екатерина е дъщеря на Конт, управител на египетския град Александрия по времето на император Максимиан. Живеейки в столицата, Екатерина получава блестящо образование, изучавайки работите на най-видните философи и учени. Тя заявява на родителите си, че ще встъпи в брак с онзи, който я превъзхожда по слава, богатство, красота и мъдрост. Младежи от много богати семейства кандидатствали за ръката на красивата Екатерина, но никой не бил одобрен. Майката на Екатерина, която тайно изповядвала християнството, я изпраща при един отшелник, който я посвещава във вярата.</p>
      <p>След това Екатерина се среща с тогавашния император и се опитва да го убеди, че извършва грешка, като преследва християните. Екатерина успява да привлече към християнската вяра съпругата му и много мъдреци, изпратени от императора да я върнат към езичеството, впоследствие убити и обявени за мъченици. Императорът заповядва да я вкарат в затвора, където тя въвежда в християнството всички, които я посещават. Заради това е осъдена на смърт чрез разпъване на колело. Колелото се разпада, когато Екатерина го докосва, палачите не могат да я екзекутират по този начин и я обезглавяват.</p>
      <p>В Българския народен календар Света Екатерина се счита за покровител на децата и се вярва, че тя ги пази от болести и най-вече от шарка.</p>
      <p>Имен ден празнуват: Екатерина, Катерина, Катя, Тина, Тинка и др.</p>
    </article>
  </body>
</html>