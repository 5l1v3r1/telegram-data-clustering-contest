<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/24/hong-kong-elezioni-distrettuali/"/>
    <meta property="og:site_name" content="Il Post"/>
    <meta property="article:published_time" content="2019-11-24T07:46:02+00:00"/>
    <meta property="og:title" content="A Hong Kong si sta votando per le elezioni locali"/>
    <meta property="og:description" content="Si eleggono i membri dei 18 consigli distrettuali della regione: non contano molto, ma quest'anno è un po' diverso"/>
  </head>
  <body>
    <article>
      <h1>A Hong Kong si sta votando per le elezioni locali</h1>
      <h2>Si eleggono i membri dei 18 consigli distrettuali della regione: non contano molto, ma quest'anno è un po' diverso</h2>
      <address>
        <time datetime="2019-11-24T07:46:02+00:00">24 Nov 2019, 07:46</time>
      </address>
      <p>A Hong Kong – dove da mesi sono in corso violente proteste contro il governo locale e contro la Cina – oggi si sta votando per eleggere i 452 membri dei 18 consigli distrettuali della regione e i primi dati arrivati suggeriscono un’altissima partecipazione al voto. A mezzogiorno di domenica (Hong Kong è 7 ore avanti rispetto all’Italia) avevano già votato più persone di quante lo avessero fatto complessivamente alle precedenti elezioni locali, nel 2015.</p>
      <p>Di per sé queste elezioni non sono così importanti. Le responsabilità dei consiglieri distrettuali sono soprattutto locali: controllano la spesa dei distretti, e servono come palestra e trampolino di lancio per i politici emergenti. I consiglieri non possono plasmare direttamente il Consiglio legislativo ma hanno una qualche influenza sul Comitato di 1.200 membri che seleziona il Capo esecutivo, che è composto per un decimo da consiglieri distrettuali. L’importanza delle elezioni – dopo mesi di proteste – è più che altro simbolica: i manifestanti pro-democrazia sperano di ottenere un risultato che certifichi il sostegno delle loro posizioni nella popolazione, mentre la governatrice di Hong Kong Carrie Lam spera in un risultato opposto.</p>
      <p>Per settimane <a href="https://www.ilpost.it/2019/11/17/in-teoria-a-hong-kong-tra-poco-si-vota/">si era temuto che la Cina potesse fare pressioni per sospendere o rimandare le elezioni</a>, a causa delle proteste (Hong Kong è una regione semi-autonoma): il voto è invece cominciato regolarmente e non ci sono stati scontri o tensioni. Come previsto dalle regole elettorali, i candidati favorevoli all’indipendenza dalla Cina non si sono potuti candidare, tra cui il noto attivista Joshua Wong.</p>
    </article>
  </body>
</html>