<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/sled-mestnite-izbori-obsyzhdat-po-visoki-taksi-i-danyci-6102468"/>
    <meta property="og:site_name" content="Vesti"/>
    <meta property="article:published_time" content="2019-11-24T07:04:00+00:00"/>
    <meta property="og:title" content="След местните избори: Обсъждат по-високи такси и данъци"/>
    <meta property="og:description" content="Градските управници обсъждат бюджета, какво налага увеличението"/>
  </head>
  <body>
    <article>
      <h1>След местните избори: Обсъждат по-високи такси и данъци</h1>
      <h2>Градските управници обсъждат бюджета, какво налага увеличението</h2>
      <address>
        <time datetime="2019-11-24T07:04:00+00:00">24 Nov 2019, 07:04</time>
      </address>
      <aside>
        <a href="https://vbox7.com/emb/external.php?vid=e1bf47f114&amp;start=3&amp;autoplay=1">Видео</a>
      </aside>
      <p>След местни избори, новите градски управници обсъждат бюджета.Сред темите в повечето общини е увеличение на местните такси и данъци. </p>
      <p>Току-що избран, новият кмет на<b> Пловдив</b>, заяви по-ниски данъци за автомобилите. Още тогава обаче стана ясно, че това е трудно за изпълнение. </p>
      <p>"Данъкът трябва да бъде редуциран, макар че Менда Стоянова е на друго мнение", заяви в ефира на <a href="https://nova.bg/news/view/2019/11/24/269551/%D0%BA%D0%B0%D0%BA%D0%B2%D0%BE-%D0%BD%D0%B0%D0%BB%D0%B0%D0%B3%D0%B0-%D0%B2%D0%B4%D0%B8%D0%B3%D0%B0%D0%BD%D0%B5-%D0%BD%D0%B0-%D0%BC%D0%B5%D1%81%D1%82%D0%BD%D0%B8%D1%82%D0%B5-%D0%B4%D0%B0%D0%BD%D1%8A%D1%86%D0%B8-%D0%B8-%D1%82%D0%B0%D0%BA%D1%81%D0%B8/">NOVA</a> кметът на града Здравко Димитров.</p>
      <p>"Данъците в Пловдив, сравнени със средното за страната, не са толкова високи", смята Менда Стоянова, председател на Комисията по бюджет и финанси в НС.</p>
      <p>
        <a href="https://www.vesti.bg/bulgaria/kakvi-sa-prioritetite-v-biudzhet-2020-6101515">Образование и здравеопазване - основни приоритети в бюджета за 2020 г.</a>
      </p>
      <p>20 дни по-късно, в града под тепетата вече е време и за още уточнения от заместник-кмета по икономическата политика. </p>
      <p>"Политиката ще бъде да има справедливо облагане, тоест с цел подобряване на въздуха в града, ние ще завишим данъците на тези превозни средства, които замърсяват повече, за сметка на тези, които са по-екологични", каза още  зам.-кметът на Пловдив Илия Кирчев.</p>
      <p><b>И в Русе</b> първата заявка на новия градоначалник е да не вдига данъците. По думите е заварил и предложение за вдигане на такса смет.</p>
      <p>"Таксата битови отпадъци засяга всяко домакинство. Трябва да се прави в абсолютно краен случай", смята Пенчо Милков, кмет на Русе.</p>
      <p>
        <i>Това означава или общината да се справи с недостиг от 4 и половина милиона лева, или да опре до крайния случай, както още много общини.</i>
      </p>
      <p>"Разбира се, увеличение ще има. Най-вече, защото таксата за депониране на отпадъци е увеличена от 57 на 95 лева. Това е с решение на НС и Директива на ЕС. Така че няма как да не се отрази в такса смет", категоричен бе Кирчев.</p>
      <p>
        <a href="https://www.vesti.bg/bulgaria/goranov-obiasni-zashto-bylgariia-e-naj-bednata-v-es-6101836">Горанов обясни защо България е най-бедната в ЕС</a>
      </p>
      <p>По-високата цена за депонирането на боклука ще засегне и<b> Хасковска област.</b></p>
      <p>"При 80% събираемост на таксата смет досега общината е събирала около 7 милиона, а от следващата година разходите, които са необходими, за да се изпълняват всички тези дейности, са 9 милиона и 139 хиляди", каза Станислав Дечев, кмет на община Хасково.</p>
      <p>С очакваното увеличение таксата за един апартамент от 60 квадрата в центъра на Хасково, ще стане 150 лева, вместо досегашните 130.</p>
      <p><b>Във Велико Търново </b>увеличаване на такса смет няма да има, но ще отпадне отстъпката от 10 %, от която са се ползвали половината от данъкоплатците в старата столица.</p>
      <p>"За централна градска част, ако такса смет е била 76 лева и 80 стотинки става 84 лева и 70 стотинки. Тоест, с 8 лева се увеличава", поясни Снежана Данева-Иванова, зам.-кмет на Велико Търново.</p>
      <p>А<b> в Габрово </b>се готвят за увеличение на ставката върху сградите.</p>
      <p>"Средно за масовите жилища  е от 5 до 20 лева, в зависимост от местоположението на самия имот, а за селата увеличението е 2, 3 или 5 лева", каза още Мария Йозова, директор на дирекция "Местни данъци и такси", Община Габрово.</p>
      <p>Обяснението на Община Габрово е, че от 2008 година досега местните данъци са вдигани веднъж.</p>
      <p>
        <a href="https://www.vesti.bg/bulgaria/ostyr-sblysyk-s-biznesa-sindikatite-zaplashvat-sys-stachka-6102188">Остър сблъсък с бизнеса, синдикатите заплашват със стачка</a>
      </p>
      <p>
        <i>Необходима ли е подомна мярка, коментираха в студиото на "Събуди се" по NOVA Петър Ганев от Института за пазарна икономика и икономическият анализатор Владимир Сиркаров.</i>
      </p>
      <p>"Това беше очаквано заради липсата на ресурс в общините. Вдигането на местния данък става винаги след изборите. Обикновено данъкът върху недвижимите имоти е най-често увеличаваният", заяви Ганев.</p>
      <p>"Очаквах по-сериозни увеличения особено след изказването на зам.-министърът на финансите Владислав Горанов, който заяви, че местните данъци у нас са изключително ниски”, поясни Сиркаров.</p>
      <p>Той коментира и предложението да има по-висок данък за автомобилите, които отделят повече вредни емисии.</p>
      <p>"Тези мерки няма да доведат до съществени промени в глобалната картина, свързана с борбата срещу мръсния въздух. Не мисля, че от гледна точка на общински бюджет ще има сериозен фискален ефект", каза още Сиркаров.</p>
      <p>
        <i>Повече по темата вижте във видеото.</i>
      </p>
      <aside>
        <a href="https://www.vbox7.com/emb/external.php?vid=d4b5906a4d">Видео</a>
      </aside>
      <p>
        <i>
          <b>За повече новини и съвети, свързани с личните финанси четете <a href="https://www.pariteni.bg/">Pariteni</a></b>
        </i>
      </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram.</a></u></i>
      </p>
      <related>
        <h4>По темата</h4>
        <a href="https://www.vesti.bg/ipi-naj-silnite-oblasti-v-bylgariia-6090241"/>
        <a href="https://www.vesti.bg/ekspert-merkite-za-cenite-na-gorivata-sa-komichni-6089176"/>
        <a href="https://www.vesti.bg/bulgaria/iznenadvashta-korekciia-za-ikonomikata-na-bylgariia-6080146"/>
      </related>
    </article>
  </body>
</html>