<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/urnele-s-au-redeschis-si-in-bihor-pentru-ziua-decisiva-romania-are-de-ales-intre-klaus-iohannis-si-viorica-dancila-152993.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T07:11:00+00:00"/>
    <meta property="og:title" content="Urnele s-au redeschis şi în Bihor pentru ziua decisivă: România are de ales între Klaus Iohannis şi Viorica Dăncilă"/>
    <meta property="og:description" content="Peste o jumătate de milion de alegători sunt aşteptaţi în Bihor să voteze în al doilea tur de scrutin al alegerilor prezidenţiale, pentru a face departajarea între candidaţii rămaşi în cursă, Klaus Iohannis, din partea PNL, şi Viorica Dăncilă, reprezentanta PSD. Potrivit Biroului Electoral Judeţean Bihor, toate cele 653 secţii de votare au fost deschise fără incidente."/>
  </head>
  <body>
    <article>
      <h1>Urnele s-au redeschis şi în Bihor pentru ziua decisivă: România are de ales între Klaus Iohannis şi Viorica Dăncilă</h1>
      <address><time datetime="2019-11-24T07:11:00+00:00">24 Nov 2019, 07:11</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/alegeri24112019.JPG"/>
      </figure>
      <p>
        <b>Duminică, 24 noiembrie, România îşi alege preşedintele, în cel de-al doilea tur de scrutin, în care s-au calificat în urmă cu două săptămâni candidatul PNL, Klaus Iohannis, şi cel al PSD, Viorica Dăncilă.</b>
      </p>
      <p>În Bihor sunt aşteptaţi la urne 501.386 cetăţeni cu drept de vot înscrişi pe listele permanente, toate cele 653 secţii de votare fiind deschise la ora 7.00 fără incidente, potrivit Biroului Electoral Judeţean.</p>
      <p>În primul tur, în Bihor au votat 242.649 persoane, adică 48,40% din total, actualul preşedinte în exerciţiu obţinând atunci 36,03% din sufragiile valabil exprimate (86.148 voturi), în timp ce Viorica Dăncilă a înregistrat un scor de 18,59% (44.460 voturi).</p>
      <p>
        <b>Cum a fost în 2014</b>
      </p>
      <p>În urmă cu cinci ani, la alegerile prezidenţiale, în turul decisiv s-au confruntat tot candidaţii PNL şi PSD, Klaus Iohannis calificându-se atunci cu doar 30,37% din voturi obţinute în turul I, în timp ce premierul din acea vreme, Victor Ponta, luase 40,44% din voturi.</p>
      <p>În al doilea tur, cu o participare la vot cu peste 10% mai mare față de primul tur, Iohannis l-a surclasat pe candidatul PSD, obţinând 54,43% (6.288.769 voturi), pe când Ponta a înregistrat diferenţa de 45,56% (5.264.383 voturi).</p>
      <p>În urmă cu cinci ani, Diaspora l-a preferat categoric pe Iohannis, care a obţinut cel mai bun scor din partea românilor care au votat în străinătate – 89,73%.</p>
      <p>Anul acesta, votul în Diaspora se desfăşoară pe durata a trei zile, începând de vineri. În primele două zile, dincolo de graniţe s-a înregistrat o prezenţă record, de 362.483 cetăţeni români care şi-au exercitat dreptul de vot la urne, în timp ce 17.503 votaseră prin corespondenţă, faţă de un total de 270.500 alegători la primul tur de scrutin, pe 10 noiembrie.</p>
    </article>
  </body>
</html>