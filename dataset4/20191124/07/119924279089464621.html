<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/24/229110/novice/novice_splosno/Krki_v_Mariboru_ni_slo_Zuzembercani_zmagali_na_Ravnah/"/>
    <meta property="og:site_name" content="Dolenjski list"/>
    <meta property="article:published_time" content="2019-11-24T07:45:00+00:00"/>
    <meta property="og:title" content="Krki v Mariboru ni šlo, Žužemberčani zmagali na Ravnah"/>
    <meta property="og:description" content="Odbojkarjem Krke sinoči v štajerski prestolnici ni uspelo presenetiti vodilnega moštva prve slovenske odbojkarske lige, Maribora, s katerim so se..."/>
  </head>
  <body>
    <article>
      <h1>Krki v Mariboru ni šlo, Žužemberčani zmagali na Ravnah</h1>
      <address><time datetime="2019-11-24T07:45:00+00:00">24 Nov 2019, 07:45</time> by <a rel="author">I. V.</a></address>
      <p><b>Novo mesto</b> - Odbojkarjem Krke sinoči v štajerski prestolnici ni uspelo presenetiti vodilnega moštva prve slovenske odbojkarske lige, Maribora, s katerim so se pomerili že drugič v tem tednu. Potem ko so v po slabše začetem prvem nizu v končnico vstopili skoraj poravnani in ga na koncu izgubili z 21:25, so Novomeščani v nadaljevanju tekme povsem popustili, v drugem nizu osvojili le devet točk. Še najbolje so Krkini odbojkarji začeli tretji niz, ko so vodili vse do osme točke, a so potem domačini znova ulovili ritem in tekmo dobili s 3:0.</p>
      <p>Najbolj izkušeni Krkin igralec Martin Kosmina po tekmi ni skrival razočaranja: »Spet smo slabo odigrali, koncentracija je bila premajhna in tako se proti takšni ekipi Maribora ne da igrati,« je povedal.</p>
      <p>Kljub porazu Krkini odbojkarji ostajajo na tretjem mestu prvenstvene lestvice, v desetem krogu pa se bodo v sredo, 4. decembra, ob 20. uri doma pomerili s četrtouvrščeno Panvito Pomgradom. Z odbojkarji Maribora se bodo Novomeščani v prihodnjo sredo pomerili še tretjič v desetih dneh, tokrat na povratni tekmi četrtfinala pokala Slovenije.</p>
      <p>
        <b>Maribor : Krka 3:0 (21, 9, 16)</b>
      </p>
      <p><b>Maribor: </b>Hafner, Planinšič 3, Mulec 6, Detela 6, Koblar 2, Možič 15, Donik 9, Uremovič 3, Bračko 1, Kovačič, Herman, Bogožalec 1, Košenina (L), Šijanec (L)</p>
      <p><b>Krka:</b> Hafner 1, Erpič 3, Kosmina 12, Drobnič 7, Travnik, Pucelj, Lindič 3, Kumer 4, Ogulin, Renko, Dimič, Ožbalt (L), Borin (L).</p>
      <p><b>Lestvica: </b>1. Maribor 26, 2. Salonit Anhovo 23, <b>3. Krka 17,</b> 4. Panvita Pomgrad 14, 5. Hiša na kolesih 12, 6. Hoče 9, 7. Črnuče 6, 8. Šoštanj Topolšica 1.</p>
      <p>Bolj uspešni kot Novomeščani so bili tokrat Žužemberčani, ki so v osmem krogu druge lige v gosteh s 3:2 premagali ravenski Fužinar, na lestvici pa so z desetimi točkami sedmi.</p>
      <p>Niz dobrih iger nadaljujejo tudi odbojkarice novomeškega TPV, ki so v osmem krogu druge ženske lige zahod doma s 3:0 ugnale škofjeloški Lubnik in so na lestvici četrte.</p>
      <p>V moški tretji ligi je Kostanjevica v gosteh s 3:0 ugnala Črnuče ACH III in je na lestvici prva, tretjeuvrščeno Kočevje pa je prav tako v gosteh s 3:1 premagalo Brezovico.</p>
      <p>V tretji ženski ligi zahod so odbojkarice TPV II doma z 0:3 izgubile s Triglavom II.</p>
    </article>
  </body>
</html>