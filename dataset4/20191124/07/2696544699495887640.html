<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191124_romania_elnokvalasztas_iohannis_dancila"/>
    <meta property="og:site_name" content="HVG.hu"/>
    <meta property="article:published_time" content="2019-11-24T07:11:00+00:00"/>
    <meta property="og:title" content="Eldől ma, hogy ki lesz a román elnök"/>
    <meta property="og:description" content="Romániában vasárnap tartják az elnökválasztás második fordulóját, amelyben eldől, hogy Klaus Iohannis jelenlegi jobboldali államfő, vagy Viorica Dancila szociáldemokrata exminiszterelnök lesz-e Románia elnöke a következő öt évben."/>
  </head>
  <body>
    <article>
      <h1>Eldől ma, hogy ki lesz a román elnök</h1>
      <address><time datetime="2019-11-24T07:11:00+00:00">24 Nov 2019, 07:11</time> by <a rel="author">MTI</a></address>
      <p>
        <b>Romániában vasárnap tartják az elnökválasztás második fordulóját, amelyben eldől, hogy Klaus Iohannis jelenlegi jobboldali államfő, vagy Viorica Dancila szociáldemokrata exminiszterelnök lesz-e Románia elnöke a következő öt évben.</b>
      </p>
      <p>Belföldön vasárnap helyi idő szerint 7 órakor (magyar idő szerint 6-kor) nyitottak a szavazóhelyiségek, külföldön már péntek óta voksolhatnak a román állampolgárok. Az ország több mint 18 millió szavazópolgára számára belföldön 18 748, külföldön pedig 835 szavazóhelyiséget rendeztek be. Magyarországon a román nagykövetségen, a Román Kulturális Intézetben, valamint Románia gyulai és szegedi főkonzulátusán voksolhatnak a román állampolgárok.</p>
      <p>Az első fordulóban Iohannis az érvényes voksok 37,8 százalékát, Dancila pedig a szavazatok 22,3 százalékát szerezte meg. A mostani második fordulóban az győz, aki megszerzi az érvényes voksok egyszerű többségét. A jobbközép pártok versenyből kiesett elnökjelöltjei is Iohannis mögött sorakoztak fel, de a többiek sem biztatták választóikat arra, hogy Dancilát támogassák. A Romániai Magyar Demokrata Szövetség (RMDSZ) nem állt egyik jelölt mögé sem, hívei belátására bízta, hogyan voksolnak.</p>
      <p>Mivel a szavazólapok mindenütt azonosak, a választók bárhol leadhatják voksukat. A szavazás mindenütt helyi idő szerint 21 órakor ér véget. Az exit poll-felméréseket urnazáráskor ismertetik a hírtelevíziók.</p>
    </article>
  </body>
</html>