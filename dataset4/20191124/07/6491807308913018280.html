<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/blgariya/blgarskata-ekspediciya-stpi-na-ostrov-livingstn"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-24T07:00:51+00:00"/>
    <meta property="og:title" content="Българската експедиция стъпи на остров Ливингстън"/>
    <meta property="og:description" content="Първата група полярници от 28-та Национална антарктическа експедиция, заедно с всичкия багаж, успешно пристигна на остров Ливингстън, съобщи ръководителят на експедицията проф. Христо Пимпирев."/>
  </head>
  <body>
    <article>
      <h1>Българската експедиция стъпи на остров Ливингстън</h1>
      <address>
        <time datetime="2019-11-24T07:00:51+00:00">24 Nov 2019, 07:00</time>
      </address>
      <p>Първата група полярници от 28-та Национална антарктическа експедиция, заедно с всичкия багаж, успешно пристигна на остров Ливингстън, съобщи ръководителят на експедицията проф. Христо Пимпирев.</p>
      <p>"Toку-що, в 07:30 часа българско време, по сателитния телефон "Иридиум", командирът на базата ни в Антарктика "Св. Кл. Охридски" Драгомир Матеев, съобщи, че след четиридневно плаване през бурния проток Дрейк с бразилския военен кораб "Аlmirante Ary Rongel, въпреки силното вълнение и вятър, първата група на 28-та Национална антарктическа експедиция, заедно с всичкия багаж, успешно са дебаркирали с надувни гумени лодки "Зодиак" на о-в Ливингстън", съобщи проф. Пимпирев.</p>
      <p>"Приятна изненада е било, че за разлика от последните няколко години, базата не е затрупана със сняг и групата може веднага да започне изпълнението на многобройните задачи, които предстоят за реализиране", каза още професорът.</p>
      <p>Първата група полярници е в състав: командирът базата ни „Св. Кл. Охридски” на о-в Ливингстън Драгомир Матеев, лекарката д-р Венета Комитска, геологът доц. д-р Димо Димов, геодезистът доц. д-р Борислав Александров, енергетиците инж. Йордан Йорданов, инж. Петър Сапунджиев, Константин Недев и Петър Тризлинцев, логистиците Николай Чальов и Павел Григоров и готвачката Уляна Яркова.</p>
      <p>Припомня, че 28-ата поред експедиция ще работи по 8 програми – 5 проекта от биоложки науки, ще се изследва прилежащата акватория на Южния океан на нашата база.</p>
      <p>Най-важната мисия пред полярниците е изграждането на нова българска микролаборатория на ледения континент. Обектът трябва да е готов до 3 години. Лабораторията е нужна, защото намерените биоложки образци трябва да се обработват бързо, вместо да се пренасят по цяла седмица в други лаборатории. Вероятността да се похабят е голяма.</p>
    </article>
  </body>
</html>