<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rbnett.no/nyheter/2019/11/24/Dette-skjer-i-dag-20462689.ece"/>
    <meta property="og:site_name" content="rbnett.no"/>
    <meta property="article:published_time" content="2019-11-24T07:54:25+00:00"/>
    <meta property="og:title" content="Dette skjer i dag"/>
    <meta property="og:description" content="Dette er blant de ventede hendelsene søndag 24. november."/>
  </head>
  <body>
    <article>
      <h1>Dette skjer i dag</h1>
      <h2>Dette er blant de ventede hendelsene søndag 24. november.</h2>
      <address><time datetime="2019-11-24T07:54:25+00:00">24 Nov 2019, 07:54</time> by <a rel="author">NTB</a></address>
      <h3>Valg i Hongkong</h3>
      <p>Stemmelokalene har åpnet i Hongkong. Det blir meldt om et rekordstort oppmøte i lokalvalget, som blir sett på som en lakmustest for den pro-demokratiske bevegelsen i byen.</p>
      <p>Hongkong har vært preget av omfattende demonstrasjoner og opptøyer siden juni. Joshua Wong, en av protestlederne, ble nektet å stille som kandidat.</p>
      <h3>Toryene legger fram sitt valgprogram</h3>
      <p>Statsminister Boris Johnson legger fram De konservatives partiprogram foran valget i Storbritannia i desember.</p>
      <p>Opposisjonspartiet Labours valgprogram ble kjent torsdag. Det lover ny brexit-avstemning og radikale tiltak for sosiale endringer, inkludert nasjonalisering av viktig industri.</p>
      <h3>Paven besøker Japan</h3>
      <p>Pave Frans besøker atombombekuppelen i Hiroshima og skal holde messe på en stadion i Nagasaki.</p>
      <p>Tidligere søndag holdt paven en tale i Nagasaki der han fordømte bruken av atomvåpen.</p>
      <h3>Presidentvalg i Romania</h3>
      <p>Andre omgang i presidentvalget i Romania holdes, der Klaus Iohannis er ventet å sikre seg gjenvalg.</p>
      <p>Han har lovet å trappe opp kampen mot korrupsjon og en gjeninnføre en rettsreform som ble trukket tilbake av den forrige regjeringen.</p>
      <h3>Verdenscup i slalåm</h3>
      <p>Herrenes verdenscuprenn i slalåm i Levi i Finland starter klokken 10.00. Sju norske utøvere stiller til start.</p>
      <p>Henrik Kristoffersen skuffet med en 18.-plass i verdenscupåpningen i Sölden i Østerrike og har lovet å komme sterkere tilbake.</p>
    </article>
  </body>
</html>