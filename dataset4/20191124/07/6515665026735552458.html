<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3363371/slavimo-mratindan-sveti-mrata-sneg-za-vrata-danas-cemo-saznati-kakva-nas-zima-ceka"/>
    <meta property="og:site_name" content="kurir.rs"/>
    <meta property="article:published_time" content="2019-11-24T07:40:00+00:00"/>
    <meta property="og:title" content="SLAVIMO MRATINDAN: Sveti Mrata, sneg za vrata! Danas ćemo saznati kakva nas zima čeka"/>
    <meta property="og:description" content="Srpska pravoslavna crkva i njeni vernici 24. novembra slave Svetog kralja Stefana Dečanskog, koji se u narodu naziva još i Mratindan.Stefan Uroš III Nemanjić (1276-1331) je bio sin kralja Milutina i otac cara Dušana. Otac je naredio da ga oslepe, a sin da ..."/>
  </head>
  <body>
    <article>
      <h6 class="kicker">domaćine, srećna slava</h6>
      <h1>SLAVIMO MRATINDAN: Sveti Mrata, sneg za vrata! Danas ćemo saznati kakva nas zima čeka</h1>
      <address>
        <time datetime="2019-11-24T07:40:00+00:00">24 Nov 2019, 07:40</time>
      </address>
      <p>Srpska pravoslavna crkva i njeni vernici 24. novembra slave Svetog kralja Stefana Dečanskog, koji se u narodu naziva još i Mratindan.</p>
      <p>Stefan Uroš III Nemanjić (1276-1331) je bio sin kralja Milutina i otac cara Dušana. Otac je naredio da ga oslepe, a sin da ga u starosti udave. Pri oslepljenju javio mu se sveti Nikola u hramu na Ovčem polju i obećano mu je da će mu vratiti vid.</p>
      <p>"Stefane, ne boj se, evo tvojih očiju na mome dlanu, u svoje vreme ja ću tih ih vratiti", rekao mu je.</p>
      <p>Pet godina je sveti Stefan proveo u Carigradu kao zatočenik u manastiru Svedržitelja. Svojom mudrošu, trpeljivošću, podvigom i blagodušnošću izazivao je divljenje i monaha i celog Carigrada. Kada je prošlo pet godina sveti Nikola čudotvorno je vratio vid oslepljenom kralju Stefanu koji je potom sagradio hram Visoki Dečani.</p>
      <figure>
        <img src="https://www.kurir.rs/data/images/2016/11/24/08/1042219_sveti-stefan-decanski-mratindan_ff.jpg?ver=1574577028"/>
        <figcaption>
          <cite>foto: Printscreen/YouTube</cite>
        </figcaption>
      </figure>
      <p>Svoj vek je proživeo kao pravednik i mučenik i tako ga i skončao 24. novembra 1336. godine. Zajedno sa svetim Savom i knezom Lazarom čini trojstvo najmudrijih, najpožrtvovanijih i najblagorodnijih ličnosti i svetitelja koje je dao srpski narod.</p>
      <p>
        <b>Običaji na današnji dan</b>
      </p>
      <p>U narodu, posebno u istočnoj Srbiji, postoje interesantni običaji povezani s ovim praznikom koji potiču iz paganskih vremena. Po jednom, na Martindan su Stari Sloveni slavili kult vuka koji je istovremeno moćan protivnik i zaštitnik od demona. Tako je nastalo verovanje da 24. novembra Sveti Mrata saziva sve vukove i određuje im koliko ovaca od kojeg domaćina smeju da pojedu te zime tako da nikome ne nanesu preveliku štetu. Otud i običaj da se ovce ne izvode na ovaj dan iz tora.</p>
      <p>Takođe, postoji i izreka: "Sveti Mrata, sneg za vrata", kojom je označen početak zimskog, hladnog i snežnog perioda godine. Prema verovanjima u pojedinim delovima Srbije, ako na ovaj dan domaćin prihvati kućne poslove na sebe, ukućanima će krenuti nabolje, ali ako se ponaša razmaženo i negoduje, godina će biti loša.</p>
      <figure>
        <img src="https://www.kurir.rs/data/images/2018/10/16/13/1647499_profimedia0377437110_ff.jpg?ver=1574577087"/>
        <figcaption>
          <cite>foto: Profimedia</cite>
        </figcaption>
      </figure>
      <p>U ovim danima ništa se ne daje iz kuće, ne prede se vuna i ništa se ne pere. Krojači i obućari odmaraju, a žene ne rade ručne radove.</p>
      <p>Postoji verovanje ako je na Mratindan maglovito vreme, zima će biti promenljiva. Ako je dan sunčan i vedar, zima će biti mrazovita. Ukoliko imate bilo kakav problem sa očima, na ovaj dan bi trebalo da se pomolite ovom svecu, izgovarajući ove reči:</p>
      <p>"Tebi, bogoslavni Velikomučeniče, izvrsnome zaštitniku, prinosi pobedne i blagodarne pesme Crkva, koju ti izbavljaš od zala. I ti, imajući slobodu pred Bogom, oslobađaj nas od svih opasnosti, da ti kličemo: Raduj se, kralju Stefane, mučenika ukrase!"</p>
      <p>
        <b>(Kurir.rs/FOTO: Printscreen/Youtube)</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/region/bosna-i-hercegovina/3360633/pravoslavno-cudo-u-srpskoj-proplakala-ikona-svete-petke-mirisno-ulje-poteklo-iz-levog-oka-pa-i-iz-krsta-foto"/>
        <a href="https://www.kurir.rs/region/crna-gora/3358807/djavo-iz-posednute-devojke-se-uplasio-svetog-vasilija-sta-cu-ja-tamo-tamo-ce-mene-zaklati-video"/>
        <a href="https://www.kurir.rs/vesti/drustvo/3358295/cuda-u-manastiru-rakovica-ne-prestaju-da-se-dogadjaju-decak-se-molio-na-grobu-patrijarha-pavla-pa-prohodao-do-sada-je-zabelezeno-20-slucajeva-isceljenja"/>
        <a href="https://www.kurir.rs/vesti/drustvo/3357817/bio-sam-svedok-cuda-u-manastiru-vraca-kozme-i-damjana-u-zocistu-biserki-su-rekli-da-ce-zanavek-ostati-slepa-pa-je-legla-ispod-mostiju-kozme-i-damjana-viknula-je-da-joj-izgorese-oci-a-onda-cudo"/>
      </related>
    </article>
  </body>
</html>