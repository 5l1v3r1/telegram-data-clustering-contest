<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/diplasies-doseis-prosferei-i-nea-pagia-rythmisi-stin-eforia-ayximena-epitokia-alla-kai-bonus-stoys-synepeis/"/>
    <meta property="og:site_name" content="economico.gr"/>
    <meta property="article:published_time" content="2019-11-24T07:26:50+00:00"/>
    <meta property="og:title" content="Διπλάσιες δόσεις προσφέρει η νέα πάγια ρύθμιση στην εφορία - Αυξημένα επιτόκια αλλά και bonus στους συνεπείς"/>
    <meta property="og:description" content="Πάνω από 4,3 εκατομμύρια οφειλέτες, με συνολικά χρέη 180 δισ. ευρώ, αγγίζουν οι ρυθμίσεις για την εξόφληση των χρεών προς την εφορία που θα ισχύσουν από το 2020."/>
  </head>
  <body>
    <article>
      <h1>Διπλάσιες δόσεις προσφέρει η νέα πάγια ρύθμιση στην εφορία - Αυξημένα επιτόκια αλλά και bonus στους συνεπείς</h1>
      <address><time datetime="2019-11-24T07:26:50+00:00">24 Nov 2019, 07:26</time> by <a rel="author">Economico Editor</a></address>
      <p><b>Πάνω από 4,3 εκατομμύρια οφειλέτες</b>, με συνολικά χρέη 180 δισ. ευρώ, αγγίζουν οι ρυθμίσεις για την εξόφληση των χρεών προς την εφορία που θα ισχύσουν από το 2020.</p>
      <p><b>Η νέα πάγια ρύθμιση</b> της Εφορίας προσφέρει μεν διπλάσιες δόσεις σε σχέση με την πάγια που ισχύει σήμερα, αλλά ο αριθμός των δόσεων θα καθορίζονται <b>βάσει του εισοδήματος</b>, όπως και η έκτακτη ρύθμιση των 120 δόσεων που έκλεισε τον Οκτώβριο.</p>
      <p>Συγκεκριμένα, καθιερώνεται:</p>
      <ul>
        <li><b>Για τα νοικοκυριά</b>, ελάχιστη δόση 30 ευρώ ή από μόλις 1% του φορολογητέου εισοδήματος προκειμένου για τρίτεκνους ή πολύτεκνους, από 2% για οικογένειες με δύο παιδιά, από 3% για οικογένειες με ένα παιδί, από 4% και άνω για οφειλέτες χωρίς παιδιά – και έως 25% για όσους ξεπερνούν τα 100.000 ευρώ ετησίως.</li>
        <li><b>Για τις επιχειρήσεις</b>, δόση ίση με 5% του τζίρου τους – ή 7% και 10% αν αυτός ξεπερνά το 1 ή 1,5 εκατ. ευρώ αντιστοίχως.</li>
      </ul>
      <p><b>Ο αριθμός των δόσεων</b> θα εξαρτάται έτσι μεν από το εισόδημα, αλλά όχι και από την περιουσία των οφειλετών όπως ζητούσαν οι θεσμοί, οι οποίοι πίεζαν για να μην πληρώνουν μόνο με βάση το πόσα βγάζουν, αλλά και το πόσα «έχουν» (δηλαδή να αναγκαστούν να ρευστοποιήσουν μέρος της περιουσίας τους ή να τους γίνει κατάσχεση και πλειστηριασμός).</p>
      <p><b>Παρότι ο μέγιστος αριθμός δόσεων</b> αυξάνεται από 12 σε έως και 24 (ενώ οι 24 σε 48 αν αφορούν οφειλές από έκτακτη αιτία, όπως κληρονομιά ή φορολογικό έλεγχο), <b>αυξάνεται αισθητά το επιτόκιο</b> που βαρύνει τις επιπλέον δόσεις. Ετσι, αντί για επιτόκιο 3% (όπως είχε μειωθεί προσωρινά λόγω των αποφάσεων του ΣτΕ, ενώ ήταν 8,5% ως τον Απρίλιο), στη νέα ρύθμιση θα αυξάνεται από 1/1/2020:</p>
      <ul>
        <li>σε 5,25% για όσους ζητήσουν έως 12 δόσεις,</li>
        <li>σε 6,5% για όσους ζητήσουν 13-24 δόσεις (ή και 48 για οφειλές από έκτακτη αιτία).</li>
      </ul>
      <p>Για πρώτη φορά  εισάγεται και <b>πρόγραμμα επιβράβευσης</b> στη μόνιμη ρύθμιση της Εφορίας. Αν οι οφειλέτες παραμείνουν συνεπείς μέχρι τέλους στην πληρωμή της ρύθμισης, όταν έρθει η ώρα να πληρώσουν την τελευταία δόση τους θα δουν να απαλλάσσονται από την πληρωμή του 25% των τόκων οι οποίοι έχουν ήδη επιβαρύνει τις δόσεις της οφειλής τους. Ή ότι τους χαρίζεται ολόκληρη η τελευταία δόση, αν το 25% των τόκων που διαγράφεται ξεπερνά το τελικό ποσό της δόσης.</p>
      <p>Με τα δεδομένα αυτά:</p>
      <p>■ Οι τακτικές οφειλές (φόρος εισοδήματος, ΕΝΦΙΑ, ΦΠΑ) θα μπορούν να τακτοποιηθούν σε 12 έως 24 δόσεις και οι έκτακτες (φόρος κληρονομιάς, δωρεές κ.ά.) σε έως 48, από 24 μηνιαίες δόσεις που ισχύει σήμερα.</p>
      <p>■ Για τις τακτικές οφειλές η υπαγωγή στη ρύθμιση μπορεί να γίνει χωρίς εισοδηματικά κριτήρια.</p>
      <p>■ Αν οι οφειλέτες επιλέξουν να ρυθμίσουν τα χρέη τους σε περισσότερο από 12 μηνιαίες δόσεις, θα επιβαρύνονται με μεγαλύτερο επιτόκιο, που θα φτάνει σε 0,54% τον μήνα.<br/>Προσοχή! Σε περίπτωση απώλειας και υπαγωγής των ίδιων οφειλών στη ρύθμιση για δεύτερη φορά από τον ίδιο οφειλέτη, το επιτόκιο προσαυξάνεται κατά 1,5 ποσοστιαία μονάδα.</p>
      <p><b>Η δόση καθορίζεται</b> διαιρώντας το ετήσιο όριο πληρωμών του οφειλέτη με τους μήνες αποπληρωμής κάθε έτους. Ο αριθμός των δόσεων περιορίζεται από το πλαφόν (24 δόσεις για τακτικές οφειλές ή 48 για έκτακτες) και από την ελάχιστη μηνιαία δόση που δεν μπορεί να είναι μικρότερη από 30 ευρώ.</p>
      <p>
        <i>Από το newsroom του economico.gr με πληροφορίες από το <a href="https://www.newmoney.gr/roh/palmos-oikonomias/oikonomia/chrei-stin-eforia-charizi-tokous-i-kivernisi/">newmoney.gr</a> (ρεπορτάζ Κωστής Πλάντζος)</i>
      </p>
    </article>
  </body>
</html>