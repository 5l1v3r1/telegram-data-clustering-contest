<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743352"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T07:32:00+00:00"/>
    <meta property="og:title" content="มือแทงนายหน้าทำวีซ่าขอตร. เบลอยาชายังให้การไม่ได้"/>
    <meta property="og:description" content="ตามล็อกมือแทงนายหน้าทำวีซ่าคารพ. ที่แท้เป็นเพื่อนคนจีนด้วยกัน สาเหตุยังไม่เผยอ้างยังมึนจากยาชา ขณะที่ตำรวจคุ้มกันเข้ม เบื้องต้นพบทรัพย์สินหายไปอยู่กับมือแทง "/>
  </head>
  <body>
    <article>
      <h1>มือแทงนายหน้าทำวีซ่าขอตร. เบลอยาชายังให้การไม่ได้</h1>
      <address>
        <time datetime="2019-11-24T07:32:00+00:00">24 Nov 2019, 07:32</time>
      </address>
      <p>
        <b>ตามล็อกมือแทงนายหน้าทำวีซ่าคารพ. ที่แท้เป็นเพื่อนคนจีนด้วยกัน สาเหตุยังไม่เผยอ้างยังมึนจากยาชา ขณะที่ตำรวจคุ้มกันเข้ม เบื้องต้นพบทรัพย์สินหายไปอยู่กับมือแทง </b>
      </p>
      <p>กรณีเหตุนายฟาง ยางเซิน อายุ 54 ปี สัญชาติจีนรับจ้างต่อวีซ่า ถูกแทงด้วยอาวุธมีดหลายแห่งตามร่างกาย นั่งเสียชีวิตบนเก้าอี้ ภายในห้องพักเลขที่ 1-4 ภายในพรทิพย์อพาร์ทเมนท์ เลขที่245/1 ซอยประชาราษฎร์บำเพ็ญ 5 แยก6 เขตห้วยขวาง กรุงเทพฯ โดยที่ห้องน้ำพบมีดพกตกอยู่ในอ่างพร้อมคราบเลือด มีพยานเห็นว่ามีผู้ชายตัวสูงรีบวิ่งออกไป ซึ่งอยู่ระหว่างเร่งตรวจสอบวงจรปิด โดยเหตุเกิดเมื่อค่ำวันที่ 23 พ.ย.ที่ผ่านมา ท้องที่ สน.สุทธิสาร ตามที่เสนอข่าวไปแล้วนั้น<br/><br/>ความคืบหน้าเมื่อวันที่ 24 พ.ย. ตำรวจฝ่ายสืบสวน สน.สุทธิสาร ได้ลงพื้นที่ตรวจสอบภาพจากกล้องวงจรปิดเพื่อติดตามตัวผู้ก่อเหตุ โดยแกะรอยจากคราบหยดเลือดที่อยู่ในจุดเกิดเหตุ ในที่สุดจึงทราบตัวคนร้าย เป็นชายผิวขาว รูปร่างสูง สวมหมวกแก็ปสีดำ ใส่เสื้อยืดแขนสั้นสีแดง สวมกางเกงยีน นั่งโดยสารรถแท็กซี่มาจอด จากนั้นเดินเข้าไปในห้องออฟฟิศของผู้ตายตั้งแต่เวลา 17.00 น. แล้วออกมาเวลา 20.00 น. โดยมีท่าทีเร่งรีบเดินทางไปยังโรงแรมที่อยู่ไม่ไกลจุดเกิดเหตุ ซึ่งมีภาพจากกล้องวงจรปิดอีกตัวสามารถจับภาพพบว่าชายรายนี้มีอาการบาดเจ็บ บาดแผลฉกรรจ์ที่แขนทั้ง 2 ข้าง จึงทำให้เชื่อว่ามีการต่อสู้กับผู้ตาย ต่อมาไม่นานเจ้าตัวก็รีบเดินทางไปรักษาตัวที่ รพ.พระราม 9 ทางตำรวจจึงนำกำลังไปตรวจสอบพบว่า ชายรายนี้เป็นชาวจีน ชื่อนายเจอ คั่น อายุ 32 ปี ทางแพทย์ได้ทำการผ่าตัดและให้พักรักษาตัวที่โรงพยาบาลเป็นเวลา 3 วัน ทางตำรวจจึงทำการจับกุม และจัดกำลังเฝ้าเวรยามตลอด 24 ชั่วโมง<br/><br/>จากการสอบสวนเบื้องต้นนายเจอ คั่น ยังไม่ให้การใดๆ ถึงสาเหตุที่เกิดขึ้น อ้างว่าตัวเองพึ่งจะได้รับการผ่าตัดมาและถูกฉีดยาชาค่อนข้างเยอะ จนทำให้จำเหตุการณ์ไม่ค่อยได้ ขอให้ผ่านช่วงพักฟื้นไปสักระยะก่อนถึงจะให้การได้ ทางตำรวจจึงแจ้งว่าจะส่งกำลังมาเฝ้าตลอด 24 ชั่วโมง ส่วนนางเจิน ซูเหลียน อายุ 53 ปี ภรรยาผู้ตาย ให้การเพียงว่า นายเจอ คั่น เป็นเพื่อนชาวจีนที่รู้จักกับผู้ตายมานานแล้ว <br/><br/>เบื้องต้นทางตำรวจพบสาเหตุผู้ต้องหาก่อเหตุทะเลาะกับผู้ตายมีปากเสียงทะเลาะวิวาทใช้อาวุธมีดแทงกันได้รับบาดเจ็บที่แขน หลังเกิดเหตุผู้ต้องหาหลบหนีไปที่พัก ก่อนไปรักษาตัวที่ รพ. เพื่อรักษาตัว ทั้งนี้ ในจุดเกิดเหตุพบว่าทรัพย์สินผู้ตายอยู่ในความครอบครองของผู้ต้องหาด้วย เบื้องต้นจะแจ้งข้อหาฆ่าผู้อื่น และหากแพทย์อนุญาตให้พาตัวออกมาได้ จะคุมตัวไปรักษาต่อที่รพ.ตำรวจ ตามขั้นตอนกฎหมายต่อไป.<br/><br/><b>ข่าวที่เกี่ยวข้อง..<br/><a href="https://www.dailynews.co.th/crime/743261">สยอง!จ้วงแทงชายแดนมังกร นายหน้าทำวีซ่านับสิบแผล</a></b></p>
    </article>
  </body>
</html>