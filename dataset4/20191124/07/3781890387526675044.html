<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743354"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T07:39:00+00:00"/>
    <meta property="og:title" content="ฟิลิปปินส์ขอโทษ &quot;ความยุ่งเหยิง&quot; ในการจัดซีเกมส์"/>
    <meta property="og:description" content="รัฐบาลฟิลิปปินส์ขอโทษทุกฝ่ายต่อ 'ความผิดพลาดและวุ่นวาย' ในการจัดการแข่งขันซีเกมส์ ซึ่งจะมีพิธีเปิดอย่างเป็นทางการในวันเสาร์ที่ 30 พ.ย.นี้ หลังนักฟุตบอลทีมชาติกัมพูชาติดค้างอยู่ที่สนามบินนานหลายชั่วโมง และรถที่มารับนักฟุตบอลทีมชาติติมอร์เลสเตพาไปส่งผิดโรงเรม"/>
  </head>
  <body>
    <article>
      <h1>ฟิลิปปินส์ขอโทษ "ความยุ่งเหยิง" ในการจัดซีเกมส์</h1>
      <address>
        <time datetime="2019-11-24T07:39:00+00:00">24 Nov 2019, 07:39</time>
      </address>
      <p>
        <b>รัฐบาลฟิลิปปินส์ขอโทษทุกฝ่ายต่อ "ความผิดพลาดและวุ่นวาย" ในการจัดการแข่งขันซีเกมส์ ซึ่งจะมีพิธีเปิดอย่างเป็นทางการในวันเสาร์ที่ 30 พ.ย.นี้ หลังนักฟุตบอลทีมชาติกัมพูชาติดค้างอยู่ที่สนามบินนานหลายชั่วโมง และรถที่มารับนักฟุตบอลทีมชาติติมอร์เลสเตพาไปส่งผิดโรงเรม</b>
      </p>
      <p>สำนักข่าวต่างประเทศรายงานจากกรุงมะนิลา ประเทศฟิลิปปินส์ เมื่อวันที่ 24 พ.ย.ว่าคณะกรรมาธิการจัดการแข่งขันกีฬาซีเกมส์ของฟิลิปปินส์ออกแถลงการณ์เมื่อวันอาทิตย์ ขออภัยจากใจจริงต่อคณะนักกีฬาและทีมงานจากอีก 10 ประเทศที่ทยอยเดินทางถึงกรุงมะนิลา เพื่อเตรียมความพร้อมเข้าร่วมการแข่งขันกีฬาหลายรายการซึ่งเริ่มขึ้นแล้ว ก่อนพิธีเปิดการแข่งขันอย่างเป็นทางการในช่วงสุดสัปดาห์ที่จะถึงนี้ แต่กลับต้องพบกับ “อุปสรรคหลายประการ” ที่ส่งผลให้เกิดความสับสนและความไม่สะดวกสบาย พร้อมทั้งให้คำมั่นว่าพยายามอย่างสุดความสามารถแล้ว แต่ “จะเร่งแก้ไขให้ดีขึ้น”<br/> </p>
      <figure>
        <iframe data-src="https://twitter.com/ANCALERTS/status/1198506647947104257?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/ANCALERTS/status/1198450777443856384?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ABSCBNNews/status/1198469583604109312?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>แถลงการณ์ดังกล่าวได้รับการการเผยแพร่ออกมาเพียงไม่กี่ชั่วโมง หลังคณะนักกีฬาฟุตบอลทีมชาติกัมพูชาและติมอร์เลสเตเดินทางถึงกรุงมะนิลาเมื่อวันเสาร์ แต่ต้องพบกับ “เรื่องเหนือความคาดหมาย” โดยนักกีฬาฟุตบอลของกัมพูชาต้องรออยู่ที่สนามบินนาน 8 ถึง 9 ชั่วโมง กว่ารถบัสโดยสารของฝ่ายจัดการแข่งขันจะมารับ ขณะที่รถบัสโดยสารนำทีมนักกีฬาฟุตบอลของติมอร์เลสเตไปส่งผิดโรงแรม เรียกเสียงวิจารณ์อย่างหนักจากทีมผู้ฝึกสอน ว่าจะมีผลต่อตารางการฝึกซ้อม ซึ่งนายฟาเบียโน ฟลอรา หัวหน้าคณะผู้ฝึกสอนนักฟุตบอลทีมชาติติมอร์เลสเต กล่าวว่าเหตุการณ์ที่เกิดขึ้น “ไม่น่าประทับใจนัก” และหวังว่าประเทศอื่นจะไม่ต้องเจอกับอะไรแบบนี้</p>
      <figure>
        <img src="https://www.dailynews.co.th/admin/upload/20191124/news_AbziBtxKFn145101_533.jpg?v=20191125061?v=1637"/>
      </figure>
      <p> </p>
      <figure>
        <iframe data-src="https://twitter.com/ANCALERTS/status/1197404097856409600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>สำหรับการเป็นเจ้าภาพซีเกมส์ของฟิลิปปินส์ครั้งนี้ถือเป็นครั้งแรกนับตั้งแต่ปี 2548 โดยพิธีเปิดการแช่งขันจะมีขึ้นในวันเสาร์ที่ 30 พ.ย. และพิธีปิดในวันพุธที่ 11 ธ.ค. อย่างไรก็ตาม นอกเหนือจากข้อผิดพลาดดังกล่าว ตอนนี้รัฐบาลกำลังเผชิญกับเสียงวิจารณ์อย่างหนักจากหลายฝ่าย ต่อการทุ่​มงบประมาณมากถึง 50 ล้านเปโซ ( ราว 84.1 ล้านบาท ) ก่อสร้างหอคบเพลิงสูง 50 เมตร ที่สนามกีฬากลางในเมืองคลาร์ก ทางตอนเหนือของกรุงมะนิลา โดยเฉพาะพรรคฝ่ายค้านที่มองว่า เป็นการใช้งบประมาณ “อย่างเปล่าประโยชน์” เหมือนหลายโครงการในสมัยอดี​ตประธานาธิบดีเฟอร์ดินานด์ มาร์กอส.<br/><br/><b>เครดิตภาพ : GETTY IMAGES</b><br/> </p>
    </article>
  </body>
</html>