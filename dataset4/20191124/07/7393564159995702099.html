<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2582636/vidpovidi-vid-andria-sadovogo-na-top-pitan-pro-pidozru-sap"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-24T07:30:00+00:00"/>
    <meta property="og:title" content="Відповіді від Андрія Садового на ТОП-питань про підозру САП"/>
    <meta property="og:description" content="Як розвиваються події щодо парку на Рясне - подрибиці на 032.ua"/>
  </head>
  <body>
    <article>
      <h1>Відповіді від Андрія Садового на ТОП-питань про підозру САП</h1>
      <address><time datetime="2019-11-24T07:30:00+00:00">24 Nov 2019, 07:30</time> by <a rel="author">Тарасова Катерина</a></address>
      <p>Вчора представники САП та прокуратури вручили підозру по справі індустріального парку в Рясне міському голові Львова. Мер Андрій Садовий прокоментував ТОП-запитань щодо вручення йому підозри в справі індустріального парку в Рясне у своєму блозі. За словами міського голови, блокування роботи великого інвестора триває вже 3,5 роки. Через це країна недоотримує мільйони податків, а мешканці — тисячі робочих місць із європейським рівнем заробітної плати.</p>
      <figure>
        <img src="https://s.032.ua/s/40/section/newsInText/upload/images/news/intext/000/051/477/img8075-250715c3_5dd9b35b31882.jpg"/>
      </figure>
      <p>Подаємо текст блогу повністю:</p>
      <p>
        <b>1. Чому насамперед треба вибачитись перед інвестором?</b>
      </p>
      <p>Львівська міська рада, для якої співпраця з авторитетними міжнародними інституціями та партнерами, є вагомим пріоритетом, приносить вибачення компанії «СТР». Цей стратегічний інвестор не лише не може реалізувати масштабний проект з будівництва у Львові першого в Україні індустріального парку, але й опинився в епіцентрі конфлікту.</p>
      <p>Адже після повідомлення САП про підозру посадовцям Львівської міської ради, одна з найбільших інвестиційних компаній у Центральній та Східній Європі, згадується публічно у контексті конфлікту.</p>
      <p>Для розуміння: «СТР» створила <a href="https://www.ctp.eu/industrial-warehouse-office-finder/">97 індустріальних парків</a> у 7 країнах Європи, зокрема, Угорщині, Чехії, Румунії, Польщі. Це дає роботу 70 тисячам людей, і сотні мільйонів євро податків.</p>
      <p>На наш погляд, втягування міжнародної компанії такого рівня у конфронтацію, є неприпустимим. Це б’є по інвестиційному іміджу країни, діловій репутації Львова як одного з найбільших партнерів світових інституцій.</p>
      <p>
        <b>2. Чи львівська земля?</b>
      </p>
      <p>З офіційного повідомлення САП: «21 листопада 2019 року прокурорами САП повідомлено про підозру посадових осіб Львівської міської ради, зловживання яких під час операцій із земельними ділянками, що розташовані на території Рясне-Руської сільської ради Львівської області, завдали збитків громадянам та державі на суму понад 93,5 млн гривень».</p>
      <p>Відповідаю — земля в межах міста. Рішення Восьмого апеляційного адміністративного суду, яке набрало законної сили, підтверджує, що ділянка знаходиться саме в межах міста Львова, а тому право розпорядження нею належало виключно Львівській міській раді.</p>
      <p>
        <b>3. Чи порушила міська рада закон?</b>
      </p>
      <p>Також в офіційному повідомленні САП йдеться: «Під час розслідування цих фактів встановлено та підтверджено висновками експертів і спеціалістів, що дійсно понад 23,49 га земель були продані за договором купівлі-продажу посадовими особами Львівської міської ради в порушення вимог чинного законодавства без аукціону за заниженою вартістю, як землі промисловості».</p>
      <p>Відповідаю:</p>
      <p>ТзОВ «Сітіпарк Львів» (філія компанія «СТР»), перед купівлею ділянки отримало її в оренду. Пізніше скористалося правом, передбаченим ст. 128 ЗКУ, яка дозволяє звернутися юридичним особам, зацікавленим у придбанні земельних ділянок у власність, подавши заяву (клопотання) до відповідного органу виконавчої влади або сільської, селищної, міської ради чи державного органу приватизації.</p>
      <p>Щодо вартості: експертну грошову оцінку земельної ділянки у промисловій зоні «Рясне-2» здійснило Приватне підприємство «Центр ринкових досліджень», яке діє на підставі Ліцензії Державного комітету України із земельних ресурсів. Адже Львівська міська рада, згідно з законодавством, не здійснює оцінку вартості землі та не втручається у роботу незалежних оцінювачів.</p>
      <p>
        <b>4. А що це за індустріальний парк?</b>
      </p>
      <p>Індустріальний парк у Львові має стати першим масштабним проектом «СТР» в Україні.</p>
      <p>Це понад три тисячі робочих місць із середньою зарплатою щонайменше 10 тисяч грн. Компанія вже інвестувала у проект понад 50 мільйонів грн. Щороку інвестор сплачує майже 2 мільйони грн земельного податку. Розмір інвестицій на етапі спорудження Індустріального парку мав становити 100 мільйонів дол США.</p>
      <p>Візуалізація індустріального парку у Львові: <a href="https://youtu.be/EAdBmrCjDkg">https://youtu.be/EAdBmrCjDkg</a></p>
      <p>Кілька прикладів про те, як сусіди-європейці залучають інвесторів. Свого часу уряд Словаччини інвестував 184 мільйони крон у будівництво індустріального парку Кехнец (18 км від Кошице). Вартість земельної ділянки для інвесторів становила 1,4 дол США за кв м. Для порівняння, компанія, яка планує спорудити індустріальний парк у Львові, сплатила майже 9 дол США за кв м.</p>
      <p>У Польщі міста можуть визначати пільги з податків і зборів самостійно (устава від 12.01.1991 року), зокрема, звільняти від сплати податку на нерухомість (основний податок для формування бюджету). Передбачено можливість створення спеціальних економічних зон та надання державної допомоги у формі субсидій на закупівлю обладнання, створення кожного нового робочого місця. Таким чином, компанії можуть претендувати на компенсацію навіть до 50% інвестиційних витрат, включно з наданням земельної ділянки в безоплатне користування.</p>
      <p>Подібна система інвестиційних стимулів працює в Чехії, Словаччині. Взірцевими у стимулюванні інвестицій і розвитку індустріальних парків вважаються Румунія та Болгарія. Ще 10 років туди активно почали переносити виробничі потужності провідні компанії з цілого світу, яких приваблювали низькими цінами на землю, компенсацією витрат на інфраструктуру та дотаціями за виконання інвестиційних зобов'язань.</p>
      <p>
        <b>5. Так збудують цей індустріальний парк?</b>
      </p>
      <p>В Україні замість сприяння та створення комфортних умов для запуску потужного проекту, інвестора втягнуто у судову тяганину. Якщо б держава, яка не може допомогти інвестору, принаймні не блокувала та не перешкоджала, то Індустріальний парк працював уже два роки.</p>
      <p>Середня зарплата у Львові за 2019 рік склала 9900 грн. В Індустріальному парку уже б працювало 3000 працівників. За 1 рік роботи могло б бути сплачено: ПДФО — 64,1 млн, військовий збір — 5,3 млн, ЄСВ — 78,4 млн, загальна сума податків з зарплати — 147.9 млн на рік.</p>
      <p>Але я оптиміст. І вірю в те, що Індустріальний парк буде збудовано у Львові.</p>
      <figure>
        <iframe src="https://www.youtube.com/embed/EAdBmrCjDkg" width="560" height="315" data-service="Youtube" scrolling="no"/>
      </figure>
    </article>
  </body>
</html>