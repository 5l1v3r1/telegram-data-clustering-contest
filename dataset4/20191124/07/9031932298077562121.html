<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/papiez-w-japonii-dobrze-znamy-historie-naszych-upadkow-grzechow-i-ograniczen-zdjecia/"/>
    <meta property="og:site_name" content="Polsat News"/>
    <meta property="article:published_time" content="2019-11-24T07:04:00+00:00"/>
    <meta property="og:title" content="Papież w Japonii: dobrze znamy historię naszych upadków, grzechów i ograniczeń [ZDJĘCIA]"/>
    <meta property="og:description" content="35 tysięcy ludzi było w niedzielę na mszy odprawionej przez papieża Franciszka na stadionie w Nagasaki w Japonii. Mówił wiernym, że miasto to, które przed wiekami było miejscem prześladowań, a także miejscem zrzucenia bomby atomowej, doświadczyło, do czego zdolny jest człowiek."/>
  </head>
  <body>
    <article>
      <h1>Papież w Japonii: dobrze znamy historię naszych upadków, grzechów i ograniczeń [ZDJĘCIA]</h1>
      <address>
        <time datetime="2019-11-24T07:04:00+00:00">24 Nov 2019, 07:04</time>
      </address>
      <p>
        <b>35 tysięcy ludzi było w niedzielę na mszy odprawionej przez papieża Franciszka na stadionie w Nagasaki w Japonii. Mówił wiernym, że miasto to, które przed wiekami było miejscem prześladowań, a także miejscem zrzucenia bomby atomowej, doświadczyło, do czego zdolny jest człowiek.</b>
      </p>
      <related>
        <a href="https://www.polsatnews.pl/wiadomosc/2019-11-15/papiez-niektore-wystapienia-politykow-przypominaja-to-co-mowil-hitler/"/>
      </related>
      <p>Msza to kolejny punkt intensywnego programu pobytu papieża w Nagasaki po wizycie w miejscu pamięci ofiar bomby atomowej i oddaniu hołdu japońskim męczennikom z XVI wieku. Franciszek odwiedza kraj, w którym katolicy stanowią mniej niż 1 procent ludności, a w dużej części są to cudzoziemcy.</p>
      <p>
        <a href="https://www.polsatnews.pl/wiadomosc/2019-11-17/czlowiek-jest-wart-wiecej-niz-wszystkie-informacje-swiata-papiez-w-swiatowy-dzien-ubogich/">
          <b>ZOBACZ: "Człowiek jest wart więcej niż wszystkie informacje świata". Papież w Światowy Dzień Ubogich</b>
        </a>
      </p>
      <p>Franciszek powiedział: "Dobrze znamy historię naszych upadków, grzechów i ograniczeń".</p>
      <figure>
        <img src="https://r.dcs.redcdn.pl/http/o2/redefine/cp/f9/f944g5oa2xjr2ws8p2ccdfaox3mghyrp.jpg"/>
        <figcaption>Nagasaki, Japonia</figcaption>
      </figure>
      <p>
        <b>"Nagasaki nosi w swej duszy ranę trudną do zagojenia"</b>
      </p>
      <p>- Ale nie chcemy, aby to właśnie determinowało lub określało naszą teraźniejszość i przyszłość. Wiemy, że nierzadko możemy popaść w atmosferę lenistwa, która sprawia, że łatwo i z obojętnością mówimy "wybaw sam siebie" i tracimy pamięć o tym, co to znaczy znosić cierpienie wielu niewinnych - mówił.</p>
      <p>Papież podkreślił, że te ziemie doświadczyły, jak rzadko które, "niszczących możliwości, do jakich zdolny jest człowiek".</p>
      <p>Uczniowie Jezusa, wyjaśnił, nie mogą pogodzić się ze złem i niegodziwościami.</p>
      <figure>
        <img src="https://r.dcs.redcdn.pl/http/o2/redefine/cp/iy/iyq7bi2up5sqt3mfm9rs9mqr3jg2zbry.jpg"/>
        <figcaption>Katedra św. Marii, Tokio, Japonia</figcaption>
      </figure>
      <p>- Nagasaki nosi w swej duszy ranę trudną do zagojenia, znak niewytłumaczalnego cierpienia wielu niewinnych; ofiar dotkniętych wojnami dnia wczorajszego, ale które także i dziś cierpią z powodu tej trzeciej wojny światowej w kawałkach - oświadczył papież, przywołując często używane przez siebie określenie trwających obecnie różnych konfliktów.</p>
      <p>Wierni trzymali chorągiewki w barwach Japonii.</p>
      <p>Z Nagasaki Franciszek poleci do Hiroszimy, gdzie przy Pomniku Pokoju odda hołd ofiarom bomby atomowej zrzuconej na to miasto 6 sierpnia 1945 roku. Spotka się z grupą 20 osób, które przeżyły ten wybuch. Wygłosi stamtąd orędzie.</p>
      <p>
        <a href="https://www.polsatnews.pl/wideo/zawalil-sie-most-auta-wpadly-do-rzeki-nie-zyje-15-latka-ofiar-moze-byc-wiecej_6759875/">WIDEO - Zawalił się most, auta wpadły do rzeki. Nie żyje 15-latka, ofiar może być więcej</a>
      </p>
      <figure>
        <img src="https://r.dcs.redcdn.pl/http/o2/redefine/cp/h6/h6kvj45cw3fnx25uhwqmshphnji2chk2.jpg"/>
      </figure>
    </article>
  </body>
</html>