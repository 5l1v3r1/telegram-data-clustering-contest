<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/synedrio-pasok-ta-pyra-gennimata-kata-geroulanou-androulaki-kai-pos-th-antidrasoun-ekeinoi/2922033/"/>
    <meta property="og:site_name" content="Newsit.gr"/>
    <meta property="article:published_time" content="2019-11-24T07:26:20+00:00"/>
    <meta property="og:title" content="Συνέδριο ΠΑΣΟΚ: Τα «πυρά» Γεννηματά κατά Γερουλάνου – Ανδρουλάκη και πως θ’ αντιδράσουν εκείνοι"/>
    <meta property="og:description" content="Με την έγκριση των καταστατικών αλλαγών – η οποία μοιάζει τυπική διαδικασία – αλλά και τις τοποθετήσεις των συνέδρων συνεχίζεται σήμερα από το πρωί το συνέδριο του ΠΑΣΟΚ."/>
  </head>
  <body>
    <article>
      <h1>Συνέδριο ΠΑΣΟΚ: Τα «πυρά» Γεννηματά κατά Γερουλάνου – Ανδρουλάκη και πως θ’ αντιδράσουν εκείνοι</h1>
      <h2>Με την έγκριση των καταστατικών αλλαγών – η οποία μοιάζει τυπική διαδικασία – αλλά και τις τοποθετήσεις των συνέδρων συνεχίζεται σήμερα από το πρωί το συνέδριο του ΠΑΣΟΚ.</h2>
      <address><time datetime="2019-11-24T07:26:20+00:00">24 Nov 2019, 07:26</time> by <a rel="author">Αιμίλιος Περδικάρης</a></address>
      <p>Με ενδιαφέρον αναμένονται έτσι οι τοποθετήσεις των Παύλου Γερουλάνου και Νίκου Ανδρουλάκη, αλλά και η δευτερολογία της Φώφης Γεννηματά, με την οποία θα πέσει η αυλαία του συνεδρίου, καθώς χθες, στην εναρκτήρια ομιλία της, η πρόεδρος του ΠΑΣΟΚ και του ΚΙΝΑΛ υπήρξε ιδιαίτερα αιχμηρή απέναντι στους αμφισβητίες της.</p>
      <p>Δεν δίστασε, μάλιστα, να προειδοποιήσει εμμέσως ακόμη και με διαγραφές «από Δευτέρα», λέγοντας ότι πλέον η ανοχή της στην εσωστρέφεια και την υπονόμευση θα είναι μηδενική. Επίσης εμμέσως χαρακτήρισε τους Γερουλάνο-Ανδρουλάκη «όψιμους πασοκολάγνους» και τους κατηγόρησε ότι άγονται και φέρονται από τις προσωπικές τους φιλοδοξίες, αλλά και ότι καταφεύγουν σε «λόγια του αέρα» με την ασφάλεια της εκλογής ή της στήριξης, όπως πρόσθεσε η ίδια, από το ΠΑΣΟΚ και το ΚΙΝΑΛ.</p>
      <p>Η κυρία Γεννηματά ήταν ξεκάθαρη δε ως προς το πλάνο της: να ενσωματώσει κατ’ ουσίαν το ΠΑΣΟΚ στο ΚΙΝΑΛ και να είναι το ΚΙΝΑΛ το «όχημα» για την άσκηση πολιτικής και τη λειτουργία στη βάση, αφού η τροποποίηση του καταστατικού του ΠΑΣΟΚ προβλέπει αναστολή όλων των δραστηριοτήτων για όλο το διάστημα που είναι ενεργό το ΚΙΝΑΛ. Επίσης, τόνισε ότι επιδιώκει διακριτές αποστάσεις από ΝΔ και ΣΥΡΙΖΑ και «κάρφωσε» όσους επιθυμούν τη συνεργασία με τη μία ή με την άλλη πλευρά, δείχνοντάς τους εμμέσως την πόρτα της εξόδου από το ΠΑΣΟΚ και το ΚΙΝΑΛ.</p>
      <p>Η πλέον σημαντική καταστατική αλλαγή, βέβαια, είναι η παράταση της θητείας της στην προεδρία του ΠΑΣΟΚ και συγκεκριμένα έως το Νοέμβριο του 2021, όταν λήγει η αντίστοιχη θητεία της ως επικεφαλής του ΚΙΝΑΛ. Μάλιστα, η κυρία Γεννηματά πέταξε γι’ ακόμη μία φορά το γάντι στους διαφωνούντες επειδή δεν βάζουν θέμα ηγεσίας και προανήγγειλε ουσιαστικά ότι θα διεκδικήσει τότε την επανεκλογή της: «Θα είμαι εκεί και θα τους περιμένω», είπε χαρακτηριστικά, υποστηρίζοντας παράλληλα ότι ήδη έκανε αρκετούς συμβιβασμούς και υποχωρήσεις.</p>
      <p>Τόσο ο κ. Γερουλάνος πάντως όσο και ο κ. Ανδρουλάκης δεν πρόκειται στις σημερινές τους τοποθετήσεις να τραβήξουν το σχοινί. Αναμένεται και οι δύο να είναι εξαιρετικά επικριτικοί απέναντι στην ηγεσία και τις επιλογές της και ειδικά ο κ. Γερουλάνος θα παρουσιάσει τα αποτελέσματα της πρωτοβουλίας του, καθώς κατόρθωσε να συγκεντρώσει πάνω από 2.000 υπογραφές με το ψήφισμα για διεξαγωγή ανοικτού και δημοκρατικού συνεδρίου το 2020.</p>
      <p>«Κάθε πράγμα στον καιρό του», λέει από την άλλη πλευρά σε συνομιλητές του και ο κ. Ανδρουλάκης, παρά τις πιέσεις που δέχεται ακόμη και από συνεργάτες του για να βγει μπροστά. Το τελευταίο φαίνεται πως είναι γενικότερα το ζητούμενο στο ΠΑΣΟΚ και κατ’ επέκταση στο ΚΙΝΑΛ και το χώρο της Κεντροαριστεράς, καθώς ακόμη και συμμετέχοντες στο συνέδριο διαπιστώνουν μια ακινησία – όπως λένε – που καταλήγει σε στασιμότητα και η οποία θα πρέπει να ξεπεραστεί όσο το δυνατόν συντομότερο, με έναν πιο δημιουργικό τρόπο και όχι με συνέδρια και συνδιασκέψεις για τα οποία το ενδιαφέρον της κοινωνίας είναι περιορισμένο.</p>
    </article>
  </body>
</html>