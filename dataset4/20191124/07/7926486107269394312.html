<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012931/%D8%AC%D8%B2%D8%A6%DB%8C%D8%A7%D8%AA-%D8%AF%D8%B3%D8%AA%DA%AF%DB%8C%D8%B1%DB%8C-%D9%85%D8%AA%D9%87%D9%85%D8%A7%D9%86-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B4%D8%A8%DA%A9%D9%87-%D9%BE%D9%88%D9%84%D8%B4%D9%88%DB%8C%DB%8C-%DA%A9%D8%B4%D9%88%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T07:23:45+00:00"/>
    <meta property="og:title" content="جزئیات دستگیری متهمان بزرگترین شبکه پولشویی کشور"/>
    <meta property="og:description" content="رئیس کل دادگستری گلستان با اشاره به دستگیری ۹ متهم اصلی بزرگترین شبکه پولشویی کشور در استان گفت: یکهزار میلیاردتومان املاک، ۴۰ شرکت، ۱۰۰ خودرو و ۲۰ کیلوگرم شمش طلا از کلاهبرداران کشف شده است."/>
  </head>
  <body>
    <article>
      <h1>جزئیات دستگیری متهمان بزرگترین شبکه پولشویی کشور</h1>
      <address>
        <time datetime="2019-11-24T07:23:45+00:00">24 Nov 2019, 07:23</time>
      </address>
      <p>
        <i>رئیس کل دادگستری گلستان با اشاره به دستگیری ۹ متهم اصلی بزرگترین شبکه پولشویی کشور در استان گفت: یکهزار میلیاردتومان املاک، ۴۰ شرکت، ۱۰۰ خودرو و ۲۰ کیلوگرم شمش طلا از کلاهبرداران کشف شده است.</i>
      </p>
      <p>به گزارش مشرق، هادی هاشمیان صبح امروز در جمع خبرنگاران با اشاره به شناسایی و انهدام بزرگترین باند و شبکه پولشویی کشور در استان گلستان اظهارداشت: در مدت ۶ سال فعالیت این شبکه پولشویی، تراکنش مالی این باند حدود ۳۰ هزار میلیارد تومان بوده است.</p>
      <p>وی افزود: این باند ۳ سرشبکه اصلی و ۶ همدست اصلی داشتند که همه این افراد دستگیر شدند. علاوه براین بررسی‌ها نشان می‌دهد ۳۰۰ نفر عضو فعال این باند در سه استان گلستان، تهران و سمنان بودند.</p>
      <blockquote>بیشتر بخوانید:<br/><a href="https://www.mashreghnews.ir/news/1012601/%D8%A2%D8%BA%D8%A7%D8%B2-%D9%85%D8%AD%D8%A7%DA%A9%D9%85%D9%87-%D8%B4%D8%A8%DA%A9%D9%87-%D8%AE%D8%A7%D9%86%D9%88%D8%A7%D8%AF%DA%AF%DB%8C-%D9%81%D8%B3%D8%A7%D8%AF-%D8%A8%D9%87-%D9%85%D8%A8%D9%84%D8%BA-%DB%B1%DB%B5%DB%B0-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1">آغاز محاکمه شبکه خانوادگی فساد به مبلغ ۱۵۰ میلیون دلار</a></blockquote>
      <p>رئیس کل دادگستری استان ادامه داد: معاملات املاک، مستقلات، سهام‌های بورسی و غیربورسی، شمش، ارزش، سکه، خروج پول از کشور و سرمایه‌گذاری در کشورهای همسایه از اقدامات این باند بوده است.</p>
      <p>وی گفت: ارزیابی اولیه‌ املاک متهمان تاکنون یک‌هزار میلیارد تومان برآورد شده و همچنین ۴۰ شرکت خدماتی، تولیدی و تجاری نیز از متهمان شناسایی شده است.</p>
      <p>هاشمیان ادامه داد: بیش از ۱۰۰ خودروی سبک و سنگین این شبکه پولشویی و ده‌ها کیلوگرم شمش طلا که تاکنون ۲۰ کیلوگرم شناسایی و کشف شده است، از دیگر موارد این پرونده است.</p>
      <p>وی گفت: کلاهبرداران با افتتاح صدها حساب بانکی به نام‌های واهی، سودهای کلان به جیب زده‌اند. علاوه براین متهمان برای پولشویی و فرار مالیاتی هیچگونه اموالی به نام خود نداشتند و همه املاک و اموال به نام افراد دیگر است اما با وکالت‌نامه‌ها و اقرارنامه‌هایی که از این افراد می‌گرفتند، در عمل همه سودها به جیب آنان می‌رفت.</p>
      <p>رئیس کل دادگستری استان خاطرنشان کرد: بررسی‌های بیشتر درباره این پرونده و شناسایی اموال متهمان همچنان ادامه دارد.</p>
      <p>منبع: تسنیم</p>
    </article>
  </body>
</html>