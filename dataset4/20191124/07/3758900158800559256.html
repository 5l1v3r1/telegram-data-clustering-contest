<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-dzis-niedziela-handlowa-od-przyszlego-roku-w-sumie-7-niedzie,nId,3352191"/>
    <meta property="og:site_name" content="RMF24"/>
    <meta property="article:published_time" content="2019-11-24T07:38:48+00:00"/>
    <meta property="og:title" content="Dziś niedziela handlowa. Od przyszłego roku w sumie 7 niedziel bez zakazu handlu"/>
    <meta property="og:description" content="W niedzielę, 24 listopada sklepy będą otwarte, w kolejną niedzielę - 1 grudnia będzie obowiązywał zakaz handlu."/>
  </head>
  <body>
    <article>
      <h1>Dziś niedziela handlowa. Od przyszłego roku w sumie 7 niedziel bez zakazu handlu</h1>
      <address><time datetime="2019-11-24T07:38:48+00:00">24 Nov 2019, 07:38</time> by <a rel="author" href="https://www.rmf24.pl/tylko-w-rmf24/urszula-gwiazda" target="_blank">Urszula Gwiazda</a></address>
      <p>
        <b>W niedzielę, 24 listopada sklepy będą otwarte, w kolejną niedzielę - 1 grudnia będzie obowiązywał zakaz handlu.</b>
      </p>
      <figure>
        <img src="https://i.iplsc.com/dzis-niedziela-handlowa-od-przyszlego-roku-7-niedziel-bez-za/0009EQJAA6XBPLWS-C123-F4.png"/>
        <figcaption>Dziś niedziela handlowa. Od przyszłego roku 7 niedziel bez zakazu handlu<cite>/ Grzegorz Michałowski /PAP</cite></figcaption>
      </figure>
      <p>Ustawa o ograniczeniu handlu w niedziele i święta weszła w życie 1 marca 2018 roku. <a href="https://www.rmf24.pl/ekonomia/news-niedziela-handlowa-w-listopadzie-sprawdzamy-czy-w-te-niedzie,nId,3350776"><u><b>Zgodnie z nią, w tym roku handel jest dozwolony w jedną niedzielę w miesiącu </b></u></a>- ostatnią, oraz w dwie kolejne niedziele poprzedzające Boże Narodzenie i w niedzielę przed Wielkanocą.</p>
      <h4>Co zmieni się w przyszłym roku?</h4>
      <p><b>Od 2020 r. zakaz handlu będzie obowiązywał we wszystkie niedziele z wyjątkiem siedmiu w roku.</b> Handlowe będą dwie kolejne niedziele poprzedzające Boże Narodzenie, jedna przed Wielkanocą i cztery dodatkowo - ostatnie niedziele: stycznia, kwietnia, czerwca oraz sierpnia.<br/><br/>W tym roku zakaz handlu nie obowiązuje w ostatnie niedziele miesiąca. Zakupy będzie można zrobić 24 listopada i 29 grudnia oraz przed świętami - 22 grudnia.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=dwA70IM7FNmk47LrlJupcrbu.tNkdbstj1DObMdDUzj.H7/url=http%3A%2F%2Fwww.rmf24.pl%2Fnews-rurki-waflowe-w-trzech-smakach-wycofane-ze-sprzedazy-to-decy%2CnId%2C3350607%3Fparametr%3Dembed_tyt_zdj_lead">Rurki waflowe w trzech smakach wycofane ze sprzedaży. To decyzja inspektoratu sanitarnego</a>
      </p>
      <figure>
        <img src="https://i.iplsc.com/rurki-waflowe-w-trzech-smakach-wycofane-ze-sprzedazy-to-decy/0009EOCZ30RTVY6X-C125.png"/>
      </figure>
      <p>Zakaz handlu nie obowiązuje w piekarniach, cukierniach, na stacjach benzynowych, w kwiaciarniach, w przypadku handlu kwiatami, wiązankami, wieńcami i zniczami przy cmentarzach, w sklepach z pamiątkami, w sklepach z prasą, biletami komunikacji miejskiej, wyrobami tytoniowymi, kuponami gier losowych i placówkach pocztowych.<br/><br/>Z zakazu wyłączono też placówki handlowe w zakładach hotelarskich oraz prowadzące działalność w zakresie kultury, sportu, oświaty, turystyki i wypoczynku i placówki organizowane na potrzeby festynów, jarmarków oraz innych imprez okolicznościowych.<br/><br/>W niedziele zakupy można również zrobić w placówkach handlowych na dworcach, lotniskach, czy w sklepach wolnocłowych.</p>
      <p>Handel w niedziele bez ograniczeń funkcjonuje również w aptekach i punktach aptecznych, w zakładach leczniczych dla zwierząt, w hurtowniach farmaceutycznych, a także w zakładach leczniczych przeznaczonych dla osób wymagających całodobowego monitoringu.<br/><br/><b>W Europie</b> niemal całkowity zakaz handlu w niedziele i święta obowiązuje w Niemczech i Austrii, częściowe ograniczenia mają Belgia, Francja, Grecja, Holandia i Luksemburg. Z zakazu pracy w niedziele wycofały się w kwietniu Węgry. Poza UE w Europie zakaz handlu w niedzielę obowiązuje w Szwajcarii i Norwegii.</p>
    </article>
  </body>
</html>