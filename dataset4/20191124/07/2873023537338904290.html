<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/eyropi/220255_dyo-agnooymenoi-kai-katastrofes-apo-tis-plimmyres-stin-kyani-akti"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T07:42:19+00:00"/>
    <meta property="og:title" content="Δύο αγνοούμενοι και καταστροφές από τις πλημμύρες στην Κυανή Ακτή"/>
    <meta property="og:description" content="Λόγω της σφοδρής νεροποντής πλημμύρισαν εκατοντάδες νοικοκυριά, ενώ περίπου 4.000 ήταν μέχρι χθες το βράδυ χωρίς ρεύμα."/>
  </head>
  <body>
    <article>
      <h1>Δύο αγνοούμενοι και καταστροφές από τις πλημμύρες στην Κυανή Ακτή</h1>
      <address><time datetime="2019-11-24T07:42:19+00:00">24 Nov 2019, 07:42</time> by <a rel="author">efsyn.gr</a></address>
      <p>Δύο άνθρωποι αγνοούνται και άλλοι δύο τραυματίστηκαν, ενώ εκατοντάδες νοικοκυριά πλημμύρισαν στην Κυανή Ακτή της νότιας Γαλλίας μετά τις έντονες βροχοπτώσεις.</p>
      <p>Ο ένας από τους αγνοούμενους είναι ένας 77χρονος άνδρας, ενώ αγνοείται και μια γυναίκα μετά την ανατροπή της βάρκας στην οποία επέβαινε με άλλα πέντε άτομα, σύμφωνα με πληροφορίες του Γαλλικού Πρακτορείου.</p>
      <p>Από τις σοβαρές πλημμύρες τραυματίστηκαν εξάλλου δύο άνθρωποι, που χρειάστηκε να διακομιστούν σε νοσοκομείο κατά τη διάρκεια της νύχτας.</p>
      <p>Πρόκειται για μία 39χρονη γυναίκα, που τραυματίστηκε σοβαρά όταν την παρέσυρε κύμα, όπως ανακοίνωσε η πυροσβεστική υπηρεσία του Μονακό, καθώς και ένα 78χρονο άνδρα, ο οποίος νοσηλεύεται με υποθερμία, αλλά χωρίς να φέρει σοβαρά τραύματα, αφού βρέθηκε εγκλωβισμένος ανάμεσα σε δέντρα που παρασύρθηκαν από κατολίσθηση.</p>
      <figure>
        <iframe data-src="https://twitter.com/sdis_06/status/1198351854108844033?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Λόγω της σφοδρής νεροποντής τέθηκαν σε «κόκκινο συναγερμό» από την εθνική μετεωρολογική υπηρεσία οι Παράκτιες Άλπεις και η Βαρ, με τον κρατικό μηχανισμό να κινητοποιεί περίπου 1.600 πυροσβέστες κι άλλο προσωπικό.</p>
      <p>Πολλοί δρόμοι έχουν κλείσει, ενώ έχει ανασταλεί και η κυκλοφορία των τρένων στην Κυανή Ακτή μέχρι τα ιταλικά σύνορα, τουλάχιστον μέχρι τις πρώτες ώρες της Κυριακής. Σύμφωνα με την εταιρεία διαχείρισης σιδηροδρόμων, η κυκλοφορία των τρένων αναμένεται να αποκατασταθεί σήμερα, ενώ προβλήματα καταγράφηκαν και στο διεθνές αεροδρόμιο της Νίκαιας, με αποτέλεσμα να διακοπούν για κάποιες ώρες οι πτήσεις.</p>
      <p>Προβλήματα σημειώθηκαν και στην ηλεκτροδότηση, με περίπου 4.000 νοικοκυριά βυθισμένα στο σκοτάδι το βράδυ του Σαββάτου.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/168259_fonikes-plimmyres-sti-gallia"/>
        <a href="https://www.efsyn.gr/kosmos/eyropi/168193_exi-nekroi-ap-tis-plimmyres-sti-gallia"/>
        <a href="https://www.efsyn.gr/kosmos/eyropi/138293_se-epifylaki-parisi-foboi-yperheilisis-toy-sikoyana"/>
        <a href="https://www.efsyn.gr/node/219303"/>
        <a href="https://www.efsyn.gr/kosmos/eyropi/218752_bradia-tromoy-sti-benetia"/>
        <a href="https://www.efsyn.gr/node/216156"/>
      </related>
    </article>
  </body>
</html>