<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301315/%D8%A8%DB%8C%D8%B4-%D8%A7%D8%B2-%DB%B4%DB%B0%DB%B0%DB%B0-%D9%82%D9%84%D8%A7%D8%AF%D9%87-%D8%B3%DA%AF-%D8%B9%D9%84%DB%8C%D9%87-%D8%A8%DB%8C%D9%85%D8%A7%D8%B1%DB%8C-%D9%87%D8%A7%D8%B1%DB%8C-%D8%AF%D8%B1-%DA%A9%D9%87%DA%AF%DB%8C%D9%84%D9%88%DB%8C%D9%87-%D9%88-%D8%A8%D9%88%DB%8C%D8%B1%D8%A7%D8%AD%D9%85%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:23:10+00:00"/>
    <meta property="og:title" content="بیش از ۴۰۰۰ قلاده سگ علیه بیماری هاری در کهگیلویه و بویراحمد ایمن سازی شدند"/>
    <meta property="og:description" content="ایسنا/کهگیلویه و بویراحمد معاون سلامت اداره کل دامپزشکی استان کهگیلویه و بویراحمد گفت: از ابتدای سال تا کنون بیش از ۴ هزار قلاده سگ صاحب‌دار جهت پیشگیری از بروز بیماری هاری در استان علیه این بیماری واکسینه شده اند."/>
  </head>
  <body>
    <article>
      <h6 class="kicker">یک مسئول عنوان کرد:</h6>
      <h1>بیش از ۴۰۰۰ قلاده سگ علیه بیماری هاری در کهگیلویه و بویراحمد ایمن سازی شدند</h1>
      <address><time datetime="2019-11-24T07:23:10+00:00">24 Nov 2019, 07:23</time> by <a rel="author">عیسی فتحی</a></address>
      <p>ایسنا/کهگیلویه و بویراحمد معاون سلامت اداره کل دامپزشکی استان کهگیلویه و بویراحمد گفت: از ابتدای سال تا کنون بیش از ۴ هزار قلاده سگ صاحب‌دار جهت پیشگیری از بروز بیماری هاری در استان علیه این بیماری واکسینه شده اند.</p>
      <p>"دکتر امید جمشیدی" با اعلام این خبر افزود: هاری یکی از خطرناک‌ترین بیماری‌های مشترک بین انسان و دام است که عامل آن ویروس بوده و معمولا با گازگرفتگی از حیوان مبتلا به حیوان دیگر و یا انسان منتقل می‌شود.</p>
      <p>وی با اشاره به اینکه دامپزشکی استان به صورت رایگان در طول سال نسبت به واکسیناسیون علیه بیماری هاری اقدام می کند، اظهارکرد: از ابتدای سال جاری تاکنون تعداد ۴ هزار و ۲۵۹  قلاده سگ اهلی صاحب دار علیه بیماری هاری واکسینه شده اند که نسبت به سال گذشته ۵۲ درصد افزایش عملکرد داشته ایم.</p>
      <p>معاون سلامت اداره کل دامپزشکی استان کهگیلویه و بویراحمد خاطرنشان کرد: تمام حیوانات خونگرم پستاندار چه وحشی و چه اهلی اعم از گوشتخوار، علفخوار و جوندگان به این بیماری حساس هستند و اصلی‌ترین راه سرایت بیماری از طریق گزش (گاز گرفتن) به وسیله حیوانات است.</p>
      <p>جمشیدی به مهمترین علایم بیماری هاری در حیوانات اشاره و تصریح کرد: ترس از آب و نور، ریزش بزاق، حالت‌های تهاجمی در حیوان و انجام حرکات نامتعارف از جمله علایم بارز بیماری هاری در حیوانات به شمار می رود.</p>
      <p>به گزارش ایسنا، به نقل از روابط عمومی دامپزشکی کهگیلویه و بویراحمد وی با بیان اینکه تنها روش پیشگیری از این بیماری واکسیناسیون می باشد، بیان کرد: به منظور کنترل و مبارزه با این بیماری همه ساله با توجه به دستورالعمل اجرایی مبارزه با بیماری‌های دامی سازمان دامپزشکی کشور سگ‌های صاحب‌دار مورد واکسیناسیون و قلاده‌گذاری قرار می گیرند.</p>
      <p>انتهای پیام</p>
    </article>
  </body>
</html>