<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Godfri-Cilj-Amerike-da-ohrabri-dijalog-Beograda-i-Pristine/570194?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T07:56:58+00:00"/>
    <meta property="og:title" content="Godfri: Cilj Amerike da ohrabri dijalog Beograda i Prištine"/>
    <meta property="og:description" content="BEOGRAD - Cilj Amerike je da ohrabri dijalog između Beograda i Prištine i ukaže na to koliko bi ljudi u regionu imali koristi od toga da se nađe rješenje za kosovski problem, izjavio je novi američki ambasador Entoni Godfri."/>
  </head>
  <body>
    <article>
      <h1>Godfri: Cilj Amerike da ohrabri dijalog Beograda i Prištine</h1>
      <address><time datetime="2019-11-24T07:56:58+00:00">24 Nov 2019, 07:56</time> by <a rel="author">Tanjug</a></address>
      <p>BEOGRAD - Cilj Amerike je da ohrabri dijalog između Beograda i Prištine i ukaže na to koliko bi ljudi u regionu imali koristi od toga da se nađe rješenje za kosovski problem, izjavio je novi američki ambasador Entoni Godfri.</p>
      <p>"Moj zadatak je da popravim odnose Srbije i SAD, ali da radim u interesu svoje zemlje na Balkanu, a interes Amerike je da Zapadni Balkan postane mjesto stabilnosti i prosperiteta, gdje se poštuju demokratske vrijednosti, gdje zemlje poštuju granice i imaju dobre odnose", rekao je Godfri u intervjuu za RTS.</p>
      <p>On je istakao da je to najbolji način za put ka Evropskoj uniji i zato je, kako kaže, njegov cilj da upotrebi svu energiju i sva sredstva ambasade u Beogradu da pomogne Srbiji da postigne ono što je sama sebi postavila - a to je ulazak u EU.</p>
      <p>Naveo je i da je Evropska unija poslala loš signal kada je rekla da zaustavlja proces proširenja.</p>
      <p>"Američki izaslanik za Zapadni Balkan Metju Palmer i ja smo razgovarali i izrazili razočarenje što EU nije učinila korak naprijed. Bio je to loš signal", rekao je američki ambasador.</p>
      <p>On, ipak, napominje, da članstvo u EU ostaje za Srbiju važan podstrek.</p>
      <p>"Kolege iz Brisela su me uvjerile da nije baš došlo do potpune promjene politike i podsjetili su me da je proširenje utkano u osnivačka dokumenta Unije, tako da to pitanje nije sasvim zatvoreno", rekao je amabasador.</p>
      <p>Na pitanje da li vakuum koji ostavlja odlaganje prošrenja za neke druge uticaje na primer Rusije i Kine, američki ambasador kaže da ga to ne uznemiruje.</p>
      <p>"Srbija dobro napreduje, najveći dio investicija dolazi iz Evrope. Evropa je blizu, a Kina i Rusija su daleko. Razumijem specijalne veze Srbije sa Rusijom i Kinom i one su vam važne, Srbija sama odlučuje o svojim partnerstvima i mi te odluke poštujemo", naveo je Godfri.</p>
      <p>Posebno poštujemo odluku o neutralnosti i suverenitet Srbije i znamo da je Srbiji važno da postane članica EU, rekao je ambasador.</p>
      <p>Prema njegovim riječima, reforme koje su urađene i one koje treba obavljati zbog članstva u EU su važne same po sebi, a ne samo zbog članstva.</p>
      <p>Godfri je ponovio da se Amerika zalaže da sve zemlje u regionu postanu članice EU, a naročito one koje to žele.</p>
    </article>
  </body>
</html>