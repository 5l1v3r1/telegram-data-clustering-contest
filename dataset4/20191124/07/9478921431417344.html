<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/xorigies/to-kinderdocs-se-athina-kai-thessaloniki/"/>
    <meta property="og:site_name" content="ert.gr"/>
    <meta property="article:published_time" content="2019-11-24T07:00:40+00:00"/>
    <meta property="og:title" content="To «KinderDocs» σε Αθήνα και Θεσσαλονίκη"/>
    <meta property="og:description" content="Το» KinderDocs» Διεθνές Φεστιβάλ Ντοκιμαντέρ για Παιδιά και Νέους παρουσιάζεται στο Μουσείο Μπενάκη (Πειραιώς 198) και στο ΜOMus – Μουσείο Σύγχρονης Τέχνης στη Θεσσαλονίκη έως τον Απρίλιο του 2020."/>
  </head>
  <body>
    <article>
      <h1>To «KinderDocs» σε Αθήνα και Θεσσαλονίκη</h1>
      <address><time datetime="2019-11-24T07:00:40+00:00">24 Nov 2019, 07:00</time> by <a rel="author">Τμήμα Εταιρικής Προβολής</a></address>
      <p>Το» KinderDocs» Διεθνές Φεστιβάλ Ντοκιμαντέρ για Παιδιά και Νέους παρουσιάζεται στο Μουσείο Μπενάκη (Πειραιώς 198) και στο ΜOMus – Μουσείο Σύγχρονης Τέχνης στη Θεσσαλονίκη έως τον Απρίλιο του 2020.</p>
      <p>Το θέμα της εφηβείας, των ανθρώπινων σχέσεων και της εκπαίδευσης, καθώς και οι συνέπειές τους στα παιδιά και τους νέους διαπερνά όλο τον κορμό του φετινού προγράμματος, που περιλαμβάνει 28 βραβευμένα ντοκιμαντέρ από όλο τον κόσμο, 13 εκ των οποίων ελληνικές πρεμιέρες.</p>
      <p>Το φετινό KinderDocs ξεκινάει με μια ταινία που μιλάει για την επιστήμη και πώς αυτή στα χέρια των νέων μπορεί να μετατραπεί από στείρα γνώση σε εργαλείο που θα αλλάξει τη ζωή τους. Ομάδες ταλαντούχων μαθητών σε όλο τον κόσμο, από την Κορέα έως τη Χαβάη, οραματίζονται το μέλλον και αναλαμβάνουν δράση για να λύσουν προβλήματα μόλυνσης του περιβάλλοντος, λαμβάνοντας μέρος σε έναν μεγάλο μαθητικό διαγωνισμό επιστημών στο Λος Άντζελες, όπου μία ομάδα θα αναδειχθεί νικήτρια (<i>Inventing</i> <i>Tomorrow</i>, Laura Nix, Η.Π.Α., 87’, 2018). Η εκπαίδευση στα μέσα, οι υπολογιστές και το internet ως εργαλεία αυτόνομης εκπαίδευσης στο σχολείο, η συζήτηση για τη γνώση που είναι διαθέσιμη στο διαδίκτυο και προσιτή σε όλους, καθώς και ένα πείραμα που έγινε με μαθητές στην Ινδία είναι τα θέματα που θίγει το <i>The</i> <i>Open</i> <i>Window</i>, Alfred Birkegaard, Daniel Oxenhandler και Will Sloan, Δανία/Η.Π.Α., 55’, 2018 (πρεμιέρα στην Ελλάδα). Στην ταινία <i>Speak</i> <i>Up</i><i>,</i> Stéphane De Freitas, Ladj Ly, Γαλλία, 99’, 2017, η ρητορική αλλάζει τη ζωή μιας ομάδας μαθητών στα υποβαθμισμένα προάστια του Παρισιού, τους παθιάζει και τους μετατρέπει σε ενεργούς πολίτες που οργανώνουν τον λόγο τους και στη συνέχεια τον κάνουν πράξη για να βελτιώσουν τη ζωή και το μέλλον τους.</p>
      <p>Το <i>199 </i><i>Little</i> <i>Heroes</i> είναι ένα συναρπαστικό ταξίδι στον κόσμο των παιδιών σε 5 ηπείρους και 9 χώρες, όπου σε 10 ταινίες μικρού μήκους 9 παιδιά ηλικίας 10-13 ετών μας προσκαλούν στην καθημερινότητά τους στον δρόμο για το σχολείο ή τη δουλειά. Η πόλη του Μάτις κινδυνεύει να βυθιστεί σε ένα ορυχείο, ο Ντιέγο ζει με την απειλή της απαγωγής, η Ράνια σε καταυλισμό προσφύγων. Η φυλή της Ζοζολόι κινδυνεύει με εξαφάνιση λόγω της κλιματικής αλλαγής, ενώ η Σύνθια ζει πολλές μέρες μόνο με νερό, που κουβαλάει καθημερινά από την πηγή. Η Μιράλ παίζει επαγγελματικό ποδόσφαιρο ενώ η Ολίβια έχει 126 συμμαθητές (<i>199 </i><i>Little</i> <i>Heroes</i>, Sigrid Klausmann, Γερμανία, 2018) (πρεμιέρα για την Ελλάδα).</p>
      <figure>
        <img src="https://www.ert.gr/wp-content/uploads/2019/11/logo-2.png"/>
      </figure>
      <p>Στην ταινία <i>Pair</i> <i>of</i> <i>Dunces</i> παρακολουθούμε επί τέσσερα χρόνια έναν πατέρα και έναν γιο κατά τη διάρκεια της απογευματινής μελέτης. Πού πάει εκείνες τις ώρες η χαρά της μάθησης που είναι έμφυτη σε όλους μας; (<i>Pair of Dunces</i>, Ludovic Vieuille, Γαλλία, 59’, 2016). Όταν ερχόμαστε σε επαφή με τη φύση, τα μαθηματικά, η φυσική και η χημεία βρίσκουν εφαρμογή και γίνονται η βάση για να χτιστεί η ιδανική κοινωνία όπως τη φαντάζονται μαθητές 11-15 ετών σε ένα  εκπαιδευτικό πείραμα  δέκα εβδομάδων στη Δανία (<i>Rediscovery</i>, Phie Ambo, Δανία, 72’, 2019, πρεμιέρα στην Ελλάδα). Τον Φεβρουάριο, το ενήλικο κοινό θα απολαύσει και θα προβληματιστεί με μια ταινία στην οποία εκπαιδεύονται γονείς ώστε να ανταποκριθούν στις προκλήσεις της καθημερινότητας με τα ανήλικα παιδιά τους. Χρειάζονται τελικά όλοι οι γονείς εκπαίδευση; Και πώς μπορούν να βελτιωθούν οι δύσκολες σχέσεις και δυνάμεις που αναπτύσσονται μέσα σε μια νεοσύστατη οικογένεια; Μπορεί να αλλάξει δραστικά η σχέση παιδιού και γονέα μετά από τρεις εβδομάδες εντατικής εκπαίδευσης και θεραπείας; (<i>Parents</i><i>’ </i><i>School</i>, Jörg Adolph, Ralf Bücheler, Γερμανία, 120’, 2018) (πρεμιέρα για την Ελλάδα).</p>
      <p>Όσοι, ανεξαρτήτως ηλικίας, αγαπούν τα ζώα ή θα ήθελαν να μάθουν περισσότερα για τη σχέση του ανθρώπου με αυτά θα λατρέψουν το <i>Buddy</i>, τη βραβευμένη ταινία της Heddy Honigmann από την Ολλανδία, 55’, 2018.</p>
      <figure>
        <img src="https://www.ert.gr/wp-content/uploads/2019/11/Rediscovery_5.png"/>
      </figure>
      <p>Το μεταναστευτικό, αυτή τη φορά όμως μέσα από τα μάτια των παιδιών, είναι το θέμα άλλης μιας πρεμιέρας του KinderDocs. Δεν είναι για όλα τα παιδιά η ζωή ίδια: κάποια, που αναγκάστηκαν να φύγουν από τη χώρα τους, βιώνουν μια τελείως διαφορετική καθημερινότητα. Πώς είναι η ζωή όταν είσαι 10 χρονών και ζεις σε έναν από τους μεγαλύτερους προσφυγικούς καταυλισμούς του κόσμου; Πρεμιέρα για την Ελλάδα, το βραβευμένο <i>Tiny</i> <i>Souls</i> της Dina Naser από την Ιορδανία, 85’, 2019.</p>
      <p>Τα θέματα της θρησκείας και της, διαφορετικότητας είναι στο επίκεντρο στην ταινία <i>Gods</i> <i>of</i> <i>Molenbeek</i> της Reetta Huhtanen, Φινλανδία, 55’, 2019, όπου δύο αγόρια, κολλητοί φίλοι με διαφορετικές θρησκείες, προβληματίζονται για το θέμα του Θεού, ενώ μεγαλώνουν σε μια ταραγμένη Ευρώπη.</p>
      <p>Για μία ακόμη χρονιά, το KinderDocs καταπιάνεται με το πάντα επίκαιρο θέμα της σχέσης με τον εαυτό μας, την εφηβεία και την εικόνα της, όπως εκτίθεται μέσα από τα social media, αυτή τη φορά με μια ταινία που εξετάζει το θέμα από τη σκοπιά των αγοριών, στην αναζήτηση του εαυτού τους (<i>Jawline</i>, Liza Mandelup, Η.Π.Α., 58’, 2019) (πρεμιέρα για την Ελλάδα).</p>
      <p>Συνεχίζουμε τη συνεργασία με δύο μεγάλα ευρωπαϊκά φεστιβάλ ντοκιμαντέρ, IDFA (Ολλανδία) και Doxs! (Γερμανία). Επίσης, το πρόγραμμα του KinderDocs θα παρουσιαστεί και πάλι φέτος τον Νοέμβριο στο σημαντικότερο φεστιβάλ ντοκιμαντέρ της Ιταλίας, το Festival dei Popoli στη Φλωρεντία. Πάνω από 60% του φετινού μας προγράμματος είναι φτιαγμένο από γυναίκες δημιουργούς.</p>
      <p>Το KinderDocs ξεκινάει στις 13/10 και διαρκεί έως τον Απρίλιο 2020.</p>
      <figure>
        <img src="https://www.ert.gr/wp-content/uploads/2019/11/poster10.png"/>
      </figure>
      <p>
        <b>Περιλαμβάνει:</b>
      </p>
      <ul>
        <li>30 εκπαιδευτικές προβολές και παράλληλες δράσεις για σχολεία στα δύο μουσεία</li>
        <li>Toolkit 2019/2020 για την προετοιμασία πριν και μετά τις προβολές, που περιλαμβάνει όλες τις ταινίες</li>
        <li>14 ειδικές προβολές για όλη την οικογένεια τα Σαββατοκύριακα, με συζήτηση ή δράση με ειδικούς καλεσμένους</li>
        <li>Το φεστιβάλ απευθύνεται σε παιδιά και νέους από 9 ετών, εκπαιδευτικούς, φοιτητές, γονείς και φίλους του καλού κινηματογράφου</li>
        <li>Στόχος είναι να δημιουργείται πεδίο και έμπνευση για διάλογο και δράσεις, διαμορφώνοντας τους νέους σκεπτόμενους πολίτες του αύριο, σήμερα</li>
        <li>Δείτε το πρόγραμμα στο kinderdocs.com</li>
      </ul>
      <p>
        <b>ΠΡΟΠΩΛΗΣΗ</b>
      </p>
      <p>Μουσείο Μπενάκη Ελληνικού Πολιτισμού, Κουμπάρη 1, Κολωνάκι T: 210 36 71 000 ΤΕΤ &amp; ΠΑΡ: 10.00-18.00, ΠΕΜ &amp; ΣΑΒ: 10.00-24.00 (μεσάνυχτα), ΚΥΡ: 10.00-16.00 ΔΕΥ &amp; ΤΡ: κλειστά</p>
      <p>Μουσείο Μπενάκη Πειραιώς 138: ΠΕΜ &amp; ΚΥΡ: 10.00-18.00, ΠΑΡ &amp; ΣΑΒ 10.00-22.00</p>
      <p>
        <b>KinderDocs</b>
        <b> για σχολεία</b>
      </p>
      <p>30 προβολές ειδικά σχεδιασμένες για σχολεία, που γίνονται πρωινές ώρες και πλαισιώνονται με συζήτηση ή/και δράσεις εκπαίδευσης με αφορμή τις ταινίες. Κάθε ταινία διαθέτει προτεινόμενη ηλικιακή σήμανση. Ελάτε με το σχολείο ή την τάξη σας σε μια προβολή στην Αθήνα ή στη Θεσσαλονίκη. Ζητήστε μας να έρθουμε στην τάξη σας για μια εξειδικευμένη εκπαιδευτική δράση πριν ή μετά την επίσκεψή σας. Αν είστε σε άλλη πόλη, ζητήστε μας να διοργανώσουμε ένα KinderDocs στην πόλη σας. Προμηθευτείτε το KinderDocs Toolkit 2019/2020, ειδικό εκπαιδευτικό υλικό για την προετοιμασία των μαθητών πριν και μετά την προβολή.</p>
      <p>-Για τρίτη χρονιά φέτος, διοργανώνονται στο ΜOMus – Μουσείο Σύγχρονης Τέχνης στη Θεσσαλονίκη ανανεωμένα τα διαδραστικά προγράμματα KinderDocs Art Lab για παιδιά 9-12 ετών και KinderDocs Art Lab Junior για παιδιά 4-6 ετών (βλ. Αναλυτικό Πρόγραμμα KinderDocs σ. 24).</p>
      <p>Kρατήσεις: info@kinderdocs.com ή εκπαιδευτικά τμήματα: Μουσείο Μπενάκη Τ: 210 3671067-9 (ΔΕΥ-ΠΕΜ 10.00-14.00) | ΜOMus – Μουσείο Σύγχρονης Τέχνης Τ: 2310 240002 (ΤΡ-ΠΑΡ 10.00-16.00)</p>
      <p>Οι προβολές για σχολεία αρχίζουν στις 10:00 και γίνονται καθημερινές</p>
      <p>Διάρκεια: 90-120’ (μαζί με τη συζήτηση ή/και δράση)</p>
      <p>Όλες οι ταινίες προβάλλονται με ελληνικούς υπότιτλους</p>
      <p><b>Τιμή εισιτηρίου:</b> 4 ευρώ (παιδιά/μαθητές), 6€ (ενήλικες)</p>
      <p>Στις<b> 16 και 23/2/2020</b> 8 ευρώ (προβολή μόνο για ενήλικο κοινό)</p>
      <p>Toolkit: 15 ευρώ (+έξοδα αποστολής)</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/radiotileorasi/politismos-radiotileorasi/technes-radiotileorasi/nykterines-fantasies-sto-moyseio-mpenaki/"/>
        <a href="https://www.ert.gr/xorigies/to-kinderdocsse-athina-kai-thessaloniki/"/>
        <a href="https://www.ert.gr/xorigies/moyseio-mpenaki-programma-ektheseon-septemvrios-dekemvrios-2019/"/>
        <a href="https://www.ert.gr/radiotileorasi/politismos-radiotileorasi/technes-radiotileorasi/athens-photo-festival-2019-sto-moyseio-mpenaki/"/>
        <a href="https://www.ert.gr/xorigies/to-athens-photo-festival-2019-sto-moyseio-mpenaki/"/>
        <a href="https://www.ert.gr/arxeio-afierwmata/aggelos-delivorrias-24-aprilioy-2018/"/>
      </related>
    </article>
  </body>
</html>