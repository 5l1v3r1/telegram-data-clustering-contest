<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/24/ruth-bader-ginsburg-ricovero/"/>
    <meta property="og:site_name" content="Il Post"/>
    <meta property="article:published_time" content="2019-11-24T07:55:59+00:00"/>
    <meta property="og:title" content="Ruth Bader Ginsburg, la più anziana giudice della Corte Suprema, è stata ricoverata in ospedale"/>
    <meta property="og:description" content="Ruth Bader Ginsburg, la più anziana giudice della Corte Suprema, è stata ricoverata in ospedale sabato perché aveva tremori e febbre ed è stata poi trasferita al Johns Hopkins Hospital di Washington per ricevere delle cure. La Corte Suprema è composta da nove giudici ed è il più importante organo giuridico del paese:"/>
  </head>
  <body>
    <article>
      <h1>Ruth Bader Ginsburg, la più anziana giudice della Corte Suprema, è stata ricoverata in ospedale</h1>
      <address>
        <time datetime="2019-11-24T07:55:59+00:00">24 Nov 2019, 07:55</time>
      </address>
      <p>Ruth Bader Ginsburg, la più anziana giudice della Corte Suprema, <a href="https://www.bbc.com/news/world-us-canada-50534140">è stata ricoverata</a> in ospedale sabato perché aveva tremori e febbre ed è stata poi trasferita al Johns Hopkins Hospital di Washington per ricevere delle cure.</p>
      <p>La Corte Suprema è composta da nove giudici ed è il più importante organo giuridico del paese: i giudici vengono scelti dal presidente e la nomina, che dura a vita, deve essere confermata dal Senato. Ginsburg ha 86 anni, fu nominata nel 1993 dall’allora presidente Bill Clinton ed è considerata quindi una giudice progressista: la sua età avanzata e alcuni recenti problemi fisici hanno però fatto temere che presto potrebbe dover lasciare l’incarico, permettendo così a Donald Trump di nominare il suo sostituto (e rendendo la Corte Suprema ancora più conservatrice).</p>
      <p>Negli ultimi mesi e anni, Ginsburg si è spesso dovuta sottoporre a ricoveri e interventi di diverso tipo. Più di recente, questa estate, <a href="https://www.ilpost.it/2019/08/24/ruth-bader-ginsburg-tumore/">aveva ricevuto cure per un tumore al pancreas</a>; nel novembre del 2018 era stata ricoverata dopo che <a href="https://www.ilpost.it/2018/11/08/ruth-bader-ginsburg-ospedale/">si era rotta tre costole in una caduta</a>. La Corte Suprema ha detto che le condizioni di Ginsburg sono migliorate dopo il ricovero al John Hopkins e che potrebbe essere dimessa già domenica mattina.</p>
      <p> </p>
    </article>
  </body>
</html>