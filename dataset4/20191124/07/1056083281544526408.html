<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301330/%D8%A2%DB%8C%D8%A7-%D8%B2%D8%BA%D8%A7%D9%84-%D8%B3%D9%86%DA%AF-%D9%BE%D8%A7%DA%A9-%DB%8C%DA%A9-%D8%AF%D8%B1%D9%88%D8%BA-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:36:19+00:00"/>
    <meta property="og:title" content="آیا زغال سنگ پاک یک دروغ است؟"/>
    <meta property="og:description" content="شاید زغال سنگ به روزهای پایانی خود نزدیک شده باشد زیرا کثیف بوده و ارزان هم نیست اما شاید تعجب آور باشد که یک کشور در حال افزایش شمار نیروگاه‌های زغال سوز است."/>
  </head>
  <body>
    <article>
      <h1>آیا زغال سنگ پاک یک دروغ است؟</h1>
      <address><time datetime="2019-11-24T07:36:19+00:00">24 Nov 2019, 07:36</time> by <a rel="author">متین کاکوئی</a></address>
      <p>شاید زغال سنگ به روزهای پایانی خود نزدیک شده باشد زیرا کثیف بوده و ارزان هم نیست اما شاید تعجب آور باشد که یک کشور در حال افزایش شمار نیروگاه‌های زغال سوز است.</p>
      <p>به گزارش ایسنا، در حالی که همه دنیا در ۱۸ ماه گذشته تولید برق با استفاده از زغال سنگ را کاهش داده اما چین به حدی نیروگاه‌های زغال سوز اضافه کرده که برای تامین برق ۳۱ میلیون خانه کافی است.</p>
      <p>علاقه چین به نیروگاه‌های زغال سوز اتفاق جدیدی نیست. این کشور از سال ۲۰۰۶ تا ۲۰۱۵ روی برنامه ساخت یک نیروگاه زغال سوز در هفته عمل کرده است. با این حال در سال ۲۰۱۵ دولت چین تلاش کرد روند رشد بخش زغال سنگ را آهسته کند زیرا معلوم شد برنامه ساخت یک نیروگاه در هفته تبعات وخیمی دارد و مقادیر بالایی دود تولید می‌کند که آسمان‌های شهرهای چین را تاریک کرده و روی محیط زیست و سلامت مردم تاثیر منفی می‌گذارد. با این حال کندی این روند ناموفق بود.</p>
      <p>در واقع به قدری ناموفق بود که روند پروژه‌های زغال سنگ جدید شتاب پیدا کرد زیرا پکن به دولت‌های منطقه‌ای اجازه داد مجوزهای نیروگاه‌های زغال سوز جدید را صادر کنند و در نتیجه مقامات محلی با ساخت نیروگاه‌های زغال سوز پنج برابر بیشتر از سابق موافقت کردند.</p>
      <p>با روندی که اکنون چین به افزودن نیروگاه‌های زغال سوز ادامه م‌ دهد، به زودی ظرفیت تولید نیرو با استفاده از زغال سنگ معادل کل ظرفیت تولیدی اتحادیه اروپا خواهد داشت. بخش زیادی (حدود ۲۵ درصد) از طرح‌های نیروگاه‌های زغال سوزی که چین در دست اجرا دارد، قرار است در کشورهای دیگر ساخته شوند. در مقایسه با سایر نقاط دنیا، چین حدود ۵۰ درصد بیشتر نیروگاه‌های زغال سوز در دست ساخت دارد.</p>
      <p>چنین روندی توانایی جهان برای تحقق اهداف کاهش آلایندگی که در توافق جوی پاریس تعیین شده است و چین هم یکی از امضاکنندگان آن بوده است را تضعیف می‌کند. گزارش جدید گروه غیرانتفاعی "گلوبال انرژی مونیتور" نشان داده که چین قرار است تا سال ۲۰۲۰ ظرفیت تولید نیرو با استفاده از زغال سنگ را به ۱۱۰۰ گیگاوات محدود کند. با این حال گروه‌های صنعت زغال سنگ و نیروی این کشور توسعه بیشتر این ظرفیت از ۱۲۰۰ به ۱۴۰۰ گیگاوات تا سال ۲۰۳۵ را پیشنهاد کرده‌اند. اگر چنین پیشنهادی اجرایی شود چین بیش از سه برابر محدودیت جهانی در خصوص نیروی زغالی که در توافق جوی پاریس تعیین شده است، خواهد داشت.</p>
      <p>این رقم وحشتناک است. در حالی که چین بیش از هر کشوری دیگری روی توسعه انرژی پاک کار می‌کند، میزان گازهای گلخانه‌ای که با افزایش ظرفیت تولید نیرو با استفاده از زغال سنگ تولید می‌شوند، توسعه انرژی پاک این کشور را تحت الشعاع قرار می‌دهد.</p>
      <p>بر اساس گزارش اویل پرایس، چین تلاش کرده است با تاکید روی "زغال سنگ پاک" اذهان عمومی را منحرف کند اما همان طور که نشریه "ساوت چاینا مورنینگ پست" اشاره کرده است، مشکل اصلی خود این داستان است زیرا چیزی به اسم زغال سنگ پاک وجود ندارد. زغال سنگ، زغال سنگ است و سوزاندن میزان زیادی زغال سنگ، مشکل بزرگی نه تنها برای چین بلکه برای کل دنیاست. هنگامی که آمریکا به عنوان بزرگترین اقتصاد جهان از توافق جوی پاریس خارج شد و چین به عنوان دومین اقتصاد بزرگ جهان به توسعه نیروی زغالی می پردازد، پیامدهای احتمالی برای وضعیت جوی جهانی فاجعه آمیز است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090100038/%D8%A7%D9%81%D8%B2%D8%A7%DB%8C%D8%B4-%D8%B9%D8%B7%D8%B4-%DA%86%DB%8C%D9%86-%D8%A8%D8%B1%D8%A7%DB%8C-%D8%B2%D8%BA%D8%A7%D9%84-%D8%B3%D9%86%DA%AF"/>
        <a href="https://www.isna.ir/news/98080502366/%D8%A8%D9%87%D8%AA%D8%B1%DB%8C%D9%86-%D8%A7%D8%AA%D9%81%D8%A7%D9%82-%D8%AF%D8%B1%D8%A8%D8%A7%D8%B1%D9%87-%D9%85%D8%B1%DA%AF-%D8%B2%D8%BA%D8%A7%D9%84-%D8%B3%D9%86%DA%AF"/>
      </related>
    </article>
  </body>
</html>