<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012908/%D9%87%D9%85%D9%87-%D8%B4%D9%87%D9%88%D8%AF-%D8%BA%D8%A7%DB%8C%D8%A8-%D9%BE%D8%B1%D9%88%D9%86%D8%AF%D9%87-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T07:11:25+00:00"/>
    <meta property="og:title" content="همه شهود غایب پرونده استیضاح ترامپ"/>
    <meta property="og:description" content="چالش اوکراین گیت برای دونالد ترامپ همزمان با کارزارهای انتخابات ریاست جمهوری ۲۰۲۰ در آمریکا همچنان ادامه داشته و قربانی می‌گیرد."/>
  </head>
  <body>
    <article>
      <h1>همه شهود غایب پرونده استیضاح ترامپ</h1>
      <address>
        <time datetime="2019-11-24T07:11:25+00:00">24 Nov 2019, 07:11</time>
      </address>
      <p>
        <i>چالش اوکراین گیت برای دونالد ترامپ همزمان با کارزارهای انتخابات ریاست جمهوری ۲۰۲۰ در آمریکا همچنان ادامه داشته و قربانی می‌گیرد.</i>
      </p>
      <p>به گزارش مشرق، «دونالد ترامپ»، رئیس جمهور آمریکا، که در حال حاضر فعالیت در کارزار انتخابات ریاست جمهوری ۲۰۲۰ را در دستور کار خود قرار داده، با بحران «اوکراین گیت» نیز مواجه است؛ بحرانی که عرصه سیاست داخلی آمریکا را در ماه‌ها و هفته‌های اخیر به شدت متاثر کرده است.</p>
      <blockquote>بیشتر بخوانید:<br/><a href="https://www.mashreghnews.ir/news/1012798/%D9%BE%D8%A7%DB%8C%D8%A7%D9%86-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%DA%AF%D8%A7%D9%85-%D8%A8%D8%B9%D8%AF%DB%8C-%DA%86%DB%8C%D8%B3%D8%AA">پایان تحقیقات <i>استیضاح</i> ترامپ؛ گام بعدی چیست؟</a></blockquote>
      <p><b>* انتقاد پنس از تحقیقات استیضاح در کنگره<br/></b><br/>«مایک پنس»، معاون رئیس جمهور آمریکا، "تحقیقات بی پایان" کنگره را عامل کندی و اختلال در فعالیت واشنگتن خواند. <br/><br/><b>* ناکامی دموکرات‌ها در احضار تمامی شهود مرتبط با اوکراین گیت<br/></b><br/>دموکرات‌های مجلس نمایندگان که سعی دارند تا پایان سال جاری، استیضاح ترامپ در این مجلس را برگزار کنند، نتوانستند شهود عمده‌ای مانند <b>مایک پنس</b>، معاون رئیس جمهور آمریکا، « <b>مایک پمپئو</b>»؛ وزیر خارجه آمریکا که اکنون به پیشنهاد ترامپ برای سناتوری ایالت «کانزاس» قصد کناره گیری از وزارت خارجه را دارد، « <b>جان بولتون</b>»؛ مشاور امنیت ملی پیشین کاخ سفید که به شکل مرموزی از کابینه خارج شد، « <b>میک مولوینی</b>»؛ رئیس ستاد کارکنان کاخ سفید که به مشروط شدن کمک مالی نظامی آمریکا به اوکراین به تحقیقات در مورد «جو بایدن»، معاون رئیس جمهور پیشین آمریکا، اعتراف کرد، « <b>ویلیام بار</b>»؛ دادستان کل، « <b>جان آیزنبرگ</b>»؛ وکیل شورای امنیت ملی، سناتور « <b>ران جانسون</b>»؛ که دیداری با «ولادیمیر زلنسکی»، رئیس جمهور اوکراین، در دوره بحرانی افشای اوکراین گیت داشت، « <b>ریک پری</b>»؛ وزیر انرژی، « <b>رودی جولیانی</b>»؛ وکیل شخصی ترامپ که به اعتقاد جان بولتون، سیاست خارجی آمریکا با حضور وی به تجارت مواد مخدر شبیه می‌شود و در نهایت « <b>افشاگر</b>» مرموزی که هنوز هویتش فاش نشده، را برای ادای شهادت علنی به مجلس احضار کنند. <br/><br/><b>* افشای هویت رابط‌های ترامپ و اوکراین<br/></b><br/>رودی جولیانی در پی افشای هویت رابط‌های ترامپ و اوکراین اظهار داشت "این دو آمریکایی متولد اتحاد جماهیر شوروی سابق، ارتباط نزدیکی با ترامپ ندارند." <br/><br/><b>* پر رنگ شدن نقش پمپئو در رسوایی اوکراین گیت<br/></b><br/>انتشار اسناد وزارت خارجه آمریکا نشان می‌دهد مایک پمپئو در جریان اوکراین گیت تماس‌های مکرری با رودی جولیانی داشته و ایمیل‌های ارسال شده وی برای وکیل شخصی ترامپ پرده از تلاش‌های این دو نفر چه در زمان اعمال فشار بر اوکراین برای انجام تحقیقات در مورد بایدن و پسرش و چه در پی افشای این رسوایی برداشته است. <br/><br/>رسوایی اوکراین گیت در آستانه انتخابات ریاست جمهوری ۲۰۲۰ آمریکا، سبب شد تا دموکرات‌ها که همواره مترصد فرصتی برای استیضاح ترامپ بودند، اقدامات خود را از مجاری قانونی به شکل رسمی آغاز کرده و بحران بزرگی برای رئیس جمهور این کشور ایجاد کرده و دامنه جنگ‌های سیاسی در واشنگتن را گسترش دهند. <br/>منبع: میزان</p>
    </article>
  </body>
</html>