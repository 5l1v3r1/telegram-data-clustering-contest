<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301323/%D8%A7%D9%82%D8%AA%D8%B5%D8%A7%D8%AF-%DA%A9%D8%B4%D8%A7%D9%88%D8%B1%D8%B2%D8%A7%D9%86-%D8%AF%D8%B1-%D8%AF%D8%B3%D8%AA%D8%A7%D9%86-%D8%B5%D9%86%D9%88%D8%A8%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:30:03+00:00"/>
    <meta property="og:title" content="اقتصاد کشاورزان در دستان «صنوبر»"/>
    <meta property="og:description" content="ایسنا/همدان با توجه به رشد سریع درخت صنوبر و اینکه مرغوب ترین و باکیفیت ترین انواع چوب به شمار می رود، می توان با افزایش تولید و بالا بردن حجم برداشت در هر هکتار از اراضی زیرکشت صنوبر به بهبود معیشت و اقتصاد خانوارهای فعال در این بخش از صنعت کشاورزی کمک کرد تا ضمن کاهش فشار برای برداشت چوب از جنگل و رفع نیاز صنایع از طریق تولید گونه صنوبر به اقتصاد خانوارهای مرتبط نیز کمک کرد."/>
  </head>
  <body>
    <article>
      <h1>اقتصاد کشاورزان در دستان «صنوبر»</h1>
      <address><time datetime="2019-11-24T07:30:03+00:00">24 Nov 2019, 07:30</time> by <a rel="author">بنت الهدی نوری</a></address>
      <p>ایسنا/همدان با توجه به رشد سریع درخت صنوبر و اینکه مرغوب ترین و باکیفیت ترین انواع چوب به شمار می رود، می توان با افزایش تولید و بالا بردن حجم برداشت در هر هکتار از اراضی زیرکشت صنوبر به بهبود معیشت و اقتصاد خانوارهای فعال در این بخش از صنعت کشاورزی کمک کرد تا ضمن کاهش فشار برای برداشت چوب از جنگل و رفع نیاز صنایع از طریق تولید گونه صنوبر به اقتصاد خانوارهای مرتبط نیز کمک کرد.</p>
      <p>چوب صنوبر، پرکاربردترین و پرفروش نوع چوب از خانواده بیدیان بوده است که البته در صنایع گوناگون قابل استفاده است. این چوب به صورت رنگ شده در بازار عرضه می شود. نوع سخت چوب صنوبر از نظر قیمت بالاتر از نوع نرم آن است و بیشترین میزان استفاده از آن در صنایع دکوری سازی استفاده می شود. از کاربردهای چوب صنوبر می توان کابینت سازی، مبلمان خانه، سقف های تزئینی، تولید وسایل دکوری، اشیاء قیمتی و تولید الوار اشاره کرد.</p>
      <p>مدیرکل منابع طبیعی و آبخیزداری استان همدان در گفت‌وگو با ایسنا، از تولید ۷۵۰ هزار اصله نهال صنوبر در این استان خبر داد و گفت: در سال گذشته ۱۰ هکتار از اراضی شهرستان ملایر به تولید نهال صنوبر اختصاص یافت که در این سطح ۷۵۰ هزار اصله نهال تولید شد.</p>
      <p>اسفندیار خزائی با اشاره به طرح زراعت چوب و تبدیل استان همدان به یکی از قطب های زراعت چوب، اظهار کرد: طرح زراعت چوب با گونه صنوبر است که در اراضی و مستثنیات کشاورزان انجام می‌شود بنابراین کشاورزانی که تمایل به کاشت نهال به صورت متراکم و یا بادشکن در اطراف مزارع خود دارند می‌توانند از منابع طبیعی نهال رایگان دریافت کنند.</p>
      <p>وی با بیان اینکه سال گذشته ۴۵۰ هزار اصله نهال در استان توزیع شده است، ادامه داد: امسال به دنبال ایجاد باغ مادری گونه صنوبر نیگرا در بحث زراعت چوب هستیم که کارهای مقدماتی آن صورت گرفته است به طوریکه یک هکتار باغ مادری قلمه مورد نیاز ۱۰ هکتار نهالستان را تولید می‌کند.</p>
      <p>خزائی با اشاره به استفاده چوب صنوبر در صنعت مبل منبت، اظهار کرد: با توجه به اینکه کار بر روی چوب صنوبر راحت است از این چوب می‌توان در تولید مبل‌های راحتی استفاده کرد که در این راستا در شهرستان ملایر به دنبال شناسایی اراضی ملی مستعد کشت صنوبر هستیم.</p>
      <p>مدیرکل منابع طبیعی استان همدان با بیان اینکه سالانه ۵۰ تا ۶۰ مترمکعب چوب صنور در استان همدان تولید می‌شود که این میزان عدد بالایی نیست و بیشتر به مصارف محلی می‌رسد، خاطرنشان کرد: در حال حاضر ساختار باغ مادری در نهالستان ملایر و بخشی در شهرستان بهار در حال تهیه است.</p>
      <p>وی افزود: در این باغ مادری نسبت به تولید کلن ها و گونه های مناسب با شرایط استان اقدام خواهد شد که با احداث این باغ به سمت تبدیل شدن استان همدان به یکی از قطب های زراعت چوب حرکت خواهیم کرد و سعی بر آن است برای احداث باغ فوق بهترین جانمایی درنظر گرفته شود.</p>
      <p>خزائی در ادامه با اشاره به طرح جنگلکاری ۱۰۰۰ هکتاری استان همدان تصریح کرد: به دستور مدیر ارشد استان قرار است ۱۰۰۰ هکتار به جنگل کاری استان همدان اضافه شود که تا کنون ۴۰۰ هکتار این طرح محقق شده و در این طرح سهم هر شهرستان ۱۰۰ هکتار درنظر گرفته شده که اسدآباد دو برابر این میزان تعهد را به میزان ۲۰۰ هکتار تقبل کرده و اجرای ۲۰۰ هکتار جنگل کاری را تا پایان امسال انجام خواهد داد.</p>
      <p>وی اضافه کرد: در راستای کاشت این میزان جنگل کاری قصد آبیاری نداریم که به همین منظور برای کاشت این میزان سطح جنگل کاری گونه های سازگار با طبیعت چون گونه های چندمنظوره از جمله بادام شیرین، گونه های باغی و گونه های فضای سبز برای تلطیف هوا چون سرونقره ای، کاج سیاه، اقاقیا و گونه های جنگلی چون بلوط، ارژنانار وحشی، بادامک و زرشک درنظر گرفته شده است.</p>
      <p>مدیرکل منابع طبیعی استان همدان با بیان اینکه ۷۵۰ هزار اصله نهال سال گذشته برای کاشت در استان همدان تولید شده و امسال این میزان نهال تولیدی قابل کشت شده اند، تصریح کرد: در راستای زراعت چوب هر میزان که کشاورزان نیاز به کاشت نهال داشته باشند به صورت رایگان در اختیار آنان قرار خواهد گرفت.</p>
      <p>انتهای پیام</p>
    </article>
  </body>
</html>