<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/doroga-zima-vzhe-na-porozi"/>
    <meta property="og:site_name" content="Кременчугская газета"/>
    <meta property="article:published_time" content="2019-11-24T07:00:00+00:00"/>
    <meta property="og:title" content="Дорога зима вже на порозі"/>
    <meta property="og:description" content="Ціни на овочі у Кременчуці цієї осені шокують. Вартість кілограму картоплі підбирається до 20 грн, на капусту, цибулю, моркву подекуди перевалює за десятку. Продавці жахають розмовами про подальше подорожчання. У споживачів одне запитання: куди вже далі?"/>
  </head>
  <body>
    <article>
      <h1>Дорога зима вже на порозі</h1>
      <address>
        <time datetime="2019-11-24T07:00:00+00:00">24 Nov 2019, 07:00</time>
      </address>
      <figure>
        <img src="https://kg.ua/sites/default/files/styles/news_style_3/public/news3/borshh3.jpg?itok=CsWg4x2N"/>
      </figure>
      <p>
        <b>Ціни на овочі у Кременчуці цієї осені шокують. Вартість кілограму картоплі підбирається до 20 грн, на капусту, цибулю, моркву подекуди перевалює за десятку. Продавці жахають розмовами про подальше подорожчання. У споживачів одне запитання: куди вже далі?</b>
      </p>
      <p>Таких високих цін на овочі так званого «борщового набору» у Кременчуці ще не було. Покупці бідкаються: ну коли таке було, щоб за кілограм картоплі продавці просили майже 20 грн? А таке є! У середині листопада ціни на картоплю на центральному ринку коливалися від 13 до 18 грн/кг? У супермаркетах вона дешевша – від 11 грн/кг. Однак тут треба перебрати чимало коренеплодів, аби вибрати більш-менш гарні.</p>
      <p>Найдешевша помічена в місті бульба коштує від 10 грн – це у спеціалізованих овочевих кіосках. Перебирати товар там продавці не дають – накладають покупцям усю підряд.</p>
      <p>Є варіант купити картоплю оптом. Фасування у сітках – по 20-22 кг. Ціна в середньому 15 грн/кг. Однак кременчужани, які обирали оптовий варіант закупок, говорять, що в сітці – всі підряд коренеплоди. Є коряві та навіть пошкоджені. Дехто бідкається, що вся така картопля згнила, не долежавши до зими.</p>
      <p>Про те, що цього року псується і власний урожай, говорять і містяни, які мають дачі чи городи. Минулі зими люди обходилися своїми запасами – тепер вимушені купувати овочі.</p>
      <p>
        <b>Не картоплею єдиною</b>
      </p>
      <p>Щоб зварити борщ, потрібно купити ще й бурячок, капустину та моркву. Вони теж недешеві цього сезону. Пройшовшись центральним ринком і поцікавившись цінами, склали враження, що продавці влаштували велику змову, адже ціна на вище перелічені овочі однакова – 10 грн/кг. Взяв овочів на борщ – виклади декілька десятків гривень.</p>
      <p>Тож, аби зекономити на їх закупці, треба стежити за акціями в магазинах і супермаркетах. Там можна, приміром, купити ту ж моркву втричі дешевше, ніж на ринках. Про це говорить і керівниця управління розвитку торгівлі Людмили Жорняк.</p>
      <p>Проте тут треба бути обережними: іноді під час таких акцій просто позбуваються неякісної продукції. І навряд чи хтось захоче запастися прив’ялими овочами, навіть якщо вони будуть по 2-3 грн/кг. Добре, що в деяких супермаркетах про це попереджають: вказуючи на табличках інформацію про другий сорт товару.</p>
      <p>
        <b>Ціни на овочі – непередбачувані</b>
      </p>
      <p>В Україні до кінця 2019 року зростуть ціни на основні продукти харчування – молоко, м’ясо, хліб, овочі. Про темпи інфляції у країні розповів в ефірі інтернет-порталу ObozTV глава Національної ради економічного розвитку Олексій Дорошенко. За його словами, подорожчання продуктів не буде істотним, оскільки далі вже нікуди.</p>
      <blockquote><i>«Ціна на м’ясо зростає цього року досить маленькими темпами. Лише на 1% зросла через те, що попит невеликий. Незважаючи на те, що номінально ми отримуємо все більше і більше, за фактом не можемо собі дозволити м’ясо. Це стримує попит, і м’ясо подорожчає на 1,5-2% до кінця року при споживчій інфляції 3-3,5% з вересня по грудень»,</i> – спрогнозував Дорошенко.<br/>При цьому економіст зазначив, що найбільш складно в Україні прогнозувати ціни на овочі.</blockquote>
      <blockquote><i>«У грудні цього року ми побачимо ціну нижче, ніж була у квітні. У квітні ми бачили максимум цін, які тільки можливі. Ми бачили ціни на цибулю, на капусту 33-40 грн. Зараз ми їх купуємо по 8-10 грн на опті або кілька кілограмів на ринку. Ми будемо бачити подорожчання не таке істотне наприкінці року, можливо, гривень по 15 будемо купувати», </i>– сказав він.</blockquote>
      <p>Точних даних і розрахунків про врожай, обсяги у сховищах немає. Про це говорить експертка плодовоовочевого ринку Тетяна Гетьман.</p>
      <blockquote><i>«Господарства не поспішають продавати овочі через інформацію про можливий неврожай. Зараз це бачимо на прикладі картоплі. Однак точних даних і розрахунків про врожай, обсяги у сховищах немає. Торік, коли почала зростати ціна на цибулю, всі чекали, що вона ось-ось впаде. Цього не сталося, бо виявилося, що врожай дійсно поганий. В Україні 80% усіх овочів продають за готівку. Цей обсяг не розписаний по сезону. Фермери вичікують вигідну ціну», </i>– зазначає Гетьман.</blockquote>
      <p> </p>
      <p>
        <b>Овочі «обігнали» м’ясо і молокопродукти</b>
      </p>
      <p>Асоціація постачальників торговельних мереж провела моніторинг цін на продукти в Україні в жовтні 2019 року.</p>
      <p>Згідно з ним, продукти в середньому зросли в ціні на 0,6%. Зокрема, подорожчали всі найменування молочних продуктів.</p>
      <p>Лідером зростання є вершкове масло, яке додало 2,3%. На 1,4% зросло в ціні молоко, на 1,1% – кисломолочні сири і на 0,9% – сметана.</p>
      <p>Стали дорожче всі види хлібу. Вартість пшеничного зросла одразу на 1,7%, житнього – на 1,4%, а батона – на 1,3%.</p>
      <p>А ось серед фруктів-овочів подешевшали на 7,8% яблука. Однак буряк подорожчав на 4,2%, цибуля – на 3,4%, морква – на 3,1%, картопля – на 1,1%, а капуста білокачанна – на 0,8%. Лідером подорожчання у сегменті м’яса та яєць є саме курячі яйця, які зросли в ціні на 4,2%.</p>
      <p>Не змінилися вартість сала і вареної ковбаси, а свинина подешевшала на 0,3%.</p>
      <p>
        <b>Індекс борщу, або Готуйте сотню гривень</b>
      </p>
      <p>Нерідко в Україні порівнянюють ціни на продукти, використовуючи індекс борщу. Кременчуцька газета теж цим скористалася. Ми дослідили, скільки коштували продукти, які йдуть на приготування національної страви, в жовтні минулого року і цього ж місяця поточного року, скориставшись усередненими цінами (взявши інформацію з архіву нашого видання і дослідивши нинішню ситуацію на ринках і в магазинах міста).</p>
      <p>Для цього скористалися найбільш поширеним рецептом борщу: свинина – 600 г, картопля – 500 г, буряк – 500 г, капуста – 300 г, морква – 200 г, цибуля – 200 г, томатна паста – 3 ст. ложки, вода питна – 3,5-4 л, лавровий лист, сіль, перець – за смаком, сметана – 250 г. Розрахували всі компоненти страви за винятком часнику, лаврового листа, томатної пасти, солі та перцю. Ціна на ці продукти мало впливає на загальну картину.</p>
      <p>Так у жовтні 2018 року свинина коштувала 100-120 грн, буряк – 5 грн, картопля – 5 грн, капуста – 6 грн, морква – 9 грн, цибуля – 7 грн, сметана – 45 грн. (Ціни за кілограм). Тобто традиційна перша страва українців за зазначеним вище рецептом обходилась нам у 93 грн.</p>
      <p>На жовтень поточного року за середніми цінами у Кременчуці свинина – 100-120 грн, буряк – 10 грн, картопля –15 грн, капуста – 9 грн, морква – 8 грн, цибуля –10 грн, сметана – 45 грн. Тож, ця страва обійдеться сьогодні у 100 грн. І, як видно, подорожчання ніби і незначне, однак відбулося воно за рахунок підвищення цін на овочі. Таким чином, борщ зі сметаною з початку року подорожчав на 7 грн, або на 7%.</p>
      <figure>
        <img src="https://kg.ua/sites/default/files/inline/images/2_3.png"/>
      </figure>
      <p>
        <b>Картопля в Україні – їжа для бідних чи багатих ?</b>
      </p>
      <p>Продовольча і сільськогосподарська організація ООН провели дослідження щодо споживання картоплі у різних країнах світу. За їх даними, на рік на одного мешканця країни припадає:</p>
      <figure>
        <img src="https://kg.ua/sites/default/files/inline/images/1_7.png"/>
      </figure>
      <p> </p>
      <p>От і виходить, що з цінами, які зараз діють у Кременчуці, для однієї людини на рік лише на картоплю треба витратити мінімум 1 тис 360 грн, максимум – 2 тис 584 грн.</p>
      <p> </p>
      <p> </p>
      <p>Світлана Павленко</p>
    </article>
  </body>
</html>