<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129702-Minister-obrony-Iraku-wyludza-szwedzkie-zasilki.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-24T07:59:09+00:00"/>
    <meta property="og:title" content="Minister obrony Iraku wyłudza szwedzkie zasiłki?"/>
    <meta property="og:description" content="Od kilku dni szwedzkie media informują, że minister obrony Iraku Nadżah asz-Szammari ma obywatelstwo Szwecji i jest zameldowany na przedmieściu Sztokholmu. Policja prowadzi śledztwo w sprawie wyłudzania zasiłków socjalnych oraz dopłat do czynszu."/>
  </head>
  <body>
    <article>
      <h1>Minister obrony Iraku wyłudza szwedzkie zasiłki?</h1>
      <address><time datetime="2019-11-24T07:59:09+00:00">24 Nov 2019, 07:59</time> by <a rel="author">mk</a></address>
      <p>
        <b>Od kilku dni szwedzkie media informują, że minister obrony Iraku Nadżah asz-Szammari ma obywatelstwo Szwecji i jest zameldowany na przedmieściu Sztokholmu. Policja prowadzi śledztwo w sprawie wyłudzania zasiłków socjalnych oraz dopłat do czynszu.</b>
      </p>
      <p>Prawdziwość tej informacji potwierdziły szwedzkie władze. Ponadto podały, że Nadżah asz-Szammari zarejestrował się w Szwecji pod innym nazwiskiem. W 2009 roku wystąpił o pozwolenie na pobyt, a sześć lat później otrzymał szwedzkie obywatelstwo.</p>
      <p>W nowej ojczyźnie nie miał stałej pracy, głównie przebywał na zwolnieniu lekarskim z powodu problemów z pamięcią. Kilkakrotnie występował o zasiłki socjalne. W latach 2015-2016 miał problemy z prawem, chodziło o próbę wyłudzenia oraz inne "poważne przestępstwa", których szczegóły nie są znane.</p>
      <p>Gazeta "Aftonbladet" informuje, że asz-Szammari i jego rodzina są nadal zameldowani na przedmieściach Sztokholmu. Policja prowadzi śledztwo w sprawie wyłudzania zasiłków na dzieci oraz dopłat do mieszkania, które mieli otrzymywać w czasie, gdy mieszkali w Iraku.</p>
      <p>52-letni Nadżah asz-Szammari od czerwca jest ministrem obrony Iraku. Jest odpowiedzialny za krwawe tłumienie antyrządowych protestów w Iraku. W wyniku interwencji wojska w ostatnich tygodniach śmierć poniosło ponad 300 demonstrantów, a ok. 15 tys. osób zostało rannych.</p>
      <p>Konstytucja Iraku zezwala obywatelom na posiadanie podwójnego obywatelstwa, nie dotyczy to jednak osób zajmujących eksponowane stanowiska. </p>
      <p>W związku z ujawnieniem szwedzkich problemów, asz-Szammari zagroził pozwem mediom, które, jak twierdzi, szerzą nieprawdziwe pogłoski na jego temat. Zatrudnił już szwedzkiego adwokata.</p>
      <p>Iracki resort obrony we wpisie na Facebooku zaatakował szwedzkie media. "Podejrzane portale kolportują kłamliwe, sfabrykowane informacje. Ich celem jest zaszkodzenie ministrowi w jego życiu osobistym i zawodowym" - napisano na stronie ministerstwa.</p>
    </article>
  </body>
</html>