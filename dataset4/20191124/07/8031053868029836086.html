<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b3%ce%b9%cf%8e%cf%81%ce%b3%ce%bf%cf%82-%cf%87%cf%81%cf%85%cf%83%cf%8c%ce%bc%ce%b1%ce%bb%ce%bb%ce%bf%cf%82-%ce%bf-%ce%b5%cf%80%ce%b9%cf%83%cf%84%ce%ae%ce%bc%ce%bf%ce%bd%ce%b1%cf%82-%cf%80%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T07:55:03+00:00"/>
    <meta property="og:title" content="Γιώργος Χρυσόμαλλος: Ο επιστήμονας που εφαρμόζει τη hi-tech γεωργία στα Τρίκαλα"/>
    <meta property="og:description" content="Ο 35χρονος Γιώργος Χρυσόμαλλος είναι ένας νέος σε ηλικία επιστήμονας, ηλεκτρολόγος μηχανικός, ο οποίος εδώ και πολλά χρόνια έχει κατορθώσει με τις δικές του δυνάμεις και γνώσεις να μείνει στην περιοχή του, στα Τρίκαλα, φέρνοντας την τεχνολογία από το γραφείο (εργαστήριο) στο χωράφι."/>
  </head>
  <body>
    <article>
      <h1>Γιώργος Χρυσόμαλλος: Ο επιστήμονας που εφαρμόζει τη hi-tech γεωργία στα Τρίκαλα</h1>
      <address>
        <time datetime="2019-11-24T07:55:03+00:00">24 Nov 2019, 07:55</time>
      </address>
      <p>
        <b>Ο 35χρονος Γιώργος Χρυσόμαλλος είναι ένας νέος σε ηλικία επιστήμονας, ηλεκτρολόγος μηχανικός, ο οποίος εδώ και πολλά χρόνια έχει κατορθώσει με τις δικές του δυνάμεις και γνώσεις να μείνει στην περιοχή του, στα Τρίκαλα, φέρνοντας την τεχνολογία από το γραφείο (εργαστήριο) στο χωράφι.</b>
      </p>
      <p>Ειδικότερα, με σπουδές στο Πολυτεχνικό Τμήμα, Ηλεκτρολόγων Μηχανικών και Μηχανικών Υπολογιστών του Πανεπιστημίου Θεσσαλίας στον Βόλο, οδηγήθηκε στην έρευνα, όπως τονίζει στο ΑΠΕ-ΜΠΕ ως υπότροφος ερευνητής στο Κέντρο Έρευνας, Τεχνολογίας και Ανάπτυξης Θεσσαλίας (ΚΕΤΑΘ), με την καθοδήγηση και βοήθεια του καθηγητή (μέντορά του) και τότε προέδρου του Τμήματος Ηλία Χούστη.</p>
      <p>Στόχος του, όπως ο ίδιος δηλώνει, ήταν η αξιοποίηση της τεχνολογίας σε σημαντικούς τομείς, όπως είναι η διαχείριση οικιακών οργανικών απορριμμάτων καθώς και η εκμετάλλευση της παραγόμενης ενεργείας από αυτά.</p>
      <p>Πιο συγκεκριμένα, η δημιουργία και το «πατεντάρισμα» ενός συστήματος <b>παραγωγής βιοαερίου</b> ήταν η αφορμή να έρθει σε επαφή με τον πρωτογενή τομέα, καθώς εγκατέστησε το πρώτο για τα ελληνικά δεδομένα, αδειοδοτημένο σύστημά του, σε μια κτηνοτροφική μονάδα παραγωγής γάλακτος του νομού Τρικάλων το 2009, το οποίο δουλεύει αδιάλειπτα μέχρι σήμερα.</p>
      <p>Όμως το ενδιαφέρον του δεν σταμάτησε εκεί… Σύντομα, καταπιάστηκε με την οργάνωση και την τεχνολογική αναβάθμιση της μονάδας, κάνοντας χρήση όλης της διαθέσιμης τεχνολογίας.</p>
      <figure>
        <img src="https://www.pentapostagma.gr/wp-content/uploads/2019/11/XRISOMMALOS-777x437.jpg"/>
      </figure>
      <p>Καλλιεργώντας ο ίδιος τις τροφές της μονάδας, με τη χρήση του <b>βιολογικού λιπάσματος</b> που παρήγαγε μέσω του συστήματος βιοαερίου, κατάφερε σύντομα να μειώσει τα υψηλά κόστη της επιχείρησης και παράλληλα να αυξήσει κατά πολύ τα ποιοτικά χαρακτηριστικά του παραγόμενου προϊόντος.</p>
      <p>Παράλληλα, με την άρτια συνεργασία με τον συνεργάτη του Λάμπρο Κωνσταντίνου, δημιούργησαν τους πρώτους <b>αυτόματους πωλητές γάλακτος στα Τρίκαλα</b>, προσφέροντας το παραγόμενο προϊόν από τη φάρμα απευθείας στον καταναλωτή.</p>
      <p>Το γεγονός αυτό κατάφερε να ενισχύσει ακόμη περισσότερο την βιωσιμότητα της επιχείρησης μέσα στο οικονομικά ασταθές περιβάλλον των καιρών μας. Το τελικώς παραγόμενο αποτέλεσμα, ήταν υψηλής διατροφικής αξίας. <b>Προϊόντα….από τη Φάρμα στο Ράφι, στα πλαίσια της κυκλικής οικονομίας</b>.</p>
      <p>Εκεί όμως, γεννήθηκε και η ιδέα του Smart Farming ή αλλιώς Γεωργία Ακριβείας, για να τονίσει: «Βλέποντας τον τρόπο διαχείρισης των χωραφιών από τους αγρότες φάνηκε ξεκάθαρα η ανάγκη μιας αλλαγής. Το Smart Farming είναι στην ουσία η διαχείριση της γεωργίας με ψηφιακά μέσα έτσι ώστε να υπάρχει βελτιστοποίηση της παραγωγής και ελαχιστοποίηση του κόστους. Διαφέροντας σημαντικά από την τηλεμετρία, κατά την οποία ο άνθρωπος είναι αυτός που ορίζει τις ενέργειες που θα γίνουν, το ‘smart’ του συστήματος είναι, πως το ίδιο είναι σε θέση να λάβει αποφάσεις με χρήση μεθόδων Τεχνητής Νοημοσύνης (AI)».</p>
      <p>Ο Γιώργος Χρυσόμαλλος ξεκίνησε το Smart Farming πριν από περίπου 10 χρόνια πειραματιζόμενος και καλλιεργώντας τα αγροκτήματα που απέκτησε στον ορεινό όγκο των Τρικάλων.</p>
      <p>«Εκπαιδεύοντας» αρχικά ο ίδιος το σύστημα, επισημαίνει, ώστε να αναγνωρίζει το τι σημαίνει η κάθε πληροφορία που έρχεται μέσω των αισθητήρων, που είναι τοποθετημένοι στο χωράφι και τι αποφάσεις παίρνονται βάση αυτών των δεδομένων, το σύστημα σύντομα άρχισε να «μαθαίνει» από μόνο του και να κάνει χρήση της γνώσης αυτής, βελτιστοποιώντας τη χρήση πόρων.</p>
      <p>Με τεχνητή νοημοσύνη οι πληροφορίες που υπάρχουν στο αγρόκτημα, όπως η θερμοκρασία του εδάφους, η υγρασία, τα επίπεδα ακτινοβολίας, οι βαρομετρικές πιέσεις κλπ, δίνουν τη δυνατότητα στο σύστημα να λάβει μόνο του διάφορες αποφάσεις όπως για παράδειγμα πότε χρειάζεται πότισμα ή πότε υπάρχουν ελλείψεις οργανικών ενώσεων κα.</p>
      <p>Ο ανθρώπινος παράγοντας περιορίζεται απλώς στην επίβλεψη του συστήματος. Το Smart Farming αποτελεί ένα σύστημα διαχείρισης που ανταποκρίνεται στις πραγματικές ανάγκες της εκάστοτε καλλιέργειας στοχεύοντας στην εξοικονόμηση πόρων, στη μείωση του κόστους, στην παραγωγή ποιοτικότερων τροφίμων καθώς επίσης και στη μείωση του περιβαλλοντικού αντίκτυπου.</p>
      <p>Ο Γιώργος Χρυσόμαλλος είναι επίσης συνεργάτης της Αμερικάνικης Γεωργικής Σχολής, όπου σε συνεργασία με το εργαστήριο του Ηλία Κάλφα, φιλοδοξούν να πάνε τη γεωργία σε επίπεδα που τα παραγόμενα ελληνικά προϊόντα, να είναι βιώσιμα και άκρως ανταγωνιστικά, σε διεθνές επίπεδο. Τέλος, ο Γιώργος Χρυσόμαλλος είναι ειδικός συνεργάτης του δημάρχου Τρικκαίων Δημήτρη Παπαστεργίου, και ταυτιζόμενος απόλυτα με το όραμα του δημάρχου, θεωρεί ότι τα Τρίκαλα ως πόλη-οδηγός, μπορούν να (ανα)δείξουν λύσεις ειδικά στον τομέα της Αγροδιατροφής. Εργάζεται μεθοδικά και επισταμένα με όλη την ομάδα στα Τρίκαλα, ώστε να δώσουν σάρκα και οστά στην προτροπή του δημάρχου για την επίτευξη του «Brain Gain» αντί του «Brain Drain».</p>
    </article>
  </body>
</html>