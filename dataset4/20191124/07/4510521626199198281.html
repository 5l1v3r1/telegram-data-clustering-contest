<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/targoviste/protest-ziua-votului-dn-71-urma-accidentului-mortal-cerem-demisii-pedepsirea-vinovatilor-1_5dda30f05163ec427159d015/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T07:30:41+00:00"/>
    <meta property="og:title" content="Protest în ziua votului, pe DN 71, în urma accidentului mortal: „Cerem demisii şi pedepsirea vinovaţilor”"/>
    <meta property="og:description" content="Mai multe persoane vor protesta, duminică, 24 noiembrie, chiar în ziua votului pentru Turul Doi al Alegerilor Prezidenţiale 2019, în urma producerii unui accident rutier mortal."/>
  </head>
  <body>
    <article>
      <h1>Protest în ziua votului, pe DN 71, în urma accidentului mortal: „Cerem demisii şi pedepsirea vinovaţilor”</h1>
      <address><time datetime="2019-11-24T07:30:41+00:00">24 Nov 2019, 07:30</time> by <a rel="author">Corina Slămnoiu</a></address>
      <h4>Mai multe persoane vor protesta, duminică, 24 noiembrie, chiar în ziua votului pentru Turul Doi al Alegerilor Prezidenţiale 2019, în urma producerii unui accident rutier mortal.</h4>
      <p>Oamenii vor protesta începând cu ora 12:00, în zona semaforului instalat pe DN 71, în Moţăieni, acolo unde, vineri, 22 noiembrie, şi-a pierdut viaţa o femeie, peste care s-a răsturnat cu camion cu lemne.</p>
      <p>„Nu blocăm circulaţia, nu căutăm dosare penale, însă atragem atenţia, cerem demisii şi pedepsirea vinovaţilor. De 8 luni, autorităţile ignoră situaţia din Moţăieni. A murit un om, iar ei tot nu au făcut nimic”, este mesajul postat pe <a href="https://www.facebook.com/events/461815968105344/"><b>Facebook</b></a>, unde a fost anunţat protestul.</p>
      <figure>
        <img src="https://adevarul.ro/assets/adevarul.ro/MRImage/2019/11/24/5dda315a5163ec427159d735/646x404.jpg"/>
      </figure>
      <p>Oamenii arată cu degetul înspre Compania Naţională de Drumuri, care ar fi trebuit să intervină pentru repararea drumului surpat în această vară, în urma avarieri unei conducte de apă.  </p>
      <p>Soluţia aleasă de drumarii a fost să monteze două semafoare şi panouri de atenţionare în zonă. </p>
      <p>Vineri, un autocamion încărcat cu lemn, probabil întrat în balans, s-a răsturnat peste o femeie de 63 de ani care se deplasa pe marginea şoselei, în perimetrul unde se formase coadă la semafor.</p>
      <figure>
        <img src="https://adevarul.ro/assets/adevarul.ro/MRImage/2019/11/24/5dda31595163ec427159d729/646x404.jpg"/>
      </figure>
      <p>Centrul Infotrafic din Inspectoratul General al Poliţiei Române anunţa că în judeţul Dâmboviţa, pe DN 71 Târgovişte – Sinaia, în zona localităţii Moţăieni, şoferul unui camion încărcat cu lemne nu a adaptat viteza pe drumul umed şi, din cauza unei surpări mai vechi a şoselei, s-a răsturnat peste o persoană care se afla pe marginea drumului.</p>
      <p>Femeia, care era încă în viaţă, a fost scoasă de sub camion şi predată ambulanţei.</p>
      <p>Medicii nu au mai reuşit să îi salveze viaţa, fiind declarat decesul. Victima a decedat la spital.</p>
      <figure>
        <img src="https://adevarul.ro/assets/adevarul.ro/MRImage/2019/11/24/5dda31565163ec427159d6bb/646x404.jpg"/>
      </figure>
      <hr/>
    </article>
  </body>
</html>