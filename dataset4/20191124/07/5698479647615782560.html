<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/security-forces-kill-three-in-southern-iraq-protests-overnight"/>
    <meta property="og:site_name" content="euronews"/>
    <meta property="article:published_time" content="2019-11-24T07:36:54+00:00"/>
    <meta property="og:title" content="درگیری‌های خونین در عراق؛ ۵ معترض در ناصریه و ام‌قصر کشته شدند"/>
    <meta property="og:description" content="پلیس و منابع پزشکی در عراق تایید کردند که نیروهای امنیتی این کشور، امروز یکشنبه سه آذر، دست‌کم دو معترض عراقی را در شهر بندری ام‌قصر با گلوله‌های جنگی کشته‌اند و ۷۰ نفر دیگر را زخمی کرده‌اند. پیش از این کشته شدن سه نفر در اعتراض‌های شب گذشته شهر ناصریه عراق تایید شده بود."/>
  </head>
  <body>
    <article>
      <h1>درگیری‌های خونین در عراق؛ ۵ معترض در ناصریه و ام‌قصر کشته شدند</h1>
      <address><time datetime="2019-11-24T07:36:54+00:00">24 Nov 2019, 07:36</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/31/86/82/773x435_cmsv2_767d946c-2864-54d2-8904-51bed8755ab5-4318682.jpg"/>
      </figure>
      <p>پلیس و منابع پزشکی در عراق تایید کردند که نیروهای امنیتی این کشور، امروز یکشنبه سه آذر، دست‌کم دو معترض عراقی را در شهر بندری ام‌قصر با گلوله‌های جنگی کشته‌اند و ۷۰ نفر دیگر را زخمی کرده‌اند.</p>
      <p>مقام‌های عراقی در عین حال می‌گویند که فعالیت‌های این بندر تاکنون تحت تاثیر اعتراض‌ها قرار نگرفته و کامیون‌‌ها همچنان بدون مشکل وارد بندر ام‌قصر می‌شوند.</p>
      <p>ام‌قصر بندر تجاری اصلی عراق است و معترضان از چند روز پیش راه ورود به آن را بسته بودند. پلیس عراق روز شنبه اعلام کرد که موفق شده معترضان را متفرق ساخته و راه بندر را باز کند.</p>
      <h3>ناصریه</h3>
      <p>اواخر روز شنبه نیز نیروهای امنیتی به معترضان در شهر جنوبی ناصریه عراق شلیک کردند و باعث مرگ سه نفر شدند.</p>
      <p>به گزارش رویترز،معترضان بر روی پل اصلی شهر جمع شده بودند و نیروهای امنیتی برای متفرق کردن آن‌ها از گاز اشک‌آور و مهمات جنگی استفاده کردند.</p>
      <p>به گفته منابع آگاه، بیش از ۵۰ نفر دیگر نیز در درگیری‌های روز گذشته این شهر زخمی شده‌اند.</p>
      <p>اعتراض‌های عراق از ابتدای ماه اکتبر(مهر) به‌ دلیل فساد دولتی، وضعیت وخیم اقتصادی، بیکاری و ناکارآمدی خدمات عمومی از جمله برق‌رسانی به مناطق شهری و روستایی آغاز شد و هم اکنون معترضان خواسته‌های بیشتری را پیگیری می‌کنند.</p>
      <p>طبق آخرین گزارش‌ها از ابتدای اعتراض‌ها، تاکنون بیش از ۳۳۰ نفر جان خود را در اعتراض‌های عراق از دست داده‌اند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/22/iraqi-forces-kill-3-protesters-umm-qasr-port-free-access-sistani-warns-of-crisis">اعتراض‌های خونبار عراق؛ سه کشته در بغداد و درگیری در بندر ام‌قصر</a>
        </li>
        <li>
          <a href="https://farsi.euronews.com/2019/11/21/iraq-protests-at-least-four-killed-and-48-wounded-in-baghdad">اعتراضات بغداد؛ ۴ کشته و ۴۸ زخمی در جریان تیراندازی پلیس به معترضان</a>
        </li>
      </ul>
    </article>
  </body>
</html>