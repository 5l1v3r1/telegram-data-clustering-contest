<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/eveniment/b1-ce-obligatii-au-votantii-in-timpul-exercitarii-dreptului-de-vot-si-ce-obligatii-au-si-presedintii-de-sectii-de-votare-persoanele-care-nu-au-drept-de-vot-307004.html"/>
    <meta property="og:site_name" content="B1 TV"/>
    <meta property="article:published_time" content="2019-11-24T07:44:31+00:00"/>
    <meta property="og:title" content="Ce obligaţii au votanţii în timpul exercitării dreptului de vot şi ce obligaţii au preşedinţii de secţii de votare. Persoanele care NU au drept de vot"/>
    <meta property="og:description" content="Ce obligaţii au votanţii în timpul exercitării dreptului de vot şi ce obligaţii au şi preşedinţii de secţii de votare. Persoanele care NU au drept de vot"/>
  </head>
  <body>
    <article>
      <h1>Ce obligaţii au votanţii în timpul exercitării dreptului de vot şi ce obligaţii au preşedinţii de secţii de votare. Persoanele care NU au drept de vot</h1>
      <address><time datetime="2019-11-24T07:44:31+00:00">24 Nov 2019, 07:44</time> by <a rel="author">Redacția B1.ro</a></address>
      <p>Ministerul Afacerilor Interne, prin vocea purtătorului de cuvânt, comisar-șef de poliție Monica Dajbog, a precizat ce obligaţii au votanţii în timpul exercitării dreptului de vot şi ce obligaţii au şi preşedinţii de secţii de votare.</p>
      <p>Astfel:</p>
      <ul>
        <li>Preşedintele biroului electoral al secţiei de votare este obligat să ia toate măsurile necesare, inclusiv măsurile de ordine, pentru că alegerile să decurgă în cele mai bune condiţii.</li>
        <li>Persoana, care refuză să respecte dispozițiile președintelui secției de votare cu privire la asigurarea ordinii, va primi o amendă cuprinsă între 1.500 și 4.500 de lei.</li>
        <li>Atribuţiile președintelui secției de vot se întind şi în afara localului de votare, în curte, în jurul localului de vot, precum şi pe străzi şi în pieţe publice, până la o distanţă de 500 m.</li>
        <li>Pentru menţinerea ordinii, preşedintele secţiei de votare poate apela la reprezentanţii Ministerului Afacerilor Interne.</li>
        <li>La scrutinul de astăzi, pot vota cetățenii români care au vârsta de cel puțin 18 ani. 536 de tineri au împlinit chiar astăzi această vârstă.</li>
        <li><b>NU AU DREPT DE VOT:</b> debilii sau alienații mintal puși sub interdicție și nici persoanele condamnate prin hotărâre judecătorească definitivă la pierderea drepturilor electorale.</li>
        <li>Cetățenii români cu domiciliul sau reședința în România, care se află în țară, pot vota în baza unuia dintre următoarele acte de identitate: cartea de identitate, cartea de identitate provizorie, buletinul de identitate, pașaportul diplomatic, pașaportul diplomatic electronic, pașaportul de serviciu, pașaportul de serviciu electronic și, în cazul elevilor din școlile militare, carnetul de serviciu militar.</li>
        <li>Cetățenii români care votează în străinătate și cei care votează  în România, dar au domiciliul în străinătate, pot vota cu pașaportul simplu, pașaportul simplu electronic și pașaportul simplu temporar.</li>
        <li>Pentru a veni în sprijinul cetățenilor care doresc să voteze, dar nu dețin acte de identitate valabile, Direcția pentru Evidența Persoanelor și Administrarea Bazelor de Date a recomandat serviciilor județene și Direcției din București să lucreze cu publicul și astăzi, până la ora 21.00.</li>
        <li>Alegătorii care se află în țară pot vota la secția de votare la care este arondată stradă sau localitatea unde își au domiciliul ori reședința. Cetățenii, care, însă, la momentul votului nu se află în localitatea unde își au domiciliul sau reședința, pot vota la orice secție de votare din localitatea unde se află.</li>
        <li>Membrii biroului electoral al secției de votare, operatorii de calculator și efectivele care asigură menținerea ordinii pot vota la secția de votare unde își desfășoară activitatea, iar persoanele care au mobilitate redusă pot vota la orice secție de votare care le asigură accesul la vot.</li>
      </ul>
      <figure>
        <img src="https://www.b1.ro/thumbs/int/2019/11/24/-404944.jpg"/>
      </figure>
      <p>
        <i>Sursă foto: Inquam Photos / Octav Ganea</i>
      </p>
      <p>De asemenea:</p>
      <ul>
        <li>Alegătorii netransportabili din motive de boală sau invaliditate, precum și persoanele aflate în arest la domiciliu, reținute, deținute în baza unui mandat de arestare preventivă sau persoanele care execută o pedeapsă privativă de libertate, dar care nu și-au pierdut drepturile electorale, pot vota prin intermediul urnei speciale, cu condiția să fi depus cerere în acest sens în termen legal.</li>
        <li>648 de persoane aflate în centrele de reținere și arest preventiv ale Poliției Române au formulat cerere pentru a vota astăzi.</li>
        <li>Doresc să vă reamintesc acum sancțiunile pentru principalele contravenții și infracțiuni electorale:</li>
        <li>Continuarea propagandei electorale, precum și sfătuirea alegătorilor la sediul secțiilor de votare să voteze sau să nu voteze un anumit candidat se sancționează cu amendă cuprinsă între 1.500 și 4.500 de lei. Aceeași amendă se aplică persoanelor care comercializează sau consumă băuturi alcoolice în spaţiul de protecţie al secţiei de votare între orele 7,00-21,00.</li>
        <li>Împiedicarea, prin orice mijloace, a liberului exerciţiu al dreptului de a alege sau de a fi ales se pedepseşte cu închisoare de la 6 luni la 3 ani.</li>
        <li>Atacul, prin orice mijloace, asupra localului secţiei de votare se pedepseşte cu închisoare de la 2 la 7 ani şi interzicerea exercitării unor drepturi.</li>
        <li>Oferirea sau darea de bani, de bunuri ori de alte foloase în scopul determinării alegătorului să voteze sau să nu voteze un anumit candidat se pedepseşte cu închisoare de la 6 luni la 3 ani şi interzicerea exercitării unor drepturi.</li>
        <li>Persoana care votează de două sau de mai multe ori, votează fără a avea acest drept sau prin introducerea în urnă a mai multor buletine de vot decât are dreptul se pedepseşte cu închisoare de la 6 luni la 3 ani sau cu amendă şi interzicerea exercitării unor drepturi.</li>
        <li>Cu aceeaşi pedeapsă se sancţionează utilizarea unui act de identitate nul ori fals sau a unui buletin de vot fals.</li>
      </ul>
    </article>
  </body>
</html>