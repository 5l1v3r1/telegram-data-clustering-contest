<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/prosluhovuvannja-u-kabineti-trubi-mogli-vstanoviti-lishe-dvi-strukturi-ekspert-642025.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T07:01:40+00:00"/>
    <meta property="og:title" content="Прослуховування у кабінеті Труби могли встановити лише дві структури, – експерт"/>
    <meta property="og:description" content="Скандал в ГБР сильно підірвав позиції Труби – тим не менш, він не збирається йти добровільно"/>
  </head>
  <body>
    <article>
      <h1>Прослуховування у кабінеті Труби могли встановити лише дві структури, – експерт</h1>
      <address>
        <time datetime="2019-11-24T07:01:40+00:00">24 Nov 2019, 07:01</time>
      </address>
      <h4>Скандал в ГБР сильно підірвав позиції Труби – тим не менш, він не збирається йти добровільно</h4>
      <p>Це або поліція, або Служба безпеки України – на сьогодні тільки у цих структур є відповідні фахівці і технічні можливості, а виграє від цього тільки одна людина.</p>
      <p>Історія із виявленням прослуховуючого пристрою у кабінеті директора Державного бюро розслідувань Романа Труби викликала широкий громадський резонанс, оскільки розкрилися не найприємніші моменти діяльності ДБР. Де-небудь у західних демократіях Труба, як і деякі з його співрозмовників, «наговорили» б собі на тюремне ув’язнення – однак це Україна, тому навіть у відставку директора Бюро доведеться «йти» з величезним трудом, оскільки сам він цього не планує. Про це у своєму матеріалі для <a href="https://dt.ua/POLITICS/avtoriv-prosluhovuvannya-u-kabineti-trubi-mozhe-buti-dvoye-ale-beneficiar-u-nih-odin-ekspert-330683_.html">DT.UA</a> пише головний експерт StateWatch Олександр Леменов.</p>
      <p>Можливих варіантів авторства спецоперації зі встановлення прослуховуючих пристроїв у кабінеті Романа Труби є тільки два – Національна поліція або СБУ, оскільки тільки у них є відповідні обладнання та фахівці, пише автор.</p>
      <p>«Спочатку нам більш вірогідною видавалася версія, що то підлеглі Івана Баканова (глава СБУ) «приєдналися» до кабінету директора ДБР, слухали його і, зрештою, опублікували матеріали. Але треба розуміти ключове: розмови, винесені на публічний огляд, відбувалися впродовж літа 2019 року. І, наскільки відомо, це лише частина одкровень Труби, які зафіксовані на аудіоносій. Та й навіщо Баканову влаштовувати таку публічну сварку з Андрієм Богданом (і його правою рукою Смирновим), який кілька разів фігурує в окремих кейсах записів директора ДБР на плівках? Це занадто сильний удар, від якого втрачає не просто один зі стовпів найближчого оточення Зеленського, а й сам президент, друг Баканова? Від такого удару вся команда Зе репутаційно постраждає. Недарма ж про скандал мовчать усі олігархічні канали. Мовчання – золото…», – зазначає експерт.</p>
      <p>При цьому пристрій, який знайшли у підвіконні кабінету Труби, стояв там близько року. Тому якщо вже припускати участь у цій справі СБУ, то прослуховування встановили ще за часів екс-голови служби Василя грицака, у якого був свій головний спеціаліст у цій справі – Олег Фролов. До речі, нещодавно звільнений, зазначає сам автор.</p>
      <p>«Якщо версія прослуховування з боку СБУ правдива, тоді зрозуміло, хто був ключовим бенефіціаром злиття інформації. Ім’я режисера події – Петро Порошенко. Екс-президент не був інтелектуально обмеженою людиною, отож розумів заздалегідь: якщо Роман Труба зрадив своїх попередніх патронів Пашинського–Турчинова на користь Порошенка, то може зрадити згодом і його особисто. Отож Служба свого часу і могла подбати про контроль над «перевербованим» Порошенком персонажем. Фролова з СБУ прибрали, а його людей – ні. Ось і можливе пояснення продовження спостереження за Трубою вже після відставки Порошенка.», – пише експерт.</p>
      <p>Ще одна версія – участь у цій справі Нацполіції. По-перше, там є політична воля Арсена Авакова, вказує автор, по-друге, Авакову любити Трубу нема за що.</p>
      <p>«Знову ж таки, бенефіціаром публікації матеріалів для широкого загалу і в цьому випадку є тільки одна людина – Петро Порошенко. Саме він (як особа й політик) отримує найбільший «зиск» від дискредитації як голови ДБР, так і тих, хто ним ляльководив, – нової влади. Але в такому разі екс-президент мав певним чином віддячити за філігранну «альпіністську роботу» організатору записів. Як кажуть, чотирма цитрусами… А спостерігачеві за спостережником Арсену Авакову було просто приємно дати відмашку на передачу даних для зливу: Труба – зрадник НФ і посадив Пашинського», – резюмує автор.</p>
      <p>Зазначимо, що ДБР отримало у спадок всю підслідність Генпрокуратури, включно зі злочинами чиновників, суддів, прокурорів, правоохоронців, а також військовослужбовців. Надпотужний правоохоронний «монстр» може переслідувати навіть керівництво НАБУ і САП. Інакше кажучи, контроль над ДБР в недоброчесних політичних руках може значно ускладнити життя як політикам, так і антикорупційних органів. Проте поки не ускладнив, переважно із-за неефективного керівництва цією установою. Плацдарм його неефективності закладений ще в ході прийняття профільного Закону про ДБР.</p>
      <p>Як повідомлялося, <a href="https://glavcom.ua/news/truba-rozpoviv-pro-zvyazok-portnova-z-dbr-641865.html">Труба розповів про зв’язок Портнова з ДБР.</a></p>
      <p>Нагадаємо, директор Державного бюро розслідувань Роман <a href="https://glavcom.ua/country/politics/truba-ne-vidpoviv-na-pitannja-chij-golos-na-audiozapisah-z-jogo-kabinetu-641938.html">Труба не відповів на питання, чий голос чутно на оприлюднених аудіозаписах</a> з його кабінету.</p>
      <related>
        <a href="https://glavcom.ua/country/criminal/150-jevro-za-gromadjanstvo-pravoohorontsi-vikrili-zakarpattsja-jakij-pidrobljav-pasporti-rumuniji-642022.html"/>
        <a href="https://glavcom.ua/country/society/-noviy-golova-kijivskoji-oda-rozkazav-yaka-dolya-chekaje-na-goliv-bilshosti-rayoniv-641884.html"/>
        <a href="https://glavcom.ua/news/aktivisti-z-dnipra-na-yakih-skojili-napad-rozpovili-z-chim-povyazuyut-incident-642017.html"/>
      </related>
    </article>
  </body>
</html>