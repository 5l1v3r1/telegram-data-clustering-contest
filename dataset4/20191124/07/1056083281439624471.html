<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301326/%D8%A8%D8%B1%DA%AF%D8%B2%D8%A7%D8%B1%DB%8C-%D9%85%DB%8C%D8%B2%DA%AF%D8%B1%D8%AF-%D8%A7%DB%8C%D8%B3%D9%86%D8%A7-%D8%A8%D8%A7-%D9%85%D8%AD%D9%88%D8%B1%DB%8C%D8%AA-%D8%AA%D8%A8%DB%8C%DB%8C%D9%86%DB%8C-%D9%86%D9%82%D8%B4-%D8%B1%D8%B3%D8%A7%D9%86%D9%87-%D9%87%D8%A7-%D8%AF%D8%B1-%D8%A8%DB%8C%D8%A7%D9%86%DB%8C%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:33:46+00:00"/>
    <meta property="og:title" content="برگزاری میزگرد ایسنا با محوریت تبیینی نقش رسانه ها در بیانیه گام دوم"/>
    <meta property="og:description" content="ایسنا/گیلان میزگرد تبیینی نقش رسانه ها در بیانیه گام دوم انقلاب در ایسنای گیلان برگزار شد."/>
  </head>
  <body>
    <article>
      <h1>برگزاری میزگرد ایسنا با محوریت تبیینی نقش رسانه ها در بیانیه گام دوم</h1>
      <address><time datetime="2019-11-24T07:33:46+00:00">24 Nov 2019, 07:33</time> by <a rel="author">الهه ابراهیمی</a></address>
      <p>ایسنا/گیلان میزگرد تبیینی نقش رسانه ها در بیانیه گام دوم انقلاب در ایسنای گیلان برگزار شد.</p>
      <p>میزگرد تبیینی نقش رسانه ها در بیانیه گام دوم انقلاب با حضور محمدمهدی نیازمند معاون سیاسی سپاه قدس گیلان، مهدی پارسا رییس سازمان بسیج رسانه و محمدپور استاد و کارشناس حوزه رسانه در دفتر خبرگزاری ایسنا گیلان با تاکید بر نقش محوری رسانه ها در بیانیه گام دوم انقلاب برگزار شد.</p>
      <p>
        <b>توطئه دشمن به بهانه افزایش نرخ بنزین با مدیریت رهبری خنثی شد</b>
      </p>
      <p>محمدمهدی نیازمند معاون سیاسی سپاه قدس گیلان نیز در این میزگرد با اشاره به نقش رسانه ها به عنوان ابزار انتقال محتوا و پیام به جامعه بیان کرد: بیانیه گام دوم انقلاب متنی بسیار پر محتوا و عمیق است که هر بار خواندن آن باعث فهم جدیدی از محتوای آن می‌شود و رسانه ها به عنوان انتقال دهنده پیام به جامعه نقش کلیدی در این زمینه دارند.</p>
      <p>وی با اشاره به نقش رسانه های بیگانه برای به چالش کشیدن نظام انقلاب اسلامی، افزود: رسانه های بیگانه با مستندسازی های دروغین در شبکه های ضدانقلاب برای ایجاد آشوب و نابودی نظام تلاش دارند.</p>
      <p>معاون سیاسی سپاه قدس گیلان با تاکید بر اینکه گام اول انقلاب نیازمند بازخوانی است، یادآور شد: گام دوم انقلاب آغازگر اصل جدیدی در انقلاب است و رسانه ها در تبیین آن نقش محوری دارند.</p>
      <p>نیازمند با بیان اینکه امید به جوانان یکی از مهمترین مولفه ها در بیانیه گام دوم انقلاب است، افزود: بیشترین مخاطب بیانیه گام دوم انقلاب جوانان هستند و امید به جوانان مهمترین مولفه در بیانیه گام دوم انقلاب است که مورد تاکید مقام معظم رهبری است.</p>
      <figure>
        <img src="https://cdn.isna.ir/d/off/gilan/2019/11/24/3/61492765.jpg"/>
      </figure>
      <p>وی مردم را از سرمایه های اجتماعی نظام و آگاهی، اعتماد و مشارکت را سه مولفه لازم برای حفظ این سرمایه اجتماعی دانست و افزود: دشمن با شگردهای رسانه‌ای، وارونه نمایی و نا کارآمد نشان دادن انقلاب سعی در تخریب نظام جمهوری اسلامی ایران داشته که همواره شکست خورده است. لذا نقش رسانه ها در برابر امپراطوری دروغ دشمن بیان دستاوردهای نظام و ایجاد فضای مثبت است.</p>
      <p>معاون سیاسی سپاه قدس گیلان با تاکید بر بهره‌برداری مطلوب از بیانیه گام دوم انقلاب برای رسیدن به اهداف مورد نظر مقام معظم رهبری افزود:گام دوم انقلاب بهره‌وری از موفقیت ۴۰ ساله انقلاب است که باید از سند تدوین شده توسط مقام معظم رهبری برای رسیدن به اهداف مورد نظر تلاش همه‌ جانبه کرد.</p>
      <p>وی با اشاره به گرانی بنزین و حمایت مقام معظم رهبری از تصمیم سران قوا گفت: رهبری اعتقاد به قانون و حفظ ساختارها دارند و در این موضوع همانند گذشته از سران قوا حمایت کردند و تلاش دشمنان برای آشوب و نابودی نظام به بهانه افزایش نرخ بنزین با مدیریت رهبری با شکست مواجهه شد.</p>
      <p>نیازمند در پایان با اشاره به نقش مهم رسانه ها در تبیین بیانیه گام دوم انقلاب ، گفت: بیانیه گام دوم انقلاب در تمام لایه‌های جامعه نیازمند فرهنگ‌سازی است و این امر با نقش آفرینی رسانه ها قابل تحقق است.</p>
      <p>
        <b>تبیین اخبار موفقیت های انقلاب مهمترین نقش رسانه ها در بیانیه گام دوم است</b>
      </p>
      <p>محمدپور استاد و کارشناس حوزه رسانه در این میزگرد با بیان اینکه بیانیه گام دوم انقلاب ساده سازی فضای رسانه و افکار عمومی است، اظهار کرد: رسانه ها باید در حوزه بیانیه گام دوم انقلاب عملی رفتار کنند.</p>
      <p>وی با بیان اینکه مقام معظم رهبری در سخنرانی نمونه ندارند و به زعم نظر کارشناسان بین اللملی سخنرانی های ایشان شیواتر از بسیاری از رهبران است، تصریح کرد: فرمایشات رهبری نیاز به تنظیم ندارد زیرا عبارت هایشان جامع و کامل است و برای همه آحاد جامعه فراگیر است.</p>
      <p>استاد و کارشناس حوزه رسانه با بیان اینکه نقش رسانه ها در بیانیه گام دوم انقلاب، تبیین اخبار موفقیت های انقلاب اسلامی بدرستی برای افکار عمومی است، گفت: رسانه های داخلی می توانند در مقابل فضاسازی های ناجوانمردانه دشمنان انقلاب اسلامی با افزایش حجم اطلاع رسانی موثر و مناسب توطئه های دشمنان را خنثی کنند.</p>
      <p>محمدپور با تاکید بر لزوم همپوشانی و بازنشر اخبار مربوط به بیانیه گام دوم انقلاب در رسانه ها، افزود: این بازنگری در رسانه ها باید بصورت پیگیرانه انجام شود.</p>
      <figure>
        <img src="https://cdn.isna.ir/d/off/gilan/2019/11/24/3/61492766.jpg"/>
      </figure>
      <p>وی امید آفرینی از طریق بیان دستاوردها و افتخارات نظام توسط رسانه ها برای تحقق و تبیین بیانیه گام دوم را مورد تاکید قرار داد و گفت: باید از اخبار تشریفاتی و به عبارتی دیگر نخ نما در این حوزه پرهیز کرد.</p>
      <p>استاد و کارشناس حوزه رسانه با انتقاد نسبت به اینکه پیرامون بیانیه گام دوم انقلاب فقط کار تبلیغاتی انجام می‌گیرد خواستار حضور و تقش رسانه ها در تبیین این بیانیه شد.</p>
      <p>محمدپور با بیان اینکه بیانیه گام دوم انقلاب مانیفست آینده انقلاب است، ادامه داد: بیانه گام دوم، منشور انقلاب اسلامی است و راهبردهای نظام مقدس اسلامی را در ۴۰ سال آینده تبیین می‌کند.</p>
      <p>وی خاطرنشان کرد: بیانیه گام دوم انقلاب به درستی فراز و فرودهای مسیر ۴۰ ساله انقلاب، ارکان‌های مسیر، جایگاه کنونی، مسیر پیش رو، اصول پیمودن مسیر و شرایط رسیدن به آرمان های انقلاب را بیان کرده است.</p>
      <p>استاد و کارشناس حوزه رسانه بر ضرورت راه اندازی مجمع افسران جوان جنگ نرم تاکید کرد و گفت: بسیج رسانه می تواند با تشکیل مجمع افسران جوان جنگ نرم در حوزه های مختلف اثرگذار باشد.</p>
      <p>
        <b>رسانه ها در بیانیه گام دوم باید در مقیاس تمدن‌سازی اسلامی قلم بزنند</b>
      </p>
      <p>رئیس سازمان بسیج رسانه استان گیلان نیز در این میزگرد با بیان اینکه بیانیه گام دوم انقلاب چراغ هدایت و روشنگر مسیر آرمانی انقلاب و نظام است، افزود: الزامات تحقق بیانیه گام دوم انقلاب در سازمان بسیح رسانه به عنوان یکی از اولویت جدی پیگیری می شود.</p>
      <p>پارسا یادآور شد: بر اساس بیانیه گام دوم اهداف انقلاب، از مسیر تشکیل انقلاب اسلامی، نظام اسلامی، دولت اسلامی، جامعه اسلامی و تمدن نوین اسلامی می گذرد لذا باید تمامی برنامه‌ریزی ها در این مسیر باشد.</p>
      <p>رئیس سازمان بسیج رسانه گیلان با تاکید بر اینکه با نگاه به بیانیه گام دوم باید رسانه‌ای در مقیاس تمدن‌سازی اسلامی داشته باشیم، گفت: باید رسانه‌ای در مقیاس تمدن‌سازی داشته باشیم و آن را متناسب با تمدن اسلامی متحول کنیم.</p>
      <p>پارسا، موضوع اقتصاد را از مشکلات اصلی کشور در زمان حاضر بیان کرد و افزود: رسانه ها با پرداختن به معقوله اقتصاد می توانند در این زمینه نقش موثری ایفا کنند.</p>
      <figure>
        <img src="https://cdn.isna.ir/d/off/gilan/2019/11/24/3/61492956.jpg"/>
      </figure>
      <p>وی از تشکیل انجمن رسانه های اقتصادی در گیلان توسط سازمان بسیج رسانه خبر داد و گفت: مشکلات اقتصادی در قالب جمع های اقتصادی از جنس رسانه مورد بررسی قرار خواهد گرفت.</p>
      <p>رییس سازمان بسیج رسانه گیلان با تاکید بر اینکه رسانه به عنوان پل ارتباطی میان مردم و مسئولان نباید احساس تنهایی کند، یادآور شد: رسانه ها ما باید در راستای ترسیم فضای امیدآفرین در جامعه نقش آفرینی کنند.</p>
      <p>پارسا، امید به آینده و هفت توصیه رهبری را شاه بیت بیانیه گام دوم انقلاب بیان کرد و افزود: خبرنگاران انقلابی باید امید را به جامعه تزریق کند، همچنین باید یأس و ناامیدی را از جامعه دور کند و رشد و بالندگی را در جامعه رشد و توسعه دهد.</p>
      <p>وی خاطرنشان کرد: باید از تمام ظرفیت برای تحقق گام دوم انقلاب استفاده کنیم و در راستای تحقق اهدافمان باید روحیه اخلاق‌مداری و جبهه واحد را داشته باشیم.</p>
      <p>انتهای پیام </p>
    </article>
  </body>
</html>