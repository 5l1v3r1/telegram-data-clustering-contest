<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/khilyadi-izlyazokha-na-protest-v-bryuksel-sreshchu-nasilieto-nad-zheni"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T16:20:00+00:00"/>
    <meta property="og:title" content="Хиляди излязоха на протест в Брюксел срещу насилието над жени"/>
    <meta property="og:description" content="Над 10 000 души излязоха на протест срещу сексизма и насилието над жени в центъра на Брюксел."/>
  </head>
  <body>
    <article>
      <h1>Хиляди излязоха на протест в Брюксел срещу насилието над жени</h1>
      <address><time datetime="2019-11-24T16:20:00+00:00">24 Nov 2019, 16:20</time> by <a rel="author">БГНЕС</a></address>
      <p>
        <b>Над 10 000 души излязоха на протест срещу сексизма и насилието над жени в центъра на Брюксел.</b>
      </p>
      <p>Демонстрантите искат властите да обърнат повече внимание на превенцията и помощта за жертвите на различните прояви на насилие, както и на извършителите на посегателствата.</p>
      <p>Протестът беше организиран по повод Международния ден за борба с насилието над жени и момичета.</p>
      <p>Демонстрантите прочетоха списък с имената на жените, които са станали жертва на убийство в Белгия тази година. По пътя на марша бяха разположени десетки червени обувки, всеки чифт символизиращ убита жена.</p>
      <p>Гражданите призовават за прилагането на Истанбулската конвенция - текст на Съвета на Европа, ратифициран от Белгия през 2016 г. Текстът задължава различните нива на управление да предприемат координирани действия за предотвратяване на насилие над жени, защита на жертви и преследване на извършители.</p>
      <related>
        <a href="http://news.bnt.bg/bg/a/frenskoto-obshchestvo-se-obyavi-sreshchu-nasilieto-nad-zheni"/>
      </related>
    </article>
  </body>
</html>