<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-d-charitoy-i-istoriki-alitheia-mas-leei-pos-o-ellinikos-laos-pote-den-symvivastike-me-toys-kataktites/"/>
    <meta property="og:site_name" content="ert.gr"/>
    <meta property="article:published_time" content="2019-11-24T16:36:00+00:00"/>
    <meta property="og:title" content="Κομοτηνή: Δ. Χαρίτου: Η ιστορική αλήθεια μας λέει πως ο ελληνικός λαός ποτέ δεν συμβιβάστηκε με τους κατακτητές"/>
    <meta property="og:description" content="Σε δήλωσή του για την επέτειο είπε τα παρακάτω: «Τιμούμε σήμερα τις πιο ένδοξες σελίδες που έγραψε ο λαός μας στην σύγχρονη ιστορία του, με την εθνική αντίσταση την περίοδο της Κατοχής, από την ναζιστική Γερμανία, τη βουλγαρική και ιταλική κατοχή. Η ιστορική αλήθεια μας λέει πως ο ελληνικός λαός ποτέ δεν συμβιβάστηκε με τους κατακτητές και δεν παρέδωσε τα όπλα. Το αντίθετο, με κορμό το εθνικό απελευθερωτικό μέτωπο (ΕΑΜ), τον ΕΛΑΣ και την ΕΠΟΝ, όρθωσε το ανάστημά του απέναντι στη ναζιστική κατοχή, έσωσε τον λαό από την πείνα, κράτησε καθηλωμένες τις δυνάμεις του Άξονα στην χώρα και προκάλεσε τεράστιες ζημιές και απώλειες στους Γερμανούς με αποκορύφωμα την ανατίναξη της γέφυρας του Γοργοποτάμου, στις 25 Νοεμβρίου 1942, ημέρα που καθιερώθηκε επίσημα να γιορτάζεται ως ημέρα Εθνικής Αντίστασης, μετά από δεκαετίες καθυστέρησης το έτος 1982. Σήμερα τίποτα και κανένας δεν ξεχάστηκε."/>
  </head>
  <body>
    <article>
      <h1>Κομοτηνή: Δ. Χαρίτου: Η ιστορική αλήθεια μας λέει πως ο ελληνικός λαός ποτέ δεν συμβιβάστηκε με τους κατακτητές</h1>
      <address><time datetime="2019-11-24T16:36:00+00:00">24 Nov 2019, 16:36</time> by <a rel="author">Μαρία Νικολάου</a></address>
      <figure>
        <img src="https://www.ert.gr/wp-content/uploads/2019/11/%CE%92%CE%9F%CE%A5%CE%9B%CE%95%CE%A5%CE%A4%CE%97%CE%A3-%CE%94%CE%97%CE%9C%CE%97%CE%A4%CE%A1%CE%97%CE%A3-%CE%A7%CE%91%CE%A1%CE%99%CE%A4%CE%9F%CE%A5-%CE%95%CE%A0%CE%95%CE%A4%CE%95%CE%99%CE%9F%CE%A3-%CE%95%CE%98%CE%9D%CE%99%CE%9A%CE%97%CE%A3-%CE%91%CE%9D%CE%A4%CE%99%CE%A3%CE%A4%CE%91%CE%A3%CE%97%CE%A3-3.jpg"/>
      </figure>
      <p>Ο βουλευτής Ροδόπης ΣΥΡΙΖΑ Δημήτρης Χαρίτου τίμησε την επέτειο της Εθνικής Αντίστασης εναντίον των στρατευμάτων κατοχής 1941-1944, καταθέτοντας το πρωί της Κυριακής 24 Νοεμβρίου στεφάνι στο μνημείο πεσόντων, στο πάρκο της Περιφέρειας στην Κομοτηνή.</p>
      <p>Σε δήλωσή του για την επέτειο είπε τα παρακάτω: «Τιμούμε σήμερα τις πιο ένδοξες σελίδες που έγραψε ο λαός μας στην σύγχρονη ιστορία του, με την εθνική αντίσταση την περίοδο της Κατοχής, από την ναζιστική Γερμανία, τη βουλγαρική και ιταλική κατοχή. Η ιστορική αλήθεια μας λέει πως ο ελληνικός λαός ποτέ δεν συμβιβάστηκε με τους κατακτητές και δεν παρέδωσε τα όπλα. Το αντίθετο, με κορμό το εθνικό απελευθερωτικό μέτωπο (ΕΑΜ), τον ΕΛΑΣ και την ΕΠΟΝ, όρθωσε το ανάστημά του απέναντι στη ναζιστική κατοχή, έσωσε τον λαό από την πείνα, κράτησε καθηλωμένες τις δυνάμεις του Άξονα στην χώρα και προκάλεσε τεράστιες ζημιές και απώλειες στους Γερμανούς με αποκορύφωμα την ανατίναξη της γέφυρας του Γοργοποτάμου, στις 25 Νοεμβρίου 1942, ημέρα που καθιερώθηκε επίσημα να γιορτάζεται ως ημέρα Εθνικής Αντίστασης, μετά από δεκαετίες καθυστέρησης το έτος 1982. Σήμερα τίποτα και κανένας δεν ξεχάστηκε.</p>
      <figure>
        <img src="https://www.ert.gr/wp-content/uploads/2019/11/%CE%92%CE%9F%CE%A5%CE%9B%CE%95%CE%A5%CE%A4%CE%97%CE%A3-%CE%94%CE%97%CE%9C%CE%97%CE%A4%CE%A1%CE%97%CE%A3-%CE%A7%CE%91%CE%A1%CE%99%CE%A4%CE%9F%CE%A5-%CE%95%CE%A0%CE%95%CE%A4%CE%95%CE%99%CE%9F%CE%A3-%CE%95%CE%98%CE%9D%CE%99%CE%9A%CE%97%CE%A3-%CE%91%CE%9D%CE%A4%CE%99%CE%A3%CE%A4%CE%91%CE%A3%CE%97%CE%A3-1.jpg"/>
      </figure>
      <p>Η ιστορική μνήμη του λαού μας, οι ιστορικές παραδόσεις και καταβολές του, του δίνουν δύναμη να υπερασπίζεται την δημοκρατία και την πρόοδο, όταν στην Ευρώπη ναζιστικά μορφώματα έρχονται στο προσκήνιο βγαίνοντας από το χρονοντούλαπο της ιστορίας. Οφείλουμε ως κοινωνία σήμερα να αναμετρηθούμε με τις νέες εκδοχές του ναζισμού που δηλητηριάζουν την ψυχή της κοινωνίας μας, την ξενοφοβία και τον ρατσισμό. Και αυτή είναι η καλύτερη τιμή για να γιορτάσουμε με ενότητα την επέτειο της Εθνικής Αντίστασης, αλλά και να επιδείξουμε τον απαιτούμενο σεβασμό στη μνήμη όσων θυσιάστηκαν».</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotini-d-charitoy-tha-mas-kalesei-poly-grigora-o-ellinikos-laos/"/>
        <a href="https://www.ert.gr/arxeio-afierwmata/anatinaxi-gefyras-gorgopotamou-25-noemvriou-1942-2/"/>
        <a href="https://www.ert.gr/eidiseis/ellada/kinonia/sabotaz-sto-gorgopotamo-ke-panelladiki-imera-ethnikis-antistasis-foto/"/>
        <a href="https://www.ert.gr/perifereiakoi-stathmoi/komotini/d-charitoy-den-leme-aplos-ochi-stin-exoryxi-chrysoy-alla-leme-nai-sti-zoi-nai-sti-viosimi-anaptyxi-stin-periochi/"/>
        <a href="https://www.ert.gr/perifereiakoi-stathmoi/kerkira/kerkyra-to-programma-ton-ekdiloseon-gia-tin-imera-tis-ethnikis-antistasis/"/>
        <a href="https://www.ert.gr/perifereiakoi-stathmoi/florina/o-eortasmos-tis-imeras-enoplon-dynameon-stin-florina/"/>
      </related>
    </article>
  </body>
</html>