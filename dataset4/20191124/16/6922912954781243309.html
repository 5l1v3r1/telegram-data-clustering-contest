<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/vrikseles-xiliades-an8ropi-stous-dromous-kata-tis-vias-se-varos-ton-ginekon"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T16:35:02+00:00"/>
    <meta property="og:title" content="Βρυξέλλες: Χιλιάδες άνθρωποι στους δρόμους κατά της βίας σε βάρος των γυναικών"/>
    <meta property="og:description" content="Τουλάχιστον 10.000 άνθρωποι, σύμφωνα με την αστυνομία, κατέκλυσαν σήμερα τους δρόμους των Βρυξελλών σε μια μαζική κινητοποίηση με αφορμή την Παγκόσμια Ημέρα κατά της Βίας σε βάρος των Γυναικών."/>
  </head>
  <body>
    <article>
      <h1>Βρυξέλλες: Χιλιάδες άνθρωποι στους δρόμους κατά της βίας σε βάρος των γυναικών</h1>
      <address>
        <time datetime="2019-11-24T16:35:02+00:00">24 Nov 2019, 16:35</time>
      </address>
      <p>Τουλάχιστον 10.000 άνθρωποι, σύμφωνα με την αστυνομία, κατέκλυσαν σήμερα τους δρόμους των Βρυξελλών σε μια μαζική κινητοποίηση με αφορμή την Παγκόσμια Ημέρα κατά της Βίας σε βάρος των Γυναικών.</p>
      <p>Αφού απέτισαν φόρο τιμής στις γυναίκες που έχουν δολοφονηθεί, στον κεντρικό σιδηροδρομικό σταθμό των Βρυξελλών, οι διαδηλωτές κατευθύνθηκαν προς το δικαστικό μέγαρο, μπροστά από το οποίο άφησαν ζευγάρια κόκκινα παπούτσια, που αντιπροσώπευαν τα θύματα των γυναικοκτονιών.</p>
      <p>«Δεν αντέχουμε άλλο», «Ούτε μία επιπλέον», έγραφαν τα πανό των διαδηλωτών, μεταξύ αυτών γυναίκες και άνδρες, αλλά και παιδιά. Σε πλακάτ αναφέρονταν τα ονόματα των 22 θυμάτων γυναικοκτονιών από τις αρχές του έτους στο Βέλγιο.</p>
      <p>Μπροστά από το δικαστικό μέγαρο, το πλήθος άρχισε να κάνει «θόρυβο», για να «πολεμήσει τη σιωπή» που περιβάλλει τις υποθέσεις δολοφονιών γυναικών.</p>
      <p>«Το Βέλγιο είναι μια πολύ περίπλοκη χώρα με πολλά επίπεδα εξουσιών, ομοσπονδιακό, περιφερειακό, κοινοτικό, και όλα αυτά τα επίπεδα εξουσίας κάνουν λίγα πράγματα για την αντιμετώπισης της βίας σε βάρος των γυναικών. Όμως, το πρώτο που ζητάμε είναι ένα εθνικό σχέδιο» εξήγησε στο Γαλλικό Πρακτορείο η Σελίν Κοντρόν, μία από τις διοργανώτριες της συγκέντρωσης με τη συλλογικότητα Mirabal, στην οποία συμμετέχουν 100 οργανώσεις.</p>
      <p>«Η τιμωρία των δραστών είναι σημαντική, όμως αυτό που θέλουμε πάνω απ’ όλα είναι οι βιαιοπραγίες να μην συμβαίνουν» υπογράμμισε η Κοντρόν.</p>
      <p>Σύμφωνα με τη Mirabal, τουλάχιστον 98 δολοφονίες γυναικών έχουν διαπραχθεί από το 2017 στο Βέλγιο, εκ των οποίων «τουλάχιστον 20» από τις αρχές του 2019.</p>
      <p>Πηγή: ΑΠΕ</p>
    </article>
  </body>
</html>