<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607316"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T16:57:00+00:00"/>
    <meta property="og:title" content="ชุมชนผู้ไทยจัดงานใหญ่โชว์อัตลักษณ์หนึ่งเดียวในภาคอีสาน"/>
    <meta property="og:description" content="กาฬสินธุ์-พ่อเมืองน้ำดำเปิดงานใหญ่ประเพณีศิปวัฒนธรรมภูมิปัญญาท้องถิ่นผู้ไทเขาวง โชว์เอกลักษณ์ที่โดดเด่นทั้งการแต่งกายภาษาพูดและชุมชนมีเชื้อสายผู้ไท 100 เปอร์เซ็นต์"/>
  </head>
  <body>
    <article>
      <h1>ชุมชนผู้ไทยจัดงานใหญ่โชว์อัตลักษณ์หนึ่งเดียวในภาคอีสาน</h1>
      <address><time datetime="2019-11-24T16:57:00+00:00">24 Nov 2019, 16:57</time> by <a rel="author">PostToday</a></address>
      <p>กาฬสินธุ์-พ่อเมืองน้ำดำเปิดงานใหญ่ประเพณีศิปวัฒนธรรมภูมิปัญญาท้องถิ่นผู้ไทเขาวง โชว์เอกลักษณ์ที่โดดเด่นทั้งการแต่งกายภาษาพูดและชุมชนมีเชื้อสายผู้ไท 100 เปอร์เซ็นต์</p>
      <p>เมื่อวันที่ 24 พ.ย.นายชัยธวัช เนียมศิริ ผวจ.กาฬสินธุ์ เปิดงานมหกรรม “ธรรมะ ธรรมชาติ วัฒนธรรมซับเพิ้งเมิงภูอ้อม” เพื่อสืบสาน อนุรักษ์ ประเพณีศิปวัฒนธรรม ภูมิปัญญาท้องถิ่นผู้ไทเขาวง โดยมีการฟ้อนรำจากชาวผู้ไทที่แต่งกายชุดผู้ไท ผ้าไหมแพรวาอันงดงาม ท่ารำอ่อนช้อยสวยงาม ถือเป็นความโดดเด่นของชาวผู้ไท อ.เขาวง นอกจากนั้นยังมีพิธีบายศรีสู่ขวัญ หรือการรับขวัญแขกผู้ไท ที่ใครมาเยือนถึงถิ่นผู้ไท ก็จะมีพิธีรับขวัญผู้แขนเพื่อความเป็นสิริมงคล ณ สวนเฉลิมพระเกียรติ ร.9 ต.กุดสิม อ.เขาวง จ.กาฬสินธุ์</p>
      <figure>
        <img src="https://www.posttoday.com/media/content/2019/11/24/C42BADFBD7304647BD2169CE6CC9C2EA.jpg"/>
      </figure>
      <p>นายชัยธวัช เนียมศิริ ผวจ.กาฬสินธุ์ กล่าวว่า ประชาชนชาวอ.เขาวงเป็นคนเชื้อสายผู้ไท อพยพมาจากเมืองวัง แขวงคำม่วน สปป.ลาว สมัยพระบาทสมเด็จพระนั่งเกล้าเจ้าอยู่หัว รัชกาลที่ 3 ข้ามแม่น้ำโขงชมาถึงบริเวณ อ.เขาวงปัจจุบัน เห็นว่าภูมิประเทศเป็นที่ราบประกอบกับมีลำน้ำหนองน้ำหลายสายพื้นที่อุดมสมบูรณ์และมีก้อนหินคล้ายใบเสมาตั้งอยู่ เหมาะสมที่จะตั้งบ้านเรือนในหมู่บ้านชื่อว่า "บ้านกุดสิมนารายณ์"</p>
      <p>ทั้งนี้ ในปัจจุบันอ.เขาวงมีอัตลักษณ์และเอกลักษณ์ที่โดดเด่น คือการแต่งกายด้วยชุดผู้ไท มีภาษาพูดเป็นภาษาผู้ไท และชุมชนมีเชื้อสายผู้ไท 100 เปอร์เซ็นต์ อาชีพหลักคือการทำนา ทำเกษตรกรรม เลี้ยงสัตว์ ทอผ้า จักสานกระติ๊บข้าว มีสถานที่ที่น่าสนใจ เช่น ศูนย์ศิลปาชีพบ้านกุดสิม อ่างเก็บน้ำลำพะยังตอนบนอันเนื่องมาจากพระราชดำริ อุโมงค์ผันน้ำลำพะยังภูมิพัฒน์ ถนนดิสโก้ วัดวังคำ วัดป่าพุทธบุตร เป็นต้น</p>
      <p>สำหรับ กิจกรรมในงานประกอบด้วย ปั่นตามฮอยพ่อหลวง การจัดนิทรรศการเทิดพระเกียรติและสำนึกในพระมหากรุณาธิคุณ การแสดงศิลปวัฒนธรรม กิจกรรมการเสวนาหัวข้อ "เหลียวหลังแลหน้าวัฒนธรรมผู้ไท" กิจกรรมสืบสานศิลปวัฒนธรรมดนตรีเสียงเพลง กิจกรรมจับสลากการกุศล กิจกรรมเที่ยวชม ชิม ช้อป ตลาด 4 ภาค มีสินค้าโอทอปของชาวบ้านมาวางจำหน่าย โดยงานจะจัดถึงวันที่ 25 พ.ย.2562</p>
      <figure>
        <img src="https://www.posttoday.com/media/content/2019/11/24/86EDCE93551E43F7B1AEF34A0D1F0F8D.jpg"/>
      </figure>
      <figure>
        <img src="https://www.posttoday.com/media/content/2019/11/24/80359FB328D34E2FA67A53D5FD6FF638.jpg"/>
      </figure>
      <figure>
        <img src="https://www.posttoday.com/media/content/2019/11/24/24B6D2C443504ACF9DE2CAD6368D7B6B.jpg"/>
      </figure>
    </article>
  </body>
</html>