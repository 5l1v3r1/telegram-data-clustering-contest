<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188767/"/>
    <meta property="og:site_name" content="Janam TV"/>
    <meta property="article:published_time" content="2019-11-24T16:47:48+00:00"/>
    <meta property="og:title" content="രാഷ്ട്രപതിയെ അവഹേളിക്കുന്ന പോസ്റ്റുകള്‍ പ്രചരിപ്പിച്ച് കോണ്‍ഗ്രസ് പ്രവര്‍ത്തകന്‍; കൊല്ലം ജില്ലാ പോലീസ് മേധാവിക്ക് യുവമോര്‍ച്ച പരാതി നല്‍കി"/>
    <meta property="og:description" content="കൊല്ലം: സമൂഹമാദ്ധ്യമങ്ങളിലൂടെ രാഷ്ട്രപതി രാം നാഥ് കോവിന്ദിനെ അവഹേളിക്കുന്ന പോസ്റ്റുകള്‍ പ്രചരിപ്പിച്ച കോണ്‍ഗ്രസ് പ്രവര്‍ത്തകനെതിരെ പരാതി. വീഡിയോയില്‍"/>
  </head>
  <body>
    <article>
      <h1>രാഷ്ട്രപതിയെ അവഹേളിക്കുന്ന പോസ്റ്റുകള്‍ പ്രചരിപ്പിച്ച് കോണ്‍ഗ്രസ് പ്രവര്‍ത്തകന്‍; കൊല്ലം ജില്ലാ പോലീസ് മേധാവിക്ക് യുവമോര്‍ച്ച പരാതി നല്‍കി</h1>
      <address><time datetime="2019-11-24T16:47:48+00:00">24 Nov 2019, 16:47</time> by <a rel="author">Janam TV Web Desk</a></address>
      <p>കൊല്ലം: സമൂഹമാദ്ധ്യമങ്ങളിലൂടെ രാഷ്ട്രപതി രാം നാഥ് കോവിന്ദിനെ അവഹേളിക്കുന്ന പോസ്റ്റുകള്‍ പ്രചരിപ്പിച്ച കോണ്‍ഗ്രസ് പ്രവര്‍ത്തകനെതിരെ പരാതി. വീഡിയോയില്‍ നിന്ന് കട്ട് ചെയ്‌തെടുത്ത ചിത്രങ്ങള്‍ പ്രചരിപ്പിച്ച് രാഷ്ട്രപതിയെ അധിക്ഷേപിച്ച യൂത്ത് കോണ്‍ഗ്രസ് പ്രവര്‍ത്തകനായ ശ്രീദേവ് സോമന്‍ എന്നയാള്‍ക്കെതിരെയാണ് പോലീസില്‍ പരാതി നല്‍കിയിരിക്കുന്നത്. യുവമോര്‍ച്ചയുടെ കൊല്ലം ജില്ലാ പ്രസിഡന്റ് വി.എസ്.ജിതിന്‍ ദേവാണ് ജില്ലാ പോലീസ് മേധാവിക്ക് മുന്‍പാകെ പരാതി നല്‍കിയത്.</p>
      <p>ശ്രീദേവ് സോമന്‍ വ്യക്തികളെ നിരന്തരമായി അപമാനിക്കുന്നയാളാണെന്നും മുന്‍പ് പലതവണ പ്രധാനമന്ത്രിയെ വ്യക്തിപരമായി അധിക്ഷേപിച്ച് നവമാദ്ധ്യമങ്ങളില്‍ ഇയാള്‍ പോസ്റ്റുകള്‍ ഇട്ടിട്ടുണ്ടെന്നും പരാതിയില്‍ പറയുന്നു. തികച്ചും മോശപ്പെട്ട വാക്കുകള്‍ ഉപയോഗിച്ചാണ് ഇയാള്‍ രാഷ്ട്രപതിയെ അഭിസംബോധന ചെയ്തിരിക്കുന്നത്.</p>
      <p>പ്രധാനമന്ത്രിക്ക് പിന്നില്‍ ശൂലവുമായി നില്‍ക്കുന്ന രാഷ്ട്രപതിയുടെ ചിത്രമാണ് ഇയാള്‍ ഫെയ്സ്ബുക്കിലൂടെ പ്രചരിപ്പിക്കുന്നത്. ‘സംശയിക്കേണ്ട, ആ ശൂലം പിടിച്ചു നില്‍ക്കുന്ന പൊട്ടന്‍ ഇന്ത്യയുടെ പ്രസിഡന്റ് തന്നെയാണ്’ എന്ന കുറിപ്പോടെയാണ് ഇയാള്‍ പോസ്റ്റിട്ടിരിക്കുന്നത്. ഇത്തരത്തില്‍ വ്യക്തിഹത്യ നടത്താന്‍ നവ മാദ്ധ്യമങ്ങളെ ഉപയോഗിക്കുന്ന ഇയാള്‍ക്കെതിരെ നിയമനടപടികള്‍ സ്വീകരിക്കണമെന്ന് യുവമോര്‍ച്ച പരാതിയില്‍ ആവശ്യപ്പെട്ടു.</p>
    </article>
  </body>
</html>