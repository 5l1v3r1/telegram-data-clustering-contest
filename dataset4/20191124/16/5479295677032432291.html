<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/home/provincia/violenza-sulle-donne-spot-nelle-aree-di-servizio-dell-a22-1.7798073"/>
    <meta property="og:site_name" content="L'Arena"/>
    <meta property="article:published_time" content="2019-11-24T16:32:01+00:00"/>
    <meta property="og:title" content="Violenza sulle donne Spot nelle aree di servizio dell'A22"/>
    <meta property="og:description" content="."/>
  </head>
  <body>
    <article>
      <h1>Violenza sulle donne <br/>Spot nelle aree di <br/>servizio dell'A22</h1>
      <address>
        <time datetime="2019-11-24T16:32:01+00:00">24 Nov 2019, 16:32</time>
      </address>
      <p>Un messaggio semplice, chiaro, diretto di<b> prevenzione alla violenza sulle donne</b>. <b>Biancarosa Onlus,</b> da anni impegnata sul tema, in occasione di questo 25 novembre ha trovato in <b>Autostrada del Brennero</b> SpA un partner eccezionale per sensibilità e per capacità di diffusione.</p>
      <p>Sono in media circa 25.000 i veicoli privati che ogni giorno percorrono i 314 Km dell'Autobrennero attraversando Emilia, Lombardia, Veneto, Trentino, Alto Adige e facendo sosta in <b>22 aree di servizio</b>: è qui che Autobrennero ospita l'iniziativa trasmettendo a rotazione uno <b>spot </b>appositamente realizzato. Non serve chiedere, cercare, dover vincere pudori e paure, ma basta alzare gli occhi verso il monitor presente nell'area di servizio per poter cogliere una serie di messaggi che suggeriscono quale può essere l'atteggiamento per uscire da una situazione di violenza o per contrastarla.</p>
      <p>«Nello spot di 30 secondi scorre una serie di domande e risposte, in questo modo chi vive il problema o vi assiste quotidianamente può trovare maggior forza per chiedere aiuto. La chiave di tutto è la sensibilizzazione e la spinta ad uscire dal silenzio», dice Marianna Montanini, Presidente Biancarosa Onlus. «Nella schermata abbiamo voluto inserire anche un indirizzo e-mail al quale potersi rivolgere. La disponibilità di Autostrada del  Brennero rappresenta, oltre che un raro esempio di sensibilità, uno scatto in avanti verso una forma efficace di informazione collettiva: è necessario infatti trovare formule che raggiungano l'utenza più vasta possibile nella sua vita quotidiana».</p>
    </article>
  </body>
</html>