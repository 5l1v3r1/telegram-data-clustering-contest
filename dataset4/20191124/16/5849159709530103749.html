<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/sports-news-telugu/ganguly-has-taught-the-team-aggressively-we-are-continuing-the-formulae-1-1-10610517.html"/>
    <meta property="og:site_name" content="ntnews.com"/>
    <meta property="article:published_time" content="2019-11-24T16:42:00+00:00"/>
    <meta property="og:title" content="జట్టుకు దూకుడు నేర్పిందే గంగూలీ.. ఆ జోరునే కొనసాగిస్తున్నాం: కోహ్లి"/>
    <meta property="og:description" content="కోల్ కతా: భారత జట్టుకు దూకుడు నేర్పి, విజయాల బాట పట్టించింది గంగూలీ అనీ.. అతని టీం ఫార్ములానే మేం కొనసాగుతున్నామని ఇండియా కెప్టెన్ కోహ్లి తెలిపారు. బంగ్లాతో రెం"/>
  </head>
  <body>
    <article>
      <h1>జట్టుకు దూకుడు నేర్పిందే గంగూలీ.. ఆ జోరునే కొనసాగిస్తున్నాం: కోహ్లి</h1>
      <address>
        <time datetime="2019-11-24T16:42:00+00:00">24 Nov 2019, 16:42</time>
      </address>
      <p>కోల్ కతా: భారత జట్టుకు దూకుడు నేర్పి, విజయాల బాట పట్టించింది గంగూలీ అనీ.. అతని టీం ఫార్ములానే మేం కొనసాగుతున్నామని ఇండియా కెప్టెన్ కోహ్లి తెలిపారు. బంగ్లాతో రెండో టెస్టు మ్యాచ్ ముగిసిన అనంతరం ట్రోఫీ ప్రెజెంటేషన్ కార్యక్రమంలో కోహ్లి మాట్లాడారు. ఈ సందర్భంగా కోహ్లి.. బీసీసీఐ నూతన అధ్యక్షుడిగా భాద్యతలు చేపట్టిన సౌరవ్ గంగూలీకి ధన్యవాదాలు తెలిపాడు. భారత్ జట్టుకు దూకుడు నేర్పిందే గంగూలీ అనీ.. ఆ దూకుడునే తమ జట్టు అలవర్చుకుందనీ ఈ సందర్భంగా కోహ్లి తెలిపారు. గత నాలుగు సంవత్సరాలుగా తాము చేస్తున్న కృషికి ఫలితమే ఈ విజయాలని కోహ్లి అన్నాడు. <br/><br/>చారిత్రక పింక్ బాల్ డే/నైట్ టెస్టుకు ప్రేక్షకులు బ్రహ్మరథం పట్టారని ఈ సందర్భంగా కోహ్లి ప్రేక్షకులకు ధన్యవాదాలు తెలిపాడు. ఈ సమయంలో ప్రేక్షకులు కెప్టెన్‌కు కరతాల ధ్వనులతో తమ మద్దతు ప్రకటించారు. మూడు రోజుల పాటు సాగిన మ్యాచ్‌లో అభిమానులు మద్దతుగా స్టేడియానికి తరలిరావడం సంతోషదాయకమని ఆయన అన్నారు. ఈ మ్యాచ్ కోసం బెంగాల్ క్రికెట్ అసోసియేషన్, బీసీసీఐ ప్రత్యేక శ్రద్ధ తీసుకొని స్టేడియాన్ని సుందరంగా తీర్చిదిద్దారనీ.. వారికి ఈ సందర్భంగా కోహ్లి ధన్యవాదాలు తెలిపాడు. <br/><br/>మ్యాచ్ విషయానికొస్తే.. ఈ విజయం సమిష్టి విజయమనీ.. ఫాస్ట్ బౌలర్లు ఇషాంత్, ఉమేష్, షమీ అత్యుత్తమంగా బౌలింగ్ చేశారనీ.. వారు భారత్‌లోనే కాకుండా విదేశాల్లో సైతం అద్భుతంగా రాణిస్తున్నారని వారిని ప్రశంసల్లో ముంచెత్తాడు. ముఖ్యంగా ఇషాంత్ తన మునుపటి ప్రదర్శన కనబర్చాడని కోహ్లి తెలిపాడు. మ్యాన్ ఆఫ్ ది మ్యాచ్, సిరీస్‌గా ఎంపికైన ఇషాంత్‌కు ఈ సందర్భంగా కోహ్లి శుభాకాంక్షలు తెలిపాడు. బ్యాటింగ్ విభాగంలో రహానే, పుజారా విలువైన ఇన్నింగ్స్‌లు ఆడారని కోహ్లి గుర్తు చేశాడు. బంగ్లా బ్యాట్స్‌మెన్ ముష్ఫికర్ రహీమ్ పోరాట పటిమను మెచ్చుకోకుండా ఉండలేమని కింగ్ కోహ్లి అన్నారు. కాగా, బంగ్లాతో జరిగిన రెండు టెస్టులు 3 రోజుల్లోనే ముగియడం గమనర్హం. <br/><br/>సిరీస్‌ను భారత్ 2-0తో క్లీన్‌స్వీప్ చేసింది. అంతకు ముందు జరిగిన టీ 20 సిరీస్‌ను రోహిత్ సారథ్యంలో 2-1తో గెలిచింది. భారత్ వరుస విజయాలతో దూసుకుపోతుండడంతో కోహ్లి మాంచి జోష్‌లో ఉన్నాడు. జట్టుగా, కెప్టెన్‌గా, బ్యాట్స్‌మెన్‌గా కోహ్లి అనేక రికార్డులు సృష్టిస్తున్నాడు.</p>
    </article>
  </body>
</html>