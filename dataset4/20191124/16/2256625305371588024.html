<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159326_1.html"/>
    <meta property="og:site_name" content="Novsport"/>
    <meta property="article:published_time" content="2019-11-24T16:14:00+00:00"/>
    <meta property="og:title" content="Любо Ганев: Щом клубове твърдят, че са получавали заплахи, явно е така"/>
    <meta property="og:description" content="&quot;Първо трябва да се срещна с клубовете, да разговарям с тях, да чуя мнението им, и тогава бих се кандидатирал&quot;"/>
  </head>
  <body>
    <article>
      <h1>Любо Ганев: Щом клубове твърдят, че са получавали заплахи, явно е така</h1>
      <address>
        <time datetime="2019-11-24T16:14:00+00:00">24 Nov 2019, 16:14</time>
      </address>
      <p><i>Волейболната легенда Любо Ганев, който е вицепрезидент на БФВолейбол, даде интервю за Блиц по горещите теми. Както вече стана ясно, сформираният Инициативен комитет се обяви за промени в управлението на един от най-успешните ни спортове. С подписка се цели да бъде предизвикан изборен конгрес, а Ганев е спряган за заместник на инж. Данчо Лазаров. Така ли е наистина и какво са си казали двамата при последната им среща? Волейболната легенда направи разкритие за разговора си с Лазаров, както и обясни, че е шокиран от отстраняването на Стефан Чолаков от БФВолейбол:</i><br/><b><br/>- Г-н Ганев, вие ли сте кандидатът на Инициативния комитет. Анонсираха, че ще го обявят на 27 ноември, за когато имат насрочена пресконференция.</b><br/>- Анонсираха, но никой не ме е търсил. Не са ми се обаждали до момента. Много отдавна казах какво трябва да се направи, за да бъда евентуално кандидат за президентския пост в БФВолейбол. Засега нищо не се е променило.<br/><br/><b>- Какво трябва да се случи, за да бъдете кандидат за поста на инж. Данчо Лазаров?</b><br/>- Засега това нещо не го мисля. Първо трябва да се срещна с клубовете, да разговарям с тях, да чуя мнението им, те също да чуят моето, да знам, че имам тяхната подкрепа, и чак тогава бих се кандидатирал. Няма смисъл да се натискаш за нещо, ако не те искат.<br/><br/><b>- Разговаряте ли с инж. Данчо Лазаров за ситуацията във волейболна ни? Кога за последно се видяхте и какво си казахте?</b><br/>- За последно говорихме миналата седмица, след срещата при Красен Кралев. Казал съм му какво мисля по въпроса - какво ме е притеснявало и от какво съм имал съмнения. Изразих мнение, че очаквам да бъда отстранен от волейболната федерация на насроченото за 20 декември Общо събрание.<br/><br/><b>- Той страхува ли се от вас - че може да го свалите от власт?</b><br/>- О, не, няма такова нещо. Обясни ми, че Общото събрание не е насочено срещу мен, каквито индикации имам. С интерес очаквам да видя какво ще се случи на 20 декември. <br/><br/><b>- Ще се проведе в Казанлък, ще присъствате ли?</b><br/>- Надявам се. Ако ме поканят, ще бъда там. Мога да присъствам само като член на Управителния съвет на БФВолейбол, знаете, че нямам клуб. <br/><br/><b>- Коментарът ви относно твърденията на Инициативния комитет, че клубове са получавали заплахи от федерацията?</b><br/>- Знам за хората във федерацията какво са говорили за мен по време на сбирките, другите неща не мога да коментирам. Аз нямам собствен клуб, а и със сигурност не визират мен за заплахите и притискането. От клубове са ми се обаждали, включително президенти, да ми казват какво е говорено по мой адрес. Щом твърдят, че са получавали заплахи, явно е така. Аз винаги съм отворен за среща с ръководителите на клубовете, а и не само с тях. Винаги съм си давал мнението и ще продължа да го правя, казвайки какво би било добро да се направи за българския волейбол. Винаги съм помагал. С много хора споделям вижданията и идеите ми. <br/><b><br/>- Мениджърът на националния ни отбор Стефан Чолаков обяви, че изненадващо е отстранен от длъжността. Вие сте вицепрезидент на БФВолейбол, някой допита ли се до вас преди да го уволни?</b><br/>- Преди два дни Стефчо ми се обади да ме пита дали знам нещо и защо е отстранен. Това са вътрешни неща, решението не минава през Управителния съвет и аз дори не знаех. Неприятното ще бъде, ако наистина е освободен заради това, че помага на Владо Николов в Левски (б.р. - президентът на "сините" и легенда на волейбола ни е част от Инициативния комитет). Чолаков вече повече от 4 години работи отлично като тийм мениджър на националния отбор, организира пътуванията, настаняването в хотелите... <br/><br/><b>- Tвърди се, че инж. Данчо Лазаров го е махнал заради близостта му с Владимир Николов?</b><br/>- Не мога да кажа, че Лазаров го е махнал, но едва ли някой под него би отстранил Чолаков от федерация без знанието на президента на БФВолейбол.</p>
    </article>
  </body>
</html>