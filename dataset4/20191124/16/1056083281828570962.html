<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301872/%D9%85%D9%86%D8%B5%D9%88%D8%B1%DB%8C%D8%A7%D9%86-%D8%A8%D8%A7%DB%8C%D8%AF-%D8%AF%D8%B1-%D8%A8%D8%A7%D8%B2%DB%8C-%D9%87%D8%A7%DB%8C-%D8%B3%D8%AE%D8%AA-%D8%A7%D8%B2-%D9%85%D8%AF%D9%84-%D8%A7%DB%8C%D8%AA%D8%A7%D9%84%DB%8C%D8%A7%DB%8C%DB%8C-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T16:59:21+00:00"/>
    <meta property="og:title" content="منصوریان: باید در بازی‌های سخت از مدل ایتالیایی استفاده کنیم"/>
    <meta property="og:description" content="سرمربی ذوب‌آهن می‌گوید که ترس از باخت یکی از دلایلی بود که مقابل فولاد تدافعی بازی کردند."/>
  </head>
  <body>
    <article>
      <h1>منصوریان: باید در بازی‌های سخت از مدل ایتالیایی استفاده کنیم</h1>
      <address><time datetime="2019-11-24T16:59:21+00:00">24 Nov 2019, 16:59</time> by <a rel="author">محمدامین شهسواری</a></address>
      <p>سرمربی ذوب‌آهن می‌گوید که ترس از باخت یکی از دلایلی بود که مقابل فولاد تدافعی بازی کردند.</p>
      <p>به گزارش ایسنا، علیرضا منصوریان، سرمربی ذوب‌آهن پس از پیروزی یک بر صفر امشب (یکشنبه) تیمش مقابل فولاد در هفته یازدهم لیگ برتر اظهار کرد: به هوادارانمان و کارگران ذوب‌آهن تبریک می‌گویم. این برد را به حاج اصغر فروتن تقدیم می‌کنیم تا بتواند با بیماری‌اش مبارزه کند. بازیکنان ما در این دیدار زحمت کشیدند. اگر شما به جایگاه ما و فولاد نگاه می‌کردید، متوجه می‌شدید که آن‌ها برای رسیدن به جایگاه بالاتر تلاش می‌کردند. امشب توانستیم علاوه بر فوتبال زیبا به فوتبال حرفه‌ای هم توجه کنیم. مجموعه ما برای رسیدن به چنین روزی تلاش زیادی کردند و من ویترینی هستم که جلوی شما نشستم. خیلی دوست داشتم که امروز سه امتیاز بازی را بگیریم.</p>
      <p>او در پاسخ به این سوال که آیا به دلیل ترس از باخت مقابل فولاد دفاعی بازی کردند، گفت: ما در نیمه اول به گل رسیدیم اما صرفا ترس از باخت باعث نشد که عملکرد ضعیف‌تری نسبت به قبل داشته باشیم زیرا فولاد پس از دریافت گل، بالاتر بازی کرد. همچنین ما در سه پلن فوتبال بازی می‌کردیم که پلن B ما این بود که مدافعان کناری حریف را با عقب نشستن،‌ جلو بکشیم تا فضا برای دو مهاجم‌مان ایجاد شود. فولاد سخت به ما موقعیت می‌داد ولی روی اصولمان ماندیم و در مجموع عقب نشینی، بخشی از تاکتیک ما بود اما بالا بازی کردن فولاد و ترس از باخت خصوصا تجربه بازی با ماشین‌سازی روی عقب بازی کردن ما تاثیرگذار بود.</p>
      <p>سرمربی ذوب‌آهن درباره ترکیب دفاعی که به زمین فرستاده بود توضیح داد: برای گل نخوردنمان با سه دفاع مرکزی بازی کردیم. ما در اکثر بازی‌ها شانس گل‌زنی داشتیم اما محافظت از گل برای ما سخت بود. ما باید یاد بگیریم که خیلی از بازی‌هایمان را یک بر صفر ببریم و لازم نیست که بیشتر گل بزنیم. باید در بازی‌های سنگین از مدل ایتالیایی در خط دفاع استفاده کنیم. ما این قابلیت را داریم که در فاز حمله خودمان را به حریف تحمیل کنیم ولی باید روشی استفاده می‌کردیم که گل نخوریم.</p>
      <p>منصوریان در واکنش به صحبت‌های نکونام مبنی بر این که بازیکنان ذوب‌آهن در نیمه دوم وقت تلف می‌کردند، گفت: من در بازی هم با جواد اختلاف نظر پیدا کردیم. من در بازی‌ها عادت دارم که دستم را تکان بدهم و بگویم که مالکیت توپ را در اختیار بگیرید. شاید این موضوع برای جواد سوء تعبیر شد. یک بار در بازی با تراکتور، حریف ۱۰ نفره شد، من به حدادی‌فر گفتم که توپ را بیرون بزند تا تراکتور تعویض را انجام دهد. من خودم از اتلاف وقت بدم می‌آید. زیبایی فوتبال به رعایت فیرپلی است. برد برای ما مهم بود و ترس در ساق بازیکنانم بود اما اعتقادم این است که برد به هر قیمتی نه! ما یک سال با یک بنده خدایی بازی داشتیم که به دروازه‌بانش می‌گفت که خودش را بیندازد. ما در بیرون از مستطیل فوتبال همه چیز را کنار می‌گذاریم و به دنبال دوستی‌مان هستیم. فولاد تیم خوبی است و منسجم و فیزیکی بازی کند و شانس مساوی کردن با ما را داشت.</p>
      <p>او درباره بازی آینده تیمش مقابل نفت مسجد سلیمان و پرسپولیس توضیح داد: من به بازیکنانم گفتم که همین لحظه بازی با فولاد را فراموش می‌کنیم و تا قبل از تمرین باید خوشحال باشیم. ما امشب دوباره کنار هم جمع می‌شویم و بازی نفت که پرسپولیس را برده آنالیز می‌کنیم. ما باید خودمان را برای بازی بسیار سخت مقابل نفت آماده کنیم که با بضاعت کم نتایج خوبی کسب کرده است. ما تلاش می‌کنیم که دو تا سه امتیاز، یکی در خانه و یکی در خارج از خانه کسب کنیم. یکی از این بازی‌ها با نفت و دیگری با پرسپولیس که زخم خورده است.</p>
      <p>سرمربی ذوب‌آهن در پاسخ به این سوال که چرا خلعتبری را دیر به میدان می‌فرستد، بیان کرد: خلعت شاید دو، سه ماه است که به ما اضافه شده است. خلعت (خلعتبری) هر زمانی به بازی می‌آید تاثیر زیادی دارد. امروز به بازی رفت و با تجربه بازی کرد. او بازیکن حرفه‌ای است و کمک ماست. او یک بازیکن پهلوان و دوست‌داشتنی است. دو بازیکن مورد علاقه من، خلعت و قاسم هستند که دو تای آن‌ها را در اختیار دارم. او مقابل شاهین و استقلال هم بسیار خوب بازی کرد. البته خلعت دیروز از ناحیه ران پا مصدوم بود و به او گفته بودم که دوام بیاورد چون به او نیاز داشتیم.</p>
      <p>منصوریان در پایان درباره گل‌زنی منظمی، بازیکن تیم‌ ملی جوانان در دیدار مقابل فولاد اظهار کرد: این بازیکن حاصل سفر ما به خوزستان بود. من یک دوست صمیمی دارم که بازیکنان خوب را به من معرفی می‌کند. من به او هفت دقیقه فرصت دادم و او با ۱۶.۵ سال سن نمایشی بهتر از خیلی از بازیکنان ما داشت. من یک جا در پروازمان به اصفهان خالی کردم و روی هوا با او قراداد پنج ساله بستیم. به اعتقاد قلبی من این استعدادها ذوب‌آهن را صاحب یک آینده ارزان می‌کنند. البته من نگران او هستم چون بسیار ساده است. بازیکنان جوان تیم برای من مانند پسرم هستند و با آن‌ها صحبت می‌کنم که به فوتبال فکر کنند. من یکی از بهترین معلم زبان‌های آسیا را به اصفهان می‌آورم تا به بازیکنان جوانم زبان انگلیسی درس دهد و این یک اجبار است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301882/%D9%84%DB%8C%D8%A7%D9%82%D8%AA-%DA%A9%D8%B3%D8%A8-%DB%B3-%D8%A7%D9%85%D8%AA%DB%8C%D8%A7%D8%B2-%D8%B1%D8%A7-%D8%AF%D8%A7%D8%B4%D8%AA%DB%8C%D9%85"/>
        <a href="https://www.isna.ir/news/98090301891/%D9%85%D9%86%D8%B7%D9%82%DB%8C-%D9%88-%D9%87%D9%88%D8%B4%D9%85%D9%86%D8%AF%D8%A7%D9%86%D9%87-%D8%A8%D8%A7%D8%B2%DB%8C-%DA%A9%D8%B1%D8%AF%DB%8C%D9%85"/>
      </related>
    </article>
  </body>
</html>