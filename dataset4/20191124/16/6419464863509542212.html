<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/athlitika/paok-larisa-asos-stin-toympa-isovathmia-stin-koryfi/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-24T16:41:24+00:00"/>
    <meta property="og:title" content="ΠΑΟΚ – Λάρισα: «Άσος» στην Τούμπα, ισοβαθμία στην κορυφή"/>
    <meta property="og:description" content="Νίκη που τον ξαναφέρνει στην κορυφή της βαθμολογίας πέτυχε ο ΠΑΟΚ, επί της Λάρισας με 1-0 στο γήπεδο Τούμπας και με «χρυσό» σκόρερ τον Σφιντέρσκι στο 16'."/>
  </head>
  <body>
    <article>
      <h1>ΠΑΟΚ – Λάρισα: «Άσος» στην Τούμπα, ισοβαθμία στην κορυφή</h1>
      <address>
        <time datetime="2019-11-24T16:41:24+00:00">24 Nov 2019, 16:41</time>
      </address>
      <p>Νίκη που τον ξαναφέρνει στην κορυφή της βαθμολογίας πέτυχε ο <a href="https://neaselida.gr/tag/paok/"><b>ΠΑΟΚ</b></a>, επί της <b>Λάρισας</b> με 1-0 στο γήπεδο Τούμπας και με «χρυσό» σκόρερ τον Σφιντέρσκι στο 16′.</p>
      <p>Χωρίς να είναι εντυπωσιακός ο <b>ΠΑΟΚ</b>, προτίμησε την ουσία και το θετικό αποτέλεσμα που το διεκδίκησε ως το τέλος. Η θεσσαλική ομάδα με <b>δυνατά μαρκαρίσματα</b> και παιχνίδι αντεπιθέσεων επιχείρησε να αιφνιδιάσει τους γηπεδούχους ξεκινώντας πολύ καλά και απόλυτα επιθετικά, όμως δεν απέφυγε την ήττα.</p>
      <p>Πάντως οι φιλοξενούμενοι «φωνάζουν» για ένα χέρι του <b>Ίνγκασον</b> μέσα στην περιοχή του ΠΑΟΚ, με τον διαιτητή να μη δείχνει το σημείο του πέναλτι.</p>
      <h3>Λύτρωση στο 95′ για τον Ατρόμητο</h3>
      <figure>
        <img src="https://neaselida.gr/nsmedia/uploads/2019/11/atromitos-ofi.jpg"/>
      </figure>
      <p>«Μπαλωθιά» στο 95′ έριξε ο <b>Γιακουμάκης</b> και ο <b>Ατρόμητος</b> νίκησε 2-1 τον <b>ΟΦΗ</b> για την 11η αγωνιστική της Super League. Ο Ηρακλειώτης ποδοσφαιριστής μίλησε στην τελευταία φάση του αγώνα κι έδωσε τη νίκη στους Περιστεριώτες.</p>
      <p>Το παιχνίδι ήταν χορταστικό και το ντεμπούτο των <b>Κορακάκη – Οφρυδόπουλου</b> ήταν θετικό. Οι Περιστεριώτες άνοιξαν το σκορ στο 3′ με τον Μανούσο, αλλά οι Κρήτες ισοφάρισαν στο 21′ με τον Ναμπί.</p>
      <p>Δύο δοκάρια είχε ο <b>Ατρόμητος</b> στην ίδια φάση (27′) με τους Ενσικουλού και Ρόκα, ενώ ο ΟΦΗ είχε δοκάρι στο 72′ με τον Σεμέδο.</p>
      <h3>Άσφαιροι Αστέρας Τρίπολης και Βόλος</h3>
      <figure>
        <img src="https://neaselida.gr/nsmedia/uploads/2019/11/asteras.jpg"/>
      </figure>
      <p>Στο 0-0 έμειναν <b>Αστέρας Τρίπολης</b> και Βόλος για την 11η αγωνιστική της <b>Super League</b>. Σε ένα κακό παιχνίδι που έγινε υπό καταρρακτώδη βροχή, οι δύο ομάδες δεν παρουσίασαν καλή εικόνα.</p>
      <p>Αυτή ήταν η πρώτη ισοπαλία των νεοφώτιστων στο πρωτάθλημα. Οι γηπεδούχοι ολοκλήρωσαν το παιχνίδι με 10 παίκτες λόγω αποβολής του<b> Τασουλή</b> στο 57′.</p>
      <related>
        <a href="https://neaselida.gr/athlitika/panionios-olympiakos-psychroloysia-sto-88-gia-toys-erythroleykoys-video/"/>
      </related>
    </article>
  </body>
</html>