<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392743-%d7%90%d7%99%d7%a8%d7%90%d7%9f-%d7%9e%d7%aa%d7%9b%d7%a0%d7%a0%d7%aa-%d7%94%d7%aa%d7%a7%d7%a4%d7%95%d7%aa-%d7%a0%d7%95%d7%a1%d7%a4%d7%95%d7%aa-%d7%a2%d7%9c-%d7%99%d7%a9%d7%a8%d7%90%d7%9c"/>
    <meta property="og:site_name" content="סרוגים"/>
    <meta property="article:published_time" content="2019-11-24T16:40:53+00:00"/>
    <meta property="og:title" content="&quot;איראן מתכננת התקפות נוספות על ישראל&quot;"/>
    <meta property="og:description" content="ראש הממשלה בנימין נתניהו, ושר הבטחון נפתלי בנט, ערכו סיור בצפון והתייחסו לאיומים בגזרה הצפונית. בנט במסר לאיראן: &quot;כל מה שתנסו לעשות- תיתקלו בצה״ל חזק"/>
  </head>
  <body>
    <article>
      <h1>"איראן מתכננת התקפות נוספות על ישראל"</h1>
      <h2>ראש הממשלה בנימין נתניהו, ושר הבטחון נפתלי בנט, ערכו סיור בצפון והתייחסו לאיומים בגזרה הצפונית. בנט במסר לאיראן: "כל מה שתנסו לעשות- תיתקלו בצה״ל חזק ונחוש שיפגע בכם"</h2>
      <address><time datetime="2019-11-24T16:40:53+00:00">24 Nov 2019, 16:40</time> by <a rel="author">, חדשות סרוגים</a></address>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>(צילום: שחר לוי/ משרד הביטחון)</p>
      <p>שר הביטחון, נפתלי בנט, וראש הממשלה בנימין נתניהו, ערכו היום (ראשון) ביקור בפיקוד הצפון. בסיור השתתפו גם סגן הרמטכ"ל, אלוף אייל זמיר, מפקד פיקוד הצפון, אלוף אמיר ברעם, ובכירים נוספים, מהם שמעו נתניהו ובנט סקירה בטחונית על האיומים בגזרה הצפונית.</p>
      <figure>
        <img src="https://www.srugim.co.il/wp-content/uploads/2019/11/3-11.jpg"/>
        <figcaption>(צילום: אריאל חרמוני/ משרד הביטחון)</figcaption>
      </figure>
      <p>במהלך הסיור התייחס בנט לאיום האיראני בסוריה ואמר כי כל מתקפה על ישראל תיענה ביד קשה: "צה"ל פעל בשבוע שעבר בפעולה משמעותית נגד הכוחות האיראניים בסוריה. המסר שלנו לאותם כוחות טרור איראניים בסוריה: אין לכם מה לחפש כאן, אין לכם מה לנסות להתבסס, כל מה שתנסו לעשות פה – אתם תיתקלו בצה״ל חזק ונחוש שיפגע בכם".</p>
      <p>"למנהיגי איראן אנחנו אומרים: תתמקדו באזרחים שלכם, בשיפור החיים של אזרחי איראן ולא בניסיון בלתי מוצלח לפגוע באזרחי ישראל", אמר בנט.</p>
      <figure>
        <iframe src="https://www.youtube.com/embed/FlhyNyGdHAs" width="650" height="366" data-service="Youtube" scrolling="no"/>
      </figure>
      <p>ראש הממשלה בנימין נתניהו אמר: "התוקפנות של איראן באזורינו וגם מולנו נמשכת. אנחנו נוקטים את כל הפעולות הדרושות כדי למנוע מאיראן להתבסס כאן באזור. זה כולל גם את הפעילות הדרושה כדי לסכל העברות נשק קטלני מאיראן לסוריה, אם בדרך האוויר או דרך הקרקע. אנחנו גם נפעל לסכל את ניסיונה של איראן להפוך את עיראק ואת תימן לבסיסי שיגור של רקטות וטילים נגד מדינת ישראל".</p>
      <p>נתניהו הוסיף כי "המחויבות שלנו והנכונות שלנו להיאבק בתוקפנות האיראנית היא מוחלטת, ואנחנו פועלים בכל האמצעים כדי למנוע מאיראן להשיג את היעדים שלה. אני לא יכול לפרט יותר מזה, אבל זה תהליך שנמשך כל הזמן".</p>
      <figure>
        <img src="https://www.srugim.co.il/wp-content/uploads/2019/11/4-30.jpg"/>
        <figcaption>(צילום: אריאל חרמוני/ משרד הביטחון)</figcaption>
      </figure>
      <p>"שימו לב גם למה שאמר הגנרל מקנזי, מפקד כוחות ארה"ב במזרח התיכון – שאיראן מתכננת התקפות נוספות", אמר נתניהו. "אני יכול לאשר את זה, ואני יכול לאשר לכם שאנחנו גם ממשיכים בתוכניות שלנו לסכל את התוקפנות הזאת באמצעים שונים".</p>
      <p>בסוף דבריו אמר ראש הממשלה: "אני עושה כל מה שצריך כדי לקיים את עבודת הממשלה, עבודת הקבינט, שממנו אני בא עכשיו, בכל הדרכים הדרושות, כדי לשמור על ביטחונם של אזרחי ישראל והדברים החיוניים למדינת ישראל".</p>
    </article>
  </body>
</html>