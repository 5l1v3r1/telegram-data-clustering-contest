<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/24/842983"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T16:12:00+00:00"/>
    <meta property="og:title" content="নিয়মিতই হবে দিবা-রাত্রির টেস্ট : গাঙ্গুলী"/>
    <meta property="og:description" content="বাংলাদেশের বিপক্ষে গোলাপি বলে প্রথম দিবা-রাত্রির টেস্ট আয়োজন করে ইতিহাস গড়ে ফেলেছেন বিসিসিআই প্রেসিডেন্ট সৌরভ গাঙ্গুলী। এই ঐতিহাসিক ম্যাচ স্মরণীয় করে রাখতে বিপুল আয়োজনও করেছিলেন তিনি। বিরাট কোহলিরা ইনিংস এবং ৪৬ রানে ম্যাচ জিতে শেষটাও সুন্দর করে দিয়েছে। ১ ডিসেম্বর বিসিসিআইয়ের বার্ষিক সভায় দিবা-রাত্রির টেস্টের সাফল্য নিয়ে আলোচনা হবে। তবে এতে কোনো সন্দেহ নেই যে, ভারতীয় ক্রিকেটে গোলাপি বলের টেস্ট নিয়মিত হতে যাচ্ছে। ইডেন কি অস্ট্রেলিয়ার অ্যাডিলেডের মতো আলাদা করে দিবা-রাত্রির টেস্টের জন্য চিহ্নিত হয়ে থাকতে পারে- এমন প্রশ্নের জবাবে সৌরভ বলেন, 'অস্ট্রেলিয়ায় যেটা হয়, সেটা এখানে করা সম্ভব নয়। আমাদের নির্দিষ্ট কোনো টেস্ট ভেন্যু নেই। ঘুরিয়ে ফিরিয়ে সব ভেন্যুতে টেস্ট আয়োজন করা হয়। তাই আলাদা করে কোনো একটি ভেন্যুকে দিবা-রাত্রির টেস্টের জন্য বেছে রাখা যাবে কি না, জানি না। তবে  বোর্ডের মধ্যে অনেকেই দিবা-রাত্রির টেস্টের ভাবনাকে এগিয়ে নিয়ে যাওয়ার ব্যাপারে উৎসাহী।' ভারতীয় ক্রিকেট বোর্ডের প্রাচীন নিয়ম অনুযায়ী, প্রত্যেক অঞ্চলে ঘুরিয়ে-ফিরিয়ে আন্তর্জাতিক ম্যাচ ফেলা হয়। তাই বাস্তবতা তুলে ধরে সৌরভ বলেন, 'সব সিরিজে হয়তো ইডেনে দিবা-রাত্রির…"/>
  </head>
  <body>
    <article>
      <h1>নিয়মিতই হবে দিবা-রাত্রির টেস্ট : গাঙ্গুলী</h1>
      <address><time datetime="2019-11-24T16:12:00+00:00">24 Nov 2019, 16:12</time> by <a rel="author">কালের কণ্ঠ অনলাইন</a></address>
      <p>বাংলাদেশের বিপক্ষে গোলাপি বলে প্রথম দিবা-রাত্রির টেস্ট আয়োজন করে ইতিহাস গড়ে ফেলেছেন বিসিসিআই প্রেসিডেন্ট সৌরভ গাঙ্গুলী। এই ঐতিহাসিক ম্যাচ স্মরণীয় করে রাখতে বিপুল আয়োজনও করেছিলেন তিনি। বিরাট কোহলিরা ইনিংস এবং ৪৬ রানে ম্যাচ জিতে শেষটাও সুন্দর করে দিয়েছে। ১ ডিসেম্বর বিসিসিআইয়ের বার্ষিক সভায় দিবা-রাত্রির টেস্টের সাফল্য নিয়ে আলোচনা হবে। তবে এতে কোনো সন্দেহ নেই যে, ভারতীয় ক্রিকেটে গোলাপি বলের টেস্ট নিয়মিত হতে যাচ্ছে।</p>
      <p>ইডেন কি অস্ট্রেলিয়ার অ্যাডিলেডের মতো আলাদা করে দিবা-রাত্রির টেস্টের জন্য চিহ্নিত হয়ে থাকতে পারে- এমন প্রশ্নের জবাবে সৌরভ বলেন, 'অস্ট্রেলিয়ায় যেটা হয়, সেটা এখানে করা সম্ভব নয়। আমাদের নির্দিষ্ট কোনো টেস্ট ভেন্যু নেই। ঘুরিয়ে ফিরিয়ে সব ভেন্যুতে টেস্ট আয়োজন করা হয়। তাই আলাদা করে কোনো একটি ভেন্যুকে দিবা-রাত্রির টেস্টের জন্য বেছে রাখা যাবে কি না, জানি না। তবে  বোর্ডের মধ্যে অনেকেই দিবা-রাত্রির টেস্টের ভাবনাকে এগিয়ে নিয়ে যাওয়ার ব্যাপারে উৎসাহী।'</p>
      <p>ভারতীয় ক্রিকেট বোর্ডের প্রাচীন নিয়ম অনুযায়ী, প্রত্যেক অঞ্চলে ঘুরিয়ে-ফিরিয়ে আন্তর্জাতিক ম্যাচ ফেলা হয়। তাই বাস্তবতা তুলে ধরে সৌরভ বলেন, 'সব সিরিজে হয়তো ইডেনে দিবা-রাত্রির টেস্ট করা যাবে না। এখানে রোটেশনে টেস্ট আয়োজনের দায়িত্ব হয়। আমরা এটা করলাম। পরের বারেরটার জন্য অপেক্ষা করতে হবে। তবে এখন থেকে ভারতে নিয়মিতই যে দিবা-রাত্রির টেস্ট আয়োজন করা হবে; এ নিয়ে আমার কোনো সন্দেহ নেই। ইডেনে দুই দিনের খেলায় দর্শক উপস্থিতি দেখার পরে সকলেই বুঝতে পেরেছে, মাঠে দর্শক টানতে গেলে এরকম কিছু ভাবতে হবে।'</p>
    </article>
  </body>
</html>