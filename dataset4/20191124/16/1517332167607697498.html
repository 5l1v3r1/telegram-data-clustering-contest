<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/migranti-lamorgese-chiudere-i-campi-in-libia-e-accelerare-i-corridoi-umanitari/"/>
    <meta property="og:site_name" content="fanpage.it"/>
    <meta property="article:published_time" content="2019-11-24T16:50:21+00:00"/>
    <meta property="og:title" content="Migranti, Lamorgese: “Chiudere i campi in Libia e accelerare i corridoi umanitari”"/>
    <meta property="og:description" content="Il Ministro dell'interno ha spiegato che sul caso migranti 'l'obiettivo è quello di cambiare il memorandum del 2017' con alcuni punti ben definiti 'come chiudere gradualmente i campi di detenzione in Libia, accelerare i corridoi umanitari e trasferire la competenza all'Onu'. 'Con l’accordo di Malta sta cambiando l’orientamento per affrontare il problema. È un problema europeo” ha sottolineato Lamorgese."/>
  </head>
  <body>
    <article>
      <h1>Migranti, Lamorgese: “Chiudere i campi in Libia e accelerare i corridoi umanitari”</h1>
      <h2>Il Ministro dell’interno ha spiegato che sul caso migranti “l’obiettivo è quello di cambiare il memorandum del 2017” con alcuni punti ben definiti “come chiudere gradualmente i campi di detenzione in Libia, accelerare i corridoi umanitari e trasferire la competenza all’Onu”. “Con l’accordo di Malta sta cambiando l’orientamento per affrontare il problema. È un problema europeo” ha sottolineato Lamorgese.</h2>
      <address><time datetime="2019-11-24T16:50:21+00:00">24 Nov 2019, 16:50</time> by <a rel="author" href="https://www.fanpage.it/author/antonio-palma/" target="_blank">Antonio Palma</a></address>
      <p>Bisogna chiudere gradualmente i campi detenzione in Libia dove vengono imprigionati i migranti e accelerare il percorso per creare corridoi umanitari. È quanto ha ribadito oggi il ministro dell'Interno,<b> Luciana Lamorgese,</b> parlando degli accordi passati tra l'Italia e la <b>Libia</b> proprio sulla questione migranti. "L'obiettivo è quello di cambiare il memorandum del 2017 e abbiamo posto dei punti ben definiti come <b>chiudere gradualmente i campi di detenzione</b>, accelerare i corridoi umanitari e trasferire la competenza all'Onu" ha spiegato infatti la titolate del Viminale ai microfoni di "Mezz'ora in più ", la trasmissione televisiva di Lucia Annunziata su Raitre. "Il percorso è complicato" ha ammesso poi il Ministro aggiungendo però che lo è anche "il problema strutturale dell'immigrazione che va affrontato con strategie di lungo periodo".</p>
      <p>Restando sul tema migranti, Lamorgese ha ribadito che alle <b>navi delle Ong</b> cariche di migranti salvati dal mare e in attesa sarà dato porto sicuro anche se nona ha indicato quale. "Ci sono due navi" di Ong con migranti a bordo che "hanno chiesto un porto sicuro" all'Italia e <b>il porto sicuro "presumibilmente sarà dato" h</b>a dichiarato infatti il Ministro che sulla presunta città di sbarco ha glissato: "Stiamo verificando".  In generale "con l’accordo di Malta io rilevo che in queste ultime ore c’è stato un grande passo avanti. Da Francia e Germania è stato chiesto a Italia e Malta di fare una richiesta congiunta per la suddivisione dei migranti. Per me è un segnale positivo, sta cambiando l’orientamento per affrontare il problema. È un problema europeo” ha spiegato il Ministro.</p>
      <p>Nel corso dell'intervista Lamorgese ha annunciato novità anche sul fronte del discusso e contestato <b>decreto sicurezza</b> che sarà modificato.  "Io ho la bozza dei provvedimenti pronta, ora dovrò parlarne con il presidente del consiglio e poi sarà portata in consiglio dei ministri per le valutazioni politiche del caso" ha spiegato il ministro, assicurando: "Ho già detto che i decreti, alla luce delle osservazioni da parte della presidenza della Repubblica dovranno avere degli aggiustamenti".</p>
      <p>Sul fronte della sicurezza delle grandi città, il Ministro ha ricordato che "non devono essere dormitori" e che "<b>bisogna curare le periferie in misura maggiore,</b> a iniziare dall'illuminazione per proseguire poi con attività culturali". " In alcuni quartieri di Roma le cifre sulla criminalità sono altissime. Una delle cause  è che a Roma c'è un tasso di disoccupazione molto alto, oltre al degrado e l'abbandono, dove si inserisce la criminalità organizzata" ha aggiunto Lamorgese , concludendo: "Bisogna mettere fondi e risorse nelle periferie".</p>
      <p>Anche <b>sul "clima di intolleranza e di odio che registriamo dobbiamo porre molta attenzione"</b> ha detto il ministro dell'Interno spiegando che la decisione della scorta a Liliana Segre è stata presa "insieme con il prefetto di Milano" per garantire maggiore sicurezza alla senatrice che "gira molto, va nelle scuole, in convegni e manifestazioni pubbliche". Lamorgese inoltre ha spiegato che il ministero, inoltre, sta seguendo il caso delle minacce a Ilaria Cucchi, anche se "al momento non è ancora una situazione da attenzionare in maniera specifica come è stato per la senatrice Segre".</p>
    </article>
  </body>
</html>