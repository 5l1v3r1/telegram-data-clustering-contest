<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/jagiellonia-bialystok/pko-ekstraklasa-jagiellonia-bialystok-znow-ograla-arke-gdynia/6w8nh65"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T16:39:06+00:00"/>
    <meta property="og:title" content="Jagiellonia znów pokonała Arkę, wańka-wstańka z Białegostoku"/>
    <meta property="og:description" content="Podpowiedź dla młodszych czytelników: wańka–wstańka, była przed laty dość popularną zabawką, która kolebała się na boki, lecz nigdy nie przewracała. Poruszona, przechylała się, po chwili odzyskując równowagę. Wypisz, wymaluj wańką-wstańką jest od pewnego czasu Jagiellonia."/>
  </head>
  <body>
    <article>
      <h1>Jagiellonia znów pokonała Arkę, wańka-wstańka z Białegostoku</h1>
      <address><time datetime="2019-11-24T16:39:06+00:00">24 Nov 2019, 16:39</time> by <a rel="author" href="https://www.przegladsportowy.pl/autorzy/piotr-wolosik" target="_blank">Piotr Wołosik</a></address>
      <p>
        <b>
          <b>Podpowiedź dla młodszych czytelników: wańka–wstańka, była przed laty dość popularną zabawką, która kolebała się na boki, lecz nigdy nie przewracała. Poruszona, przechylała się, po chwili odzyskując równowagę. Wypisz, wymaluj wańką-wstańką jest od pewnego czasu Jagiellonia.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Mecz ze Śląskiem we Wrocławiu – kiepski, ale w kolejnym rehabilitacja i ogranie Cracovii, następnie wyjazd do Płocka i powrót na tarczy, a odkupieniem grzechów kapitalna gra i zwycięstwo nad ŁKS. Przed przerwą na mecze reprezentacji klapa w Gliwicach (porażka z Piastem), a zmazanie plamy miało nadejść we wczorajszym starciu z Arką. Z punktu widzenia drużyny trenera Ireneusza Mamrota idealny przeciwnik do złapania równowagi. Jagiellończycy regularnie okładają rywala z Gdyni, niezależnie, czy grając nad Bałtykiem, czy na stadionie przy ulicy Słonecznej. Cztery wygrane w ekstraklasie plus triumf w Pucharze Polski to bilans ostatnich spotkań. A jeśli sympatyk „Arkowców” chciałby się wgryźć w statystyki i spojrzeć jak jego ulubieńcy w ekstraklasowej historii radzili sobie w stolicy Podlasia, mróz mógłby mu przejść po plecach. Sześć meczów, tyleż porażek, gole 5–16. Ale z przenikliwym zimnem mieli też do czynienia kibice Jagi. Sporo wybrało pozostanie w domu i obejrzenie meczu w telewizji, a nie na trybunach na których wiało, jak na pełnym morzu.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>Pierwszą i ostatnią (!) w swoim wykonaniu sytuację stworzyła Arka, jednak uderzeniu Michała Nalepy zabrakło precyzji i piłka, choć minimalnie minęła bramkę w której wczoraj stanął Grzegorz Sandomierski. Była to pewne zaskoczenie, choć od jakiegoś czasu zmiany można było się spodziewać. Jagielloński golkiper numer jeden – Damian Węglarz bronił w rytmie piosenki o tytule „Co ma być, to będzie”... Co miał obronić – obronił, co miało wpaść do siatki – wpadło. Niczego spektakularnie nie zawalił, ale też nie dał zespołowi bonusu w postaci wybronienia meczu i uchronienia od straty punktów. Czyli to co momentami pokazywał wczoraj Pavels Steinbors. Gdy zbliżał się koniec pierwszej części popisał się wyśmienitą interwencją i opuszkami palców udało mu się odbić piłkę po strzale Juana Camary.</p>
      <p>Mimo zapewnień graczy Arki o chęci zgarnięcia kompletu punktów zupełnie nie było widać dążenia w tym kierunku. Za marne, a właściwie żałosne usprawiedliwienie można było uznać brak najlepszego (kontuzjowanego) strzelca – Dawita Szirtładze.</p>
      <p>Po wyjściu na drugą połowę drużyna Ireneusza Mamrota założyła arkowcom dźwignię, zupełnie ich tłamsząc. Miażdżącą przewagę absolutnie wiarygodnie oddaje statystyka na korzyść gospodarzy. W strzałach 20:2 (11:0 w celnych), w rożnych 15:0. Trener Aleksandar Rogić przywiózł do Białegostoku ekipę absolutnie niegodną ekstraklasy. Owszem, nie można odebrać Jadze tego na co solidnie zapracowała, ale nawet sami przyjezdni w pomeczowych wypowiedziach nie silili się na kurtuazję przyznając, iż nie tak to miało wyglądać. W sumie bardzo szczęśliwie ominął ich jakiś kompromitujący wynik. Jak przystało na starcia z Jagą zrobili „swoje” – bezapelacyjnie przegrali kolejne spotkanie. W tym sezonie okazji do rewanżu zdaje się nie będzie, bo zespoły dzieli różnica klas.</p>
      <p>
        <b>Jagiellonia Białystok – Arka Gdynia 2:0 (0:0)</b>
      </p>
      <p>Klimala (66), Bodvarsson (83)</p>
      <p>****</p>
      <p>
        <b>Powiedzieli po meczu</b>
      </p>
      <p><b>﻿Aleksandar Rogić (trener Arki):</b> – Przez większość czasu byliśmy dobrze zorganizowani w defensywie. Traciliśmy jednak gole w sytuacjach, kiedy gubiliśmy piłkę. To zadecydowało o naszej porażce. Jagiellonia była drużyną lepszą i zasłużyła na zwycięstwo. Jeśli chcemy grać przeciwko takiemu zespołowi, musimy zachować odpowiedni balans między atakiem i obroną. Oczywiście jednym z największych atutów Jagiellonii jest wyśmienity kontratak. Moment, w którym traciliśmy piłkę, był jednym z najważniejszych w naszej grze. Nasz plan zakładał, by po stracie piłki natychmiast ją odebrać i utrzymać. Nie było natomiast celem przerywanie gry przeciwnika częstymi faulami.</p>
      <p><b>Ireneusz Mamrot (trener Jagiellonii):</b> – Jesteśmy zadowoleni z naszej gry w defensywie. Ostatnio traciliśmy zbyt wiele bramek, ale w spotkaniu przeciwko Arce nie musieliśmy interweniować. Nie, nie chodzi mi o brak szacunku dla rywala, lecz o to, iż mamy większą motywację po porażce. A na każdego przeciwnika musimy wychodzić dokładnie tak, jak teraz, choć dopiero w drugiej części zaczęliśmy stwarzać więcej sytuacji pod bramką gdynian.</p>
      <p>Nasz najbliższy przeciwnik – Raków będzie zapewne mocno zmobilizowany po przegranej w bieżącej kolejce. Nas jednak bardziej interesuje, byśmy odrabiali punkty i skracali dystans do czołówki. Cieszy pierwszy gola Bodvara w barwach Jagi.</p>
    </article>
  </body>
</html>