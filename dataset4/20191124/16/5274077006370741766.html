<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419081"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T16:33:00+00:00"/>
    <meta property="og:title" content="מ&quot;כ המפכ&quot;ל בלהב 433: נקו רעשים והתמקדו במשימה"/>
    <meta property="og:description" content="&quot;החלטת היועמ&quot;ש משקפת את מקצועיות ויסודיות החקירה&quot;, אמר ניצב מוטי כהן לקצינים ולשוטרים ביחידה הארצית למלחמה בפשיעה חמורה."/>
  </head>
  <body>
    <article>
      <h1>מ"כ המפכ"ל בלהב 433: נקו רעשים והתמקדו במשימה</h1>
      <address><time datetime="2019-11-24T16:33:00+00:00">24 Nov 2019, 16:33</time> by <a rel="author">ערוץ 7</a></address>
      <p>מ״מ מפכ״ל המשטרה ניצב מוטי כהן ביקר ביחידת להב 433 של משטרת ישראל, על רקע החלטת היועץ המשפטי לממשלה להעמיד לדין את ראש הממשלה, לאחר חקירות שהתקיימו בין היתר בלהב 433.</p>
      <p>במפגש עם קצינים ושוטרים שהתקיים ביחידה, אמר להם כי ''החלטת היועץ המשפטי לממשלה משקפת את מקצועיות ויסודיות החקירה, כמו גם את האמון הרב כלפי החוקרים והחקירה. עלינו להמשיך לדבוק במשימתנו ולבצע את תפקידנו במסירות, בצנעה וללא מורא.</p>
      <p>''עלינו למלא נאמנה את שליחותנו הציבורית לחשוף פשיעה ושחיתות ציבורית בכל הרמות, לחקור ביסודיות כל מקרה שחיתות ולהגיע לחקר האמת בכל חקירה מבלי לתת להשמצות או ההאשמות מכל סוג שהן להפריע או להשפיע כהוא זה על יושרתנו וביצוע תפקידנו במקצועיות וללא משוא פנים״, הוסיף ניצב כהן.</p>
      <figure>
        <img src="https://a7.org/albums/667x397/136618.jpg"/>
      </figure>
      <p>בסיום דבריו חיזק מ״מ המפכ״ל את שוטרי היחידה, הביע את גאוותו האישית מפועלם והדגיש בפניהם את החשיבות הרבה במימוש מדיניותו התובעת התנהלות שקטה, צנועה וממלכתית מצד המשטרה.</p>
      <p>״כמי שעומד מזה כשנה בראש הארגון החשוב הזה, מחובתי להמשיך ולהבטיח את עצמאותה ומקצועיותה של המשטרה בביצוע תפקידה, בפרט בכל הנוגע לעולם החקירות. להבטיח שכל שוטר וכל חוקר יוכל לבצע את תפקידו ולהשתמש בסמכויות שהקנה לו המחוקק במקצועיות וללא מורא.</p>
      <p>''זכרו תמיד, כי בזכות עבודתכם המסורה החברה שלנו בטוחה יותר ונקייה יותר מפשע מאורגן ומשחיתות ציבורית, שלהם יש השפעה מכרעת על החיים של כל אזרח בארץ הזו כמו גם על אופייה וצביונה של החברה כולה. רק כך נוכל להבטיח שנפעל על פי צו יעודנו ובהתאם לערכי הארגון''.</p>
      <p>ניצב כהן ביקש מהנוכחים: ''תמשיכו את עבודתכם בסטנדרטים מקצועיים ואמות מידה שהחוק מחייב, נקו רעשים התמקדו במשימה שלנגד עיניכם, שכן אתגרים רבים עוד לפנינו. בזכות שוטרים וחוקרים כמוכם העומדים כחומה בצורה ודבקים באמת, ניתן יהיה להבטיח את השמירה על הדמוקרטיה ועל שלטון החוק במדינת ישראל״.</p>
    </article>
  </body>
</html>