<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549768.html/%D9%86%D9%82%D8%B4-%D8%A2%D9%81%D8%B1%DB%8C%D9%86%DB%8C--%D8%A8%D8%B3%DB%8C%D8%AC--%D8%B3%D8%B1%D9%85%D8%A7%DB%8C%D9%87-%D8%B9%D8%B8%DB%8C%D9%85-%D9%85%D9%84%D8%AA-%D8%AF%D8%B1-%D8%B1%D9%88%DB%8C%D8%A7%D8%B1%D9%88%DB%8C%DB%8C-%D8%A8%D8%A7-%D8%AF%D8%B4%D9%85%D9%86%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T16:28:00+00:00"/>
    <meta property="og:title" content="نقش‌آفرینی «بسیج» سرمایه عظیم ملت در رویارویی با دشمنان است"/>
    <meta property="og:description" content="رئیس ستاد کل نیروهای نقش آفرینی های بزرگ و سرنوشت ساز بسیج و بسیجیان را سرمایه عظیم و گره گشای ملت در عرصه های رویارویی با دشمنی های امروز نظام سلطه و استکبار برشمرد."/>
  </head>
  <body>
    <article>
      <h1>نقش‌آفرینی «بسیج» سرمایه عظیم ملت در رویارویی با دشمنان است</h1>
      <h2>سرلشکر باقری:</h2>
      <address>
        <time datetime="2019-11-24T16:28:00+00:00">24 Nov 2019, 16:28</time>
      </address>
      <p>رئیس ستاد کل نیروهای نقش آفرینی های بزرگ و سرنوشت ساز بسیج و بسیجیان را سرمایه عظیم و گره گشای ملت در عرصه های رویارویی با دشمنی های امروز نظام سلطه و استکبار برشمرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از سپاه نیوز، سرلشکر محمد باقری رئیس ستاد کل نیروهای مسلح در پیامی فرا رسیدن چهلمین سالروز صدور فرمان تاریخی حضرت امام خمینی (ره) مبنی بر تشکیل بسیج مستضعفین را تبریک گفت.</p>
      <p>متن پیام سرلشکر باقری به این شرح است:   بسم الله الرحمن الرحیم   فرا رسیدن پنجم آذر ماه، چهلمین سالروز صدور فرمان تاریخی حضرت امام خمینی (ره) مبنی بر تشکیل "بسیج مستضعفین" –که از نقاط عطف شگفت انگیز و معنادار انقلاب اسلامی و پدیده برجسته تاریخ معاصر ایران عزیز است- را به آحاد ملت شریف و عظیم الشأن ایران اسلامی به ویژه خیل عظیم بسیجیان سلحشور و دریادل تبریک و تهنیت عرض می نمایم.   با گذشت چهار دهه از ظهور فرهنگ و تفکر بسیجی و پدیدار شدن بسیج مستضعفین در سپهر میهن اسلامی؛ نقش آفرینی های بزرگ و سرنوشت ساز این نهاد مبارک و مردم پایه، بسیج و بسیجیان را در امتداد دفاع مقدس هشت ساله، هم اینک فراتر از یک نیروی دفاعی و حاضر در میدان های مقابله با تهدیدات سخت و نیمه سخت، به سرمایه عظیم و گره‌گشای ملت در عرصه های رویارویی با دشمنی های امروز نظام سلطه و استکبار با محوریت امریکا و حاکمان ظالم و جنایتکار کاخ سفید در صحنه جنگ اقتصادی و جنگ نرم –که تزلزل استحکام، وحدت و قدرت درونی و فروپاشی اقتصادی کشور را دنبال می کند- تبدیل کرده است.   این تأثیرات راهبردی و تعیین کننده که در فرصت ها و حوزه های حساس و بحرانی مانند آنچه در عرصه مقابله با فتنه گری و آشوب طلبی اخیر دشمن در صحنه موج سواری و سوءاستفاده از اعتراضات مردمی نسبت به افزایش قیمت بنزین و اجرای طرح مدیریت مصرف سوخت توسط اشرار مسلح و مزدوران تحت حمایت و پشتیبانی امریکا، اسرائیل، منافقین و دیگر گروهک های پلید ضد انقلاب رقم خورد، اهمیت نقش این مجموعه هوشیار و پای کار انقلاب در حفظ ثبات، اقتدار و امنیت کشور را یادآوری می کند و ضرورت صیانت از فرهنگ، تفکر، روحیه و الگوی بسیج به مثابه عنصری کارآمد و موثر در حل معادلات و منازعات عرصه تقابل با جبهه دشمن را مورد تاکید قرار می دهد.   یاد، خاطره و آرمان های تمدن ساز شهیدان و حماسه سازان بسیجی در عرصه های مختلف دفاع از انقلاب و میهن اسلامی از جمله شهدای امنیت آفرین فتنه اخیر را گرامی می دارم و با تجلیل از مجاهدت های مخلصانه و خدمات بی منت و بی انتهای بسیج در روند پیشرفت و تعالی کشور و امدادرسانی جهادی به مردم در سختی ها و مصایب در برهه های گوناگون و تکریم بیعت علوی و عاشورایی آنان با ولی فقیه زمان؛ تداوم موفق جلوه گری های تعهد، بصیرت و هوشمندی بسیجیان انقلابی و ولایتمدار، تحت راهبری های حکیمانه مقام معظم رهبری و فرماندهی کل قوا حضرت امام خامنه ای (مدظله العالی) که متضمن تحقق بیانیه گام دوم انقلاب و پشتوانه نیل به آمال و آرزوهای بسیج جهانی اسلام در آزادسازی قدس شریف و آمادگی برای طلوع خورشید ولایت عظمی (ارواحنا فداه) است، را از درگاه حضرت حق خواستارم.   رئیس ستاد کل نیروهای مسلح   سرلشکر پاسدار محمد باقری   انتهای پیام/</p>
    </article>
  </body>
</html>