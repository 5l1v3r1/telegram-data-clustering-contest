<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549765.html/%D8%B2%D9%88%D8%B1-%D8%B4%D9%88%D8%B1%D8%A7%DB%8C-%D8%B4%D9%87%D8%B1-%D8%A8%D9%87-%D8%B4%D9%87%D8%B1%D8%AF%D8%A7%D8%B1-%D9%85%D9%86%D8%AA%D8%AE%D8%A8-%D8%AE%D9%88%D8%AF%D8%B4-%D9%87%D9%85-%D9%86%D8%B1%D8%B3%DB%8C%D8%AF--%D9%85%D8%AD%D8%B3%D9%86-%D9%87%D8%A7%D8%B4%D9%85%DB%8C-%D8%AF%D8%B3%D8%AA-%D8%A8%D9%87-%D8%AF%D8%A7%D9%85%D8%A7%D9%86-%D8%AE%D8%A8%D8%B1%D9%86%DA%AF%D8%A7%D8%B1%D8%A7%D9%86-%D8%B4%D8%AF--%D8%A7%D8%B2-%D8%B4%D9%85%D8%A7-%D9%85%DB%8C-%D8%AE%D9%88%D8%A7%D9%87%D9%85-%DA%A9%D9%87-%D9%BE%DB%8C%DA%AF%DB%8C%D8%B1%DB%8C-%DA%A9%D9%86%DB%8C%D8%AF-%DA%86%D8%B1%D8%A7-%D8%B4%D9%87%D8%B1%D8%AF%D8%A7%D8%B1%DB%8C-%DA%AF%D8%B2%D8%A7%D8%B1%D8%B4-%D8%AE%D8%A7%D8%B7%DB%8C%D8%A7%D9%86-%D8%A8%D8%B1%D9%81-%D8%B1%D9%88%D8%A8%DB%8C-%D8%B1%D8%A7-%D8%AA%D8%A7%DA%A9%D9%86%D9%88%D9%86-%D8%A7%D8%B1%D8%A7%D8%A6%D9%87-%D9%86%D8%AF%D8%A7%D8%AF%D9%87-%D8%A7%D8%B3%D8%AA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T16:36:00+00:00"/>
    <meta property="og:title" content="زور شورای شهر به شهردار منتخب خودش هم نرسید/ محسن هاشمی دست به دامان خبرنگاران شد: از شما می خواهم که پیگیری کنید چرا شهرداری گزارش خاطیان برف‌روبی را تاکنون ارائه نداده است!"/>
    <meta property="og:description" content="با وجود اینکه شورای شهر تهران از شهرداری خواسته بود تا گزارش اقدامات صورت گرفته در پی بارش برف شنبه در تهران را ارائه دهد اما رئیس شورای شهر تهران به خبرنگاران تلویحا گفت که شهرداری کاری به درخواست ها شورای شهر ندارد."/>
  </head>
  <body>
    <article>
      <h1>زور شورای شهر به شهردار منتخب خودش هم نرسید/ محسن هاشمی دست به دامان خبرنگاران شد: از شما می خواهم که پیگیری کنید چرا شهرداری گزارش خاطیان برف‌روبی را تاکنون ارائه نداده است!</h1>
      <h2>دانا گزارش می‌دهد؛</h2>
      <address>
        <time datetime="2019-11-24T16:36:00+00:00">24 Nov 2019, 16:36</time>
      </address>
      <p>با وجود اینکه شورای شهر تهران از شهرداری خواسته بود تا گزارش اقدامات صورت گرفته در پی بارش برف شنبه در تهران را ارائه دهد اما رئیس شورای شهر تهران به خبرنگاران تلویحا گفت که شهرداری کاری به درخواست ها شورای شهر ندارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ شنبه هفته گذشته(25 آبان) با بارش اولین برف پاییزی در تهران با وجود پیش بینی هواشناسی مجموعه شهرداری غافلگیر شد و خیابان های پایتخت قفل شدند.</p>
      <p>درست در زمانی که مردم در ترافیک وحشتناک صبحگاهی اسیر شده بودند مثل همیشه جلسه مدیریت بحران با حضور شهردار و مدیریت خدمات شهری درست در همزمان برگزار شد تا شاهد مدیریت لحظه ای مدیریت شهری دوره پنجم اصلاح طلب ها باشیم.</p>
      <p> </p>
      <p>
        <b>از مدیریت هوایی حناچی تا تیراندازی معاون شهردار در روز برفی تهران!</b>
      </p>
      <p>نبود تجهیزات برف روبی و کیسه های شن ونمک با وجود اعلام اداره هواشناسی درباره کاهش 12 درجه ای دمای هوا و احتمال بالای بارش بارف در شمال تهران سبب شد تا نیمی از تهران به حالت نیمه تعطیل دربیاید.</p>
      <p>محسن علیجانی دبیر مجمع نمایندگان تهران در گفت‌وگو با ایسنا با انتقاد از عملکرد شهرداری تهران گفت: هواشناسی از هفته گذشته بارش برف در تهران را پیش بینی کرده بود که در این شرایط انتظار می‌رفت شهرداری آمادگی لازم را داشته باشد.</p>
      <p>عطایی، مدیر کل خدمات شهری شهرداری در اظهارنظری عجیب به جای اینکه پاسخگویی به عدم مدیریت مناسب توپ را به زمین شهروندان انداخت و گفت: متأسفانه مردم ما آمادگی رانندگی و مواجهه با شرایط برفی را ندارند! که نشان از این دارد که شهرداری بلدیه به جای آمادگی برای مدیریت بحران های ساده و جاری در سال و فصول تلاش دارد با فرار به جلو از زیر بار مسئولیت شانه خالی کند.</p>
      <p>پیش از این هم عملکرد شهرداری در خصوص آلودگی هوا، ترافیک سنگین در سطح معابر و انتشار بوی بد در برخی مناطق پایتخت و ماجرای سگ کشی پیمانکاران و دهها مورد دیگر نشان داد شهروندان تهرانی نمره عملکرد حناچی را چیزی در حد صفر می دانند.</p>
      <p>در موضوع آلودگی هوا حناچی تنها راه حل این مساله را "دعا برای وزش باد"  عنوان کرد.</p>
      <p> </p>
      <p>
        <b>حناچی برای خط و نشان شورای شهری ها تره هم خرد نکرد!</b>
      </p>
      <p>آش شور روز برفی تهران و مدیریت سردرگم شهرداری پایتخت زبان اعضای اصلاحطلب پایتخت را باوجود ماله کشی فراوان بر کارنامه خالی مدیریت شهری جدید به اعتراض گشود.</p>
      <p>رئیس شورای شهر تهران هم اعلام کرد شهردار تهران قول داده اگر قصوری شود با آن برخورد کند! هاشمی گفت: شهردار تهران ضمن ارائه‌ گزارشی از اقدامات شهرداری تهران در پی بارش برف روز شنبه اعلام کرده در حال بررسی هستند تا اگر مقصری وجود دارد با فرد مقصر برخورد کنند.</p>
      <p>علی اعطا، سخنگوی شورای شهر تهران در حاشیه یکصد و هفتاد و ششمین جلسه شورای شهر تهران در جمع خبرنگاران گفت: شهرداری می گوید فکر نمی کردیم در این فصل، این ماه و این ساعت چنین برف سنگینی بیاید و ما آماده نبودیم. البته در شورای شهر این حرف مطلوب نیست.</p>
      <p>وی در پاسخ به این سوال که آیا شهرداران مقصر جابه جا می شوند، اظهار داشت: شهرداری گفته می خواهد گزارشی ارائه دهد و شورای شهر به آنها پیشنهاد کرد که با افراد خاطی در حد عزل برخورد کند.</p>
      <p>حجت نظری، عضو شورای اسلامی شهر تهران گفت: ما حتما از شهردار توقع داریم با قصور و تقصیرها در هر رده‌ای از مسؤولیت‌های شهری مواجه شد، برخورد قاطعی انجام دهد. ‌اگر کسی در یکی از پست‌های مسؤولیتی تقصیر مرتکب شده که حتما باید این فرد خاطی عزل شود و اگر هم کسی مرتکب قصور و کوتاهی شده، باید یک سطحی از برخورد اداری با وی شود.</p>
      <p>در نهایت با این همه بگیر و ببند شورای شهری ها پرونده رسیدگی به پرونده مقصران حادثه روز برفی تهران با برکناری یکی از شهروندان نواحی منطقه یک شهرداری تهران بسته شد بدون آنکه شهرداری گزارشی از عملکرد ضعیف مدیران خود در این ماجرا ارائه دهد.</p>
      <p>تا جاییکه محسن هاشمی رئیس شورای شهر تهران درحاشیه آغاز صحن شورای شهر امروز(یکشنبه) در جمع خبرنگاران در پاسخ به اینکه شورای شهر درخواست کرده بود که شهرداری با خاطیان برف‌روبی در هفته گذشته برخورد کند، گفت: منتظر گزارش کتبی شهردار در این زمینه هستیم. حناچی گزارشی اعلام نکرده و قرار است مقصرین مربوطه معرفی شوند.</p>
      <p>رئیس شورای شهر تهران گفت: از شما خبرنگاران درخواست دارم که این موضوع را از شهردار پیگیری کنید که چرا گزارش خاطیان برف‌روبی تاکنون به شورای شهر ارائه نشده است.</p>
      <p>قطعا مشکل بزرگ و گره کور ترافیکی با عملکرد شهرداری یک ناحیه ایجاد نشده و انتقادات از شهرداری تهران با عزل وی کاهش نمی‌یابد.</p>
      <p>اعضای شورای شهر معتقدند اقدامات شهرداری تهران در مناطق شمالی شهر تهران بویژه مناطق یک، 2، 22 و در پاره‌ای موارد منطقه 5 مناسب نبوده است.</p>
      <p>این گروه از شهروندان که از نزدیک شاهد بودند عملکرد ضعیف مدیریت شهری در زمینه برف‌روبی صرفا مربوط به یک ناحیه یا حتی یک منطقه نبوده است، در پی کارنامه غیر قابل دفاع مدیریت شهری در مواجهه با اولین برف سال ۹۸ و اتفاقات پس از آن، می‌خواهند بدانند آیا برخورد با مدیران و عواملی که روز شنبه مرتکب کوتاهی شدند به سرانجام روشنی خواهد رسید؟</p>
      <p>انتهای پیام/</p>
    </article>
  </body>
</html>