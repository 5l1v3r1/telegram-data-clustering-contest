<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291635,kampania-wyborcza-dudy-na-skoczni-w-wisle-malysz-wychwalal-prezydenta"/>
    <meta property="og:site_name" content="na:Temat"/>
    <meta property="article:published_time" content="2019-11-24T16:00:31+00:00"/>
    <meta property="og:title" content="&quot;To jest pierwszy kibic RP!&quot;. Małysz zrobił Dudzie świetną kampanię na skoczni w Wiśle"/>
    <meta property="og:description" content="Nikt już zbytnio nie ukrywa, że Andrzej Duda pełną parą prowadzi walkę o reelekcję. W kampanię wyborczą zdawała się być wpisana także jego wizyta na skoczni w Wiśle, gdzie w weekend zainaugurowano Puchar Świata. Prezydent odznaczył tam Adama Małysza, a były skoczek i dyrektor w PZN odwdzięczył mu się festiwalem komplementów przed kamerami TVP."/>
  </head>
  <body>
    <article>
      <h1>"To jest pierwszy kibic RP!". Małysz zrobił Dudzie świetną kampanię na skoczni w Wiśle</h1>
      <address><time datetime="2019-11-24T16:00:31+00:00">24 Nov 2019, 16:00</time> by <a rel="author">redakcja naTemat</a></address>
      <p>Nikt już zbytnio nie ukrywa, że Andrzej Duda pełną parą prowadzi walkę o reelekcję. W kampanię wyborczą zdawała się być wpisana także jego wizyta na skoczni w Wiśle, gdzie w weekend zainaugurowano Puchar Świata. Prezydent odznaczył tam Adama Małysza, a były skoczek i dyrektor w PZN odwdzięczył mu się festiwalem komplementów przed kamerami TVP.<br/><br/><br/>W niedzielę w Wiśle odbył się pierwszy w tym sezonie konkurs indywidualny Pucharu Świata w skokach narciarskich. Zawody wygrał Norweg Daniel-André Tande, drugi był Słoweniec Anže Lanišek, a na najniższym stopniu podium stanął lider reprezentacji Polski Kamil Stoch. Fetowanie najlepszych zawodników dość szybko zeszło jednak na dalszy plan.<br/><br/>Wszystko to za sprawą jeszcze jednej imprezy, którą zaplanowano na skoczni w Wiśle-Malince, czyli wręczenia prezydenckich odznaczeń "za zasługi dla polskiego sportu". Przed rzeszą kibiców i kamerami największych stacji telewizyjnych Andrzej Duda nagrodził w ten sposób skoczka Stefana Hulę, byłego trenera reprezentacji Polski Stefana Horngachera oraz sprawującego aktualnie funkcję jednego z dyrektorów w Polskim Związku Narciarskim Adama Małysza.</p>
      <figure>
        <iframe data-src="https://twitter.com/natemat/status/1198586359902019584" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Z tym ostatnim prezydent pojawił się kilka chwil później także przed kamerą TVP. Wówczas Andrzej Duda pozwolił sobie na krótką recenzję konkursu, w tym kilka uwag na temat warunków atmosferycznych. – Wszystko Pan już nam tutaj zgrabnie opisał – stwierdził prowadzący rozmowę w typowym dla TVP stylu.<br/><br/>Po chwili fala komplementów popłynęła także z ust Adama Małysza. – Muszę tutaj przyznać, że Pan Prezydent naprawdę jest bardzo, bardzo mocno poinformowany. I to jest pierwszy kibic Rzeczpospolitej! Dlatego, że to, co usłyszałem tutaj, to nie jeden trener na górze pomyliłby się z tym – ocenił. – To były bardzo fachowe odpowiedzi. Jedynie trener jest w stanie takich odpowiedzi udzielić – kontynuował Małysz.<br/><br/><br/>Kochany przez większość Polaków legendarny skoczek nie był dotąd kojarzony z obozem "dobrej zmiany". Kiedy na początku maratonu wyborczego rządzący najostrzej szczuli na mniejszości, <a href="https://natemat.pl/267121,sportowcy-razem-przeciw-homofobii-pierwsza-taka-akcja-w-polsce">Adama Małysza mogliśmy zobaczyć</a> wśród sportowców, którzy stanowczo sprzeciwiali się homofobii.<br/><br/>Małysz sam trafił wówczas na celownik. Reprezentanci politycznego zaplecza prezydenta Dudy kpili z niego hasłem, że <a href="https://natemat.pl/267135,anna-siarkowska-o-adamie-malyszu-i-kampanii-sport-przeciw-homofobii">"odjechała mu lewa narta"</a>.<br/><br/><i>źródło: <a href="http://sport.tvp.pl/45474179/prezydent-andrzej-duda-brawa-dla-kamila-stocha-za-podium-w-trudnych-warunkach">TVP Sport</a></i></p>
    </article>
  </body>
</html>