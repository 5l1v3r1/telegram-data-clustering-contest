<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/uteslutning-av-hoga-kusten-upphavs-gymnastikforbundet-far-en-small-pa-fingrarna/"/>
    <meta property="og:site_name" content="DN.SE"/>
    <meta property="article:published_time" content="2019-11-24T16:51:39+00:00"/>
    <meta property="og:title" content="Uteslutning av Höga Kusten upphävs: ”Gymnastikförbundet får en smäll på fingrarna”"/>
    <meta property="og:description" content="Riksidrottsnämnden upphäver nu förbundets beslut att utesluta Höga Kusten som medlem."/>
  </head>
  <body>
    <article>
      <h1>Uteslutning av Höga Kusten upphävs: ”Gymnastikförbundet får en smäll på fingrarna”</h1>
      <address><time datetime="2019-11-24T16:51:39+00:00">24 Nov 2019, 16:51</time> by <a rel="author" href="https://www.dn.se/av/lars-grimlund/" target="_blank">Lars Grimlund</a></address>
      <p>
        <b>Höga Kusten GK får rätt mot Svenska gymnastikförbundet. Riksidrottsnämnden upphäver nu förbundets beslut att utesluta Höga Kusten som medlem.<br/>– Man kan väl säga att Gymnastikförbundet får en smäll på fingrarna, säger Stefan Westin, kassör i Höga Kusten.</b>
      </p>
      <p>Det som varit en långdragen tvist om en tränare har nu fått sitt slut. </p>
      <p>Tränaren har under sin tid i Örnsköldsviks GK ansetts olämplig av Svenska gymnastikförbundet, men i och med att tränaren flyttade till Höga Kusten GK uteslöts den nya föreningen av förbundet.</p>
      <p>Det beslutet upphäver nu Riksidrottsnämnden.</p>
      <p>– Vi är glada att äntligen ha fått upprättelse, säger Stefan Westin.</p>
      <p>Det var i början av oktober som Gymnastikförbundet uteslöt Höga Kusten som medlem.</p>
      <p>Detta efter att flera barn och ungdomar tidigare klagat på tränaren och berättat om olämpliga träningsförhållanden </p>
      <p><b>Gymnastikförbundet valde </b>då att utesluta Höga Kusten GK som medlem eftersom det är där tränaren är verksam i dag.</p>
      <p>– Men allt som eventuellt ska ha hänt med barn har enbart anknytning till Örnsköldsviks GK och ansvaret måste då självklart tas av styrelsen där, säger Westin.</p>
      <p>Höga Kusten överklagade uteslutningen till Rikidrottsnämnden som i sitt beslut upphäver uteslutningen ur Gymnastikförbundet.</p>
      <p>RIN motiverar sitt beslut bland annat med att ”det har inte tydligt redovisats vad som ligger tränaren till last och som innebär att föreningen genom att fortsätta engagera tränaren skulle agera i strid mot idrottsrörelsens och Gymnastikförbundets värdegrund”.</p>
      <p>– Vi konstaterar tyvärr att Gymnastikförbundet fortsätter att förtrycka och diskriminera vår tränare, vår förening samt de barn som blir drabbas av detta. Vi har fortfarande, trots att det nästan gått ett år, inte fått veta vilka grunder förbundets anklagelser vilar på, säger Westin.</p>
      <p><b>På Svenska gymnastikförbundets</b> hemsida kan man läsa att förbundets rekommendation kring tränarens olämplighet står fast.</p>
      <p>– Vi ställer oss dock frågande till förbundets inlägg på sin hemsida, där man inte tar till sig kritiken från RIN samtidigt som de fortsätter att anklaga oss som förening, säger Westin.</p>
      <p>Pia Josephson, tf generalsekreterare på Gymnastikförbundet, ogillar Riksidrottsnämndens beslut som inte kan överklagas.</p>
      <p>– Det är naturligtvis inte det beslut vi önskat. Vi har en tränare som vi anser olämplig, det handlar om träningsmetoder och psykisk press, kan man säga. </p>
      <p><a href="https://www.dn.se/sport/gymnastikklubb-kastas-ut-ur-forbundet/">Läs mer: Gymnastikförbundet utesluter förening: ”Handlar om ungas trygghet”</a> </p>
    </article>
  </body>
</html>