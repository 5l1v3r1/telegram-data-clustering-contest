<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/f.html"/>
    <meta property="og:site_name" content="bTV Новините"/>
    <meta property="article:published_time" content="2019-11-24T16:57:00+00:00"/>
    <meta property="og:title" content="Феновете на &quot;Реал&quot; отвърнаха на Бейл със свой плакат (СНИМКА)"/>
    <meta property="og:description" content="Напрежението между привържениците и нападателя се покачва"/>
  </head>
  <body>
    <article>
      <h1>Феновете на "Реал" отвърнаха на Бейл със свой плакат (СНИМКА)</h1>
      <h2>Напрежението между привържениците и нападателя се покачва</h2>
      <address>
        <time datetime="2019-11-24T16:57:00+00:00">24 Nov 2019, 16:57</time>
      </address>
      <p>Феновете на "Реал" Мадрид изразиха гнева си от поведението на Гарет Бейл в европейската квалификация между Уелс и Унгария със свой собствен красноречив плакат. Преди няколко дни, по време на паузата за националните отбори, капитанът на "драконите" ядоса запалянковците на клубния си тим, развявайки и позирайки със знаме на родината си, върху което бяха изписани думите: "Уелс. Голф. Мадрид. В този ред".</p>
      <figure>
        <iframe data-src="https://twitter.com/iMaxThierry/status/1197073078498594816?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Разгневените привърженици отговориха на 30-годишния Бейл с освирквания по време на влизането му в игра през второто полувреме в снощния мач от Ла Лига срещу "Реал Сосиедад".</p>
      <p>Атмосферата бе повече от недружелюбна, а на трибуните се появи плакат с едно специално съобщение за уелсеца: "Родриго - Вини (б.ред. - Винисиус-джуниър) - Лукас (Васкес) - Бейл. В този ред".</p>
      <figure>
        <img src="https://img.bg.sof.cmestatic.com/media/images/640x/Nov2019/2112030882.jpg"/>
        <figcaption>Снимка: Reuters</figcaption>
      </figure>
      <p>Освен това всяко докосване на Бейл бе съпроводено с бурни негативни възгласи. Въпреки това бившият играч на "Тотнъм" помогна за реализирането на третия гол за победата над непретенциозния съперник с 3:1, а с трите точки "Реал" се изравни на върха в класирането с големия си враг "Барселона".</p>
      <figure>
        <img src="https://img.bg.sof.cmestatic.com/media/images/640x/Nov2019/2112030878.jpg"/>
        <figcaption>Снимка: Reuters</figcaption>
      </figure>
      <p>Треньорът на Кралския клуб Зинедин Зидан защити Бейл след края на мача: "Има много шум около случилото се, но за мен най-важното като треньор, и за него като играч е да се фокусираме върху футбола. Всеки си има мнение, всеки има собствени мисли и реагира по свой начин. Той отиде да играе за националния отбор, но сега отново е при нас и ние сме щастливи, че се върна. Той дава много на клуба, а за мен са важни само спортните проблеми. Има много странични коментари, но аз не се интересувам от тях. Знам, че много хора го правят, но не и аз", заяви французинът.</p>
    </article>
  </body>
</html>