<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/papa-frantsisk-poseti-khiroshima-i-nagasaki"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T16:42:10+00:00"/>
    <meta property="og:title" content="Папа Франциск посети Хирошима и Нагасаки"/>
    <meta property="og:description" content="Папа Франциск призова за забрана на ядрените оръжия по време на посещение в Нагасаки, един от двата японски града, изпитали ужаса на американската ат..."/>
  </head>
  <body>
    <article>
      <h1>Папа Франциск посети Хирошима и Нагасаки</h1>
      <address><time datetime="2019-11-24T16:42:10+00:00">24 Nov 2019, 16:42</time> by <a rel="author">Мартин Гицов</a></address>
      <p>
        <b>Папа Франциск призова за забрана на ядрените оръжия по време на посещение в Нагасаки, един от двата японски града, изпитали ужаса на американската атомна бомбардировка през 1945 г. Светият отец пристигна от Тайланд на четиридневно посещение в Япония. Това е едва втора папска визита в страната, където по данни на Ватикана живеят над 500 000 католици.</b>
      </p>
      <figure>
        <video src="https://nws2.bnt.bg/p/p/s/psn241119-20-papata-japan-x264-726390.mp4"/>
      </figure>
      <p>На мрачна церемония в Нагасаки папа Франциск определи използването на ядрената енергия за военни цели като престъпление. Мирът е несъвместим със страха от взаимно унищожение, каза още папата по повод политиката на сдържане.</p>
      <blockquote>Папа Франциск: Нашият свят е белязан от извратен дуализъм, който се опитва да защити мира и стабилността чрез фалшиво чувство за сигурност, поддържано от манталитет на страх и недоверие.</blockquote>
      <p>Папата чу разкази на оцелели и заяви, че парите за въоръжение трябва да отиват за развитие и защита на околната среда. Той осъди отказите от договорите за неразпространение.</p>
      <p>Нагасаки е градът на така наречените "прикрити Християни", които са изповядвали тайно вярата си, когато е била забранена през 17-ти век.</p>
      <blockquote>Шигеру Ойши- католик: Такова събитие се случва веднъж в живота.</blockquote>
      <p>Светият отец посети и "кота нула" в Хирошима - мястото на първия ядрен удар.</p>
      <p>Папа Франциск се завърна в Токио, където утре се среща с новия император и с жертвите на тройното бедствие от 2011г. земетресение, цунами и авария в ядрена централа.</p>
      <related>
        <a href="http://news.bnt.bg/bg/a/papa-frantsisk-e-na-vizita-v-yaponiya-s-misiya-sreshchu-yadrenata-razrukha"/>
      </related>
    </article>
  </body>
</html>