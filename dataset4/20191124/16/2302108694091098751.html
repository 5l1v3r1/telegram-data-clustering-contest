<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/tristete-si-resemnare-la-sediul-psd-cu-branza-si-rosii-aduse-de-petre-daea-cine-e-alaturi-de-dancila-in-kiseleff.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T16:31:25+00:00"/>
    <meta property="og:title" content="Tristețe și resemnare la sediul PSD, cu brânză, salam și roșii aduse de Petre Daea. Cine e alături de Dăncilă în Kiseleff"/>
    <meta property="og:description" content="Atmosfera din sediul PSD, situat în centrul Capitalei, e una de tristețe și resemnare din cauza sondajelor care arată un rezultat foarte slab pentru"/>
  </head>
  <body>
    <article>
      <h1> Tristețe și resemnare la sediul PSD, cu brânză, salam și roșii aduse de Petre Daea. Cine e alături de Dăncilă în Kiseleff </h1>
      <address><time datetime="2019-11-24T16:31:25+00:00">24 Nov 2019, 16:31</time> by <a rel="author">Florin Marinescu</a></address>
      <p>Atmosfera din sediul PSD, situat în centrul Capitalei, e una de tristețe și resemnare din cauza sondajelor care arată un rezultat foarte slab pentru Viorica Dăncilă la prezidențiale, potrivit surselor din partid. Singurul care a încercat să le ridice moralul PSD-iștilor a fost Petre Daea, care a venit la prânz cu mâncare tradițională – roșii, brânză, salam de la Casa de Comerț Unirea și pâine.</p>
      <p>Liderii PSD încearcă să se îmbărbăteze cu vești venite din teritoriu, precum o mobilizare mai slabă decât de obicei a liberalilor în unele fiefuri tradiționale, dar până și ei recunosc în fața ziariștilor că scorurile din exit-poll-uri pentru Viorica Dăncilă încep cu 4 sau chiar cu 3.</p>
      <p>La sediul PSD din Șoseaua Kisellef, alături de Viorica Dăncilă se află Lia Olguța Vasilescu – șefa de campanie, Valeriu Steriu – purtătorul de cuvânt, Eugen Teodorovici și Mihai Fifor – secretarul general al PSD.</p>
      <p>Toți liderii stau cu ochii pe statisticile legate de prezență ale Biroului Electoral Central și, mai ales, pe cele legate de votul în mediul rural, de unde așteaptă o echilibrare a situației. Deși în mod tradițional electoratul PSD se mobilizează în prima parte a zilei, social-democrații își spun că cifrele din mediul rural ar fi “pe un trend ascendent”, potrivit surselor G4Media.ro.</p>
      <p>În schimb, prezența masivă din Diasporă (unde până la ora 17.45 se depășise pragul psihologic de 800.000 de voturi) e o veste neplăcută pentru pesediști, care știu că acolo vor pierde masiv, potrivit surselor G4Media.ro.</p>
      <p>Pentru scurt timp la sediu a fost și fiul lui Dăncilă, angajat la Curtea de Conturi, dar el a plecat.</p>
      <p>Din sediu lipsesc greii partidului – Marcel Ciolacu (președintele Camerei Deputaților), Gabriela Firea (primarul Bucureștiului) sau Paul Stănescu.</p>
      <p>
        <i>Foto: InquamPhotos / Octav Ganea</i>
      </p>
    </article>
  </body>
</html>