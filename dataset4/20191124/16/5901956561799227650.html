<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/uf-ste-videli-kaj-se-je-zgodilo-andreju-sisku-253187"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T16:28:00+00:00"/>
    <meta property="og:title" content="Uf, ste videli, kaj se je zgodilo Andreju Šišku?"/>
    <meta property="og:description" content="Andrej Šiško je tisti mož, ki je bil zaradi Štajerske varde, o kateri so pisali tudi mediji čez mejo, začasno ob svobodo (na sodišču je bil spoznan za krivega zaradi ščuvanja k nasilni sprem..."/>
  </head>
  <body>
    <article>
      <h1>Uf, ste videli, kaj se je zgodilo Andreju Šišku?</h1>
      <h2>Od policistov je Šiško na twitterju zahteval, da se mu predstavijo, vendar odgovora ni dobil.</h2>
      <address><time datetime="2019-11-24T16:28:00+00:00">24 Nov 2019, 16:28</time> by <a rel="author">A. L.</a></address>
      <p><b>Andrej Šiško </b>je tisti mož, ki je bil zaradi Štajerske varde, <a href="https://www.slovenskenovice.si/novice/slovenija/clanek/stajerska-varda-se-ne-ustavi-to-pocnejo-zdaj-248046">o kateri so pisali tudi mediji čez mejo</a>, začasno ob svobodo (<a href="https://www.slovenskenovice.si/novice/slovenija/clanek/sodisce-odlocilo-sisko-bo-moral-v-zapor-166104">na sodišču je bil spoznan za krivega zaradi ščuvanja k nasilni spremembi ustavne ureditve</a>, sodbo pa je potrdilo tudi drugostopenjsko sodišče). Njegova zagovornica je bila <b>Lucija Šikovec Ušaj</b>, ki je po kandidaturi na listi SDS odšla v novo stranko Domovinska liga, tam pa se je <a href="https://www.slovenskenovice.si/novice/slovenija/clanek/v-stranki-gre-na-noz-oznacil-jo-je-za-razocarano-gospodinjo-vrnila-mu-je-z-njegovo-mamo-221273">'zapela' s predsednikom te novoustanovljene stranke <b>Bernardom Brščičem</b></a>). Potem ko je bila Šišku svoboda vrnjena – sodišče mu je izreklo zaporno kazen –, je spet precej dejaven, tudi z vardo (<a href="https://www.slovenskenovice.si/novice/slovenija/clanek/video-siskova-paravojska-zdaj-ze-z-letali-nadzoruje-mejo-227308">verjame denimo, da bi z minimalnimi sredstvi Štajerska varda lahko varovala mejo in jo ohranila nepropustno</a>).<br/><br/>Nedavno so Šiška in njegove na taboru obiskali policisti in jim zasegli nekaj orožja, menda z namenom, da preverijo, ali je pravo ali ne. Šiško je na zaseg odgovoril, da je na prvi pogled že triletnemu otroku jasno, da gre za igrače. Zato je cinično dodal: »Tako, da je res, imamo hude težave z varnostjo v tej državi.«</p>
      <h3>Zahteval je, naj se identificirajo</h3>
      <p>S policijo se Šiško sooča v resničnem, fizičnem svetu, bitko z njimi pa bije tudi na twitterju. Med drugim je zapisal: »Švercarjem varda moti biznis! Tam, kjer je varda, ni ilegalnih prehodov meje. To je potrdila celo policija.« Njegova objava je hitro dosegla može v modrem, ki so se na uradnem profilu odzvali: »Policija tega nikakor ni potrdila.«<br/><br/><br/><br/>Šiško je nadaljeval v svojem tonu in zahteval: »@policija_si, se lahko identificirate!« A od policije je dobil vse prej kot pričakovano. »Pooblastilo za ugotavljanje identitete ima policija, vi pač ne,« so mu odbrusili.</p>
      <h3>»Vsak državljan ima pravico vedeti, s katero uradno osebo komunicira«</h3>
      <p>Šiško se ni dal in je vztrajal: »Ali se mogoče menim z bedakom? Čakam na odgovor. Vsak državljan ima pravico vedeti, s katero uradno osebo komunicira. Vi ste se pa dolžni predstaviti! Ne delajte se pa bedake!«<br/><br/>A odgovora policije ni bilo.<br/> </p>
      <h3>Več o Andreju Šišku in Štajerski vardi preberite v ponedeljkovi tiskani izdaji Slovenskih novic.</h3>
    </article>
  </body>
</html>