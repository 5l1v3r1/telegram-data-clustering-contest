<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359812-rigas-katolu-gimnazija-vaks-ziedojumus-lifta-ierikosanai-skola"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T16:34:00+00:00"/>
    <meta property="og:title" content="Rīgas Katoļu ģimnāzija vāks ziedojumus lifta ierīkošanai skolā"/>
    <meta property="og:description" content="Nākammēnes, 5.decembrī, notiks labdarības koncerts, kura laikā tiks vākti līdzekļi lifta ierīkošanai Rīgas Katoļu ģimnāzijā, lai bērni ar kustību traucējumiem tiktu līdz klasēm."/>
  </head>
  <body>
    <article>
      <h1>Rīgas Katoļu ģimnāzija vāks ziedojumus lifta ierīkošanai skolā</h1>
      <address><time datetime="2019-11-24T16:34:00+00:00">24 Nov 2019, 16:34</time> by <a rel="author">Jauns.lv / LETA</a></address>
      <p>
        <b>Nākammēnes, 5.decembrī, notiks labdarības koncerts, kura laikā tiks vākti līdzekļi lifta ierīkošanai Rīgas Katoļu ģimnāzijā, lai bērni ar kustību traucējumiem tiktu līdz klasēm.</b>
      </p>
      <p>Ģimnāzija un "Be Open" fonds 5.decembrī rīkos labdarības koncertu, kura laikā tiks vākti līdzekļi lifta ierīkošanai, īstenojot iekļaujošo izglītību, skaidroja ģimnāzijā.</p>
      <p>Rīgas Katoļu ģimnāzija norādīja, ka skola var un vēlas uzņemt šādus bērnus, tomēr padomju laikā būvētais lifts ir novecojis un neatbilst standartiem, tādēļ skola nolēmusi to atjaunot, lai skolēni varētu nokļūt uz stundām.</p>
      <p>Pasākums notiks Rīgas Svētā Jēkaba katedrālē un ieeja koncertā būs pret ziedojumiem. Pirms koncerta, plkst.18, paredzēta Svētā Mise, kuru vadīs arhibīskaps Zbigņevs Stankevičs.</p>
      <p>Koncertā piedalīsies Rīgas Katoļu ģimnāzijas ansamblis, jauktais koris "Lins", komponists Jānis Strazds un zvanu ansamblis "Primus". Tāpat uzstāsies arī mūziķi - Dārta Tisenkopfa, kura spēlēs arfu, Ilze Grunte un Māris Kupčs, kuri spēlēs ģitāru, basu spēlēs Aivars Meijers, savukārt čellu - Agate un Pēteris Ozoliņi.</p>
      <p>Koncertā piedalīsies arī Ieva Akurātere, Ginta Krievkalna, Sigita Jevgļevska, Evita Zālīte-Grosa un citi mūziķi.</p>
    </article>
  </body>
</html>