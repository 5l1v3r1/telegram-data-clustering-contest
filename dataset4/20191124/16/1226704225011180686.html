<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/americky-miliardar-michael-bloomberg-b/431979-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T16:04:00+00:00"/>
    <meta property="og:title" content="Americký miliardár Michael Bloomberg bude kandidovať za prezidenta"/>
    <meta property="og:description" content="Kandidujem za prezidenta, aby som porazil Donalda Trumpa a znovu vybudoval Ameriku, napísal Bloomberg."/>
  </head>
  <body>
    <article>
      <h1>Americký miliardár Michael Bloomberg bude kandidovať za prezidenta</h1>
      <h2>Kandidujem za prezidenta, aby som porazil Donalda Trumpa a znovu vybudoval Ameriku, napísal Bloomberg.</h2>
      <address><time datetime="2019-11-24T16:04:00+00:00">24 Nov 2019, 16:04</time> by <a rel="author">TASR</a></address>
      <p>Washington 24. novembra (TASR) - Americký miliardár, podnikateľ a politik Michael Bloomberg v nedeľu oficiálne oznámil svoju kandidatúru za prezidenta USA. Informovala o tom agentúra AP.</p>
      <p>Bloomberg (77), bývalý starosta New Yorku, oznámil svoju kandidatúru v písomnom vyhlásení uverejnenom na webovej stránke svojej kampane, pričom tvrdí, že je jedinečne pripravený poraziť v budúcoročných voľbách súčasného prezidenta Donalda Trumpa.</p>
      <p><i>"Kandidujem za prezidenta, aby som porazil Donalda Trumpa a znovu vybudoval Ameriku</i>," napísal Bloomberg.</p>
      <p>"<i>Nemôžeme si dovoliť ďalšie štyri roky bezohľadného a neetického konania prezidenta Trumpa... Predstavuje existenčnú hrozbu pre našu krajinu a naše hodnoty. Ak vyhrá ďalšie funkčné obdobie, zo škôd sa nemusíme nikdy spamätať</i>," varoval miliardár.</p>
      <p>Bloomberg urobil vo štvrtok ďalší krok potrebný na to, aby mohol v budúcom roku kandidovať za prezidenta USA. Ako uchádzač o nomináciu Demokratickej strany totiž vyplnil formulár, ktorý zaslal americkej Federálnej volebnej komisii (FEC).</p>
      <p>AP pripomína, že Bloomberg už predtým vyplnil prihlášky do demokratických primárok v troch amerických štátoch.</p>
      <p>Bloomberg patrí k najbohatším ľuďom na svete. Hodnota jeho majetku presahuje 50 miliárd dolárov. Tento bývalý starosta New Yorku ešte skôr prisľúbil, že vynaloží viac ako 100 miliónov dolárov na to, aby pomohol v budúcoročných voľbách poraziť úradujúceho prezidenta Donalda Trumpa, a to bez ohľadu na to, či on sám bude alebo nebude kandidovať.</p>
      <p>Bloomberg bol dlhé roky demokratickým politikom, v roku 2001 však prešiel k republikánom a od roku 2007 pôsobil ako nezávislý. K Demokratickej strane sa vrátil až vlani.</p>
      <p>Trump nedávno povedal, že Bloomberg nebude úspešný, ak sa pustí do boja o prezidentskú funkciu.</p>
      <p>"<i>Michaelovi to nevyjde, lebo nemá to, čo treba pre úspech</i>," uviedol Trump. Vyhlásil však tiež, že so žiadnym iným kandidátom by v prezidentských voľbách nesúperil tak rád ako s Bloombergom, ktorý je tiež miliardárom.</p>
      <p>Bloomberg sa obáva, že v súčasnosti nie je v demokratickom tábore nikto, kto môže vo voľbách poraziť prezidenta Donalda Trumpa, uviedol pred časom jeho poradca Howard Wolfson.</p>
      <p>Agentúra DPA nedávno pripomenula, že Bloombergova kandidatúra by ohrozila všetkých popredných demokratických kandidátov, najmä však bývalého viceprezidenta Joea Bidena.</p>
      <p>Trump v reakcii na možné ohrozenie z Bloombergovej strany uviedol, že boj o Biely dom mu nevyjde, ale na druhej strane "uškodí Bidenovi". Vyhlásil tiež, že Bloomberg minie na svoju kampaň veľa peňazí. Bez bližšieho vysvetlenie Trump vyhlásil, že Bloomberg má "vážne problémy: nejaké osobné a plno ďalších problémov."</p>
    </article>
  </body>
</html>