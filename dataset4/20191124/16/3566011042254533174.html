<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549759.html/%D9%88%D8%A7%DA%A9%D9%86%D8%B4-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T16:03:00+00:00"/>
    <meta property="og:title" content="واکنش نتانیاهو به اغتشاشات اخیر در ایران"/>
    <meta property="og:description" content="نخست وزیر موقت رژیم صهیونیستی در اظهاراتی در جلسه کابینه به مسئله غزه و اغتشاشات اخیر در ایران پرداخت."/>
  </head>
  <body>
    <article>
      <h1>واکنش نتانیاهو به اغتشاشات اخیر در ایران</h1>
      <address>
        <time datetime="2019-11-24T16:03:00+00:00">24 Nov 2019, 16:03</time>
      </address>
      <p>نخست وزیر موقت رژیم صهیونیستی در اظهاراتی در جلسه کابینه به مسئله غزه و اغتشاشات اخیر در ایران پرداخت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از یدیعوت آهارونت نیوز، «بنیامین نتانیاهو»، نخست وزیر رژیم صهیونیستی در نخستین جلسه کابینه رژیم صهیونیستی بعد از صدور کیفر خواست دادستانی علیه او، در اظهاراتی مداخله جویانه به موضوع اغتشاشات اخیر در ایران پرداخت.</p>
      <p>نتانیاهو در این جلسه در ارتباط با تحولات اخیر در ایران مدعی شد که ایران نه فقط از سوی همسایگانش بلکه توسط شهروندان این کشور نیز مورد انتقاد و هجمه قرار می‌گیرد.   نتانیاهو با اشاره به اغتشاشات و تحولات اخیر در ایران، ادعا کرد که دولت ایران رفتار خود را به کل جهان نشان داد.   نخست وزیر رژیم صهیونیستی که در حال حاضر به اتهام چند پرونده فساد تحت تحقیقات قرار دارد، همچنین در ارتباط با ایران مدعی شد که این دولت، بزرگترین دولت ترور است.   نکته جالب در ادعاهای نتانیاهو در نخستین جلسه کابینه بعد از صدور کیفر خواست علیه او آن جا بود که او هیچ اشاره‌ای به صدور کیفرخواست و اتهامات وارد شده توسط دادستان کل رژیم صهیونیستی نکرد و از وارد شدن به اتهامات مطرح شده علیه خودش پرهیز کرد.   نتانیاهو با این حال در ارتباط با تحولات نوار غزه نیز با اشاره به تهدیداتی که توسط پهپادهای فلسطینی متوجه این رژیم است، مدعی شد که رژیم صهیونیستی همه ابزارهای خود را برای مقابله با تهدیدات به کار می‌گیرد.   ادعاهای نتانیاهو در نخستین جلسه کابینه در شرایطی صورت گرفته که به تازگی دادستان کل رژیم صهیونیستی به صورت رسمی کیفرخواست اتهامات فساد مالی و ارتشا را علیه نتانیاهو صادر کرده است.   همچنین گفته شده دادستانی رژیم صهیونیستی با ارسال نامه‌ای  رسمی به رئیس پارلمان این رژیم، خواستار سلب مصونیت پارلمانی نتانیاهو شده است.   در حال حاضر نتانیاهو ۳۰ روز فرصت دارد تا به این درخواست سلب مصونیت اعتراض کند.   نخست وزیر موقت رژیم صهیونیستی متهم است که از بازرگانان متمول هدایای ارزشمندی قبول کرده و برای جلب توجه مثبت رسانه‌ها دست به اقداماتی زده است.   اعلام اتهامات و درخواست سلب مصونیت نتانیاهو از سوی دادستان کل رژیم صهیونیستی در شرایطی صورت می‌گیرد که به رغم برگزاری دو انتخابات سراسری در این کشور، احزاب نتوانسته‌اند بر سر تشکیل دولت جدید به توافق برسند و وضعیت تشکیل کابینه در مناطق اشغالی پس از یک سال همچنان مبهم و نامشخص است.   منبع: مهر انتهای پیام/</p>
    </article>
  </body>
</html>