<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/politiki/titloi-teloys-gia-to-potami-kai-episima-o-sygkinitikos-apochairetismos-toy-stayroy-theodoraki-eikones/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-24T16:54:51+00:00"/>
    <meta property="og:title" content="Τίτλοι τέλους για το Ποτάμι και επίσημα: Ο συγκινητικός αποχαιρετισμός του Σταύρου Θεοδωράκη (ΕΙΚΟΝΕΣ)"/>
    <meta property="og:description" content="Ο Σταύρος Θεοδωράκης έριξε αυλαία στο Ποτάμι, με μια συγκινητική εκδήλωση στο κόμμα που ίδρυσε το 2014 ο ίδιος."/>
  </head>
  <body>
    <article>
      <h1>Τίτλοι τέλους για το Ποτάμι και επίσημα: Ο συγκινητικός αποχαιρετισμός του Σταύρου Θεοδωράκη (ΕΙΚΟΝΕΣ)</h1>
      <address>
        <time datetime="2019-11-24T16:54:51+00:00">24 Nov 2019, 16:54</time>
      </address>
      <p>Πέρασαν πέντε χρόνια από τη δημιουργία του αλλά μετά και την εκλογική αποτυχία του περασμένου Ιουλίου, όπου το Ποτάμι συγκέντρωσε ποσοστό 1,52% και έμεινε εκτός Βουλής, η Μεγάλη Συνάντηση των Αντιπροσώπων στο θέατρο Άλμα, στο Μεταξουργείο, μετά από πολύωρη συνεδρίαση των μελών της, την οποία παρακολούθησαν δεκάδες εθελοντές και φίλοι του Ποταμιού, έριξε την αυλαία για το κόμμα, όπως και ο ίδιος ο Σταύρος Θεοδωράκης είχε ανακοινώσει πριν μερικές ημέρες.</p>
      <p>Υπέρ της αναστολής ψήφισε το 63% των μελών που συμμετείχαν στη ψηφοφορία, ενώ κατά της αναστολής ψήφισε το 36%. Σημαντικό είναι ότι στη συνεδρίαση συμμετείχαν 93 από τα 106 μέλη της ΜΕ.ΣΥ.Α, δηλαδή το 98% των μελών.</p>
      <p>Η απόφαση του ανώτερου συλλογικού οργάνου του Κινήματος, που επέχει θέση διαρκούς συνεδρίου, έρχεται να προστεθεί στην πρόσφατη απόφαση του Πολιτικού Συμβουλίου, το οποίο επίσης ψήφισε με συντριπτική πλειοψηφία υπέρ της αναστολής λειτουργίας του Ποταμιού.</p>
      <p>Υπενθυμίζεται ότι ο Σταύρος Θεοδωράκης έχει δεσμευτεί εδώ και μέρες ότι θα επιστρέψει τα 500.000 ευρώ που δικαιούνταν ως αποζημίωση με βάση το ποσοστό που πήρε, πράγμα το οποίο και έκανε. Όπως αποκάλυψε το iefimerida.gr τα χρήματα αυτά τα έκανε δωρεά στο ΕΚΠΑ για υποτροφίες στο όνομα του Σταύρου Τσακυράκη.</p>
      <figure>
        <img src="https://thecaller.gr/wp-content/uploads/2019/11/4961992.jpg"/>
      </figure>
      <p>
        <b>Η συγκινητική ομιλία του Σταύρου Θεοδωράκη</b>
      </p>
      <p>Στην ομιλία του, ο Σταύρος Θεοδωράκης, κατά την έναρξη της συνεδρίασης της ΜΕ.ΣΥ.Α, είπε μεταξύ άλλων τα εξής: «Αναστέλλουμε σήμερα τη λειτουργία μας. Παραμερίζουμε τον εγωισμό μας και στέλνουμε ένα μήνυμα στους 86 χιλιάδες πολίτες που μας ψήφισαν στις ευρωεκλογές. Αλλά και στους 377 χιλιάδες πολίτες που σκίρτησαν μαζί μας την Άνοιξη του ΄15. Τους ζητάμε να μην χάσουν αυτό που τους έκανε Ποτάμι. Τους ζητάμε να σκεφθούν αυτά που καταφέραμε. Τα παλιά συνθήματα, οι ρηχές αντιπαραθέσεις, οι αφορισμοί, οι κοκορομαχίες, τα εξυπνακίστικα σχόλια δεν είναι πολιτική.<br/>Τους ζητάμε, λοιπόν, να βάζουν ψηλά τον πήχη, για τους πολιτικούς.<br/>Τους ζητάμε να διεκδικούν, ειλικρίνεια, ευθύτητα, αλήθεια!<br/>Ο σπόρος που ρίξαμε, θα φυτρώσει ξανά».</p>
      <figure>
        <img src="https://thecaller.gr/wp-content/uploads/2019/11/potami-aulaia-2-Custom.jpg"/>
      </figure>
      <figure>
        <img src="https://thecaller.gr/wp-content/uploads/2019/11/potami-aulaia-8-Custom.jpg"/>
      </figure>
    </article>
  </body>
</html>