<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.takvim.com.tr/dunya/2019/11/24/iran-sokak-olaylariyla-ilgili-suudi-arabistani-sucladi"/>
    <meta property="og:site_name" content="Takvim"/>
    <meta property="article:published_time" content="2019-11-24T16:50:38+00:00"/>
    <meta property="og:title" content="İran sokak olaylarıyla ilgili Suudi Arabistan'ı suçladı"/>
    <meta property="og:description" content="Haberin devamı"/>
  </head>
  <body>
    <article>
      <h1><a href="https://www.takvim.com.tr/haberleri/iran">İran</a> sokak olaylarıyla ilgili <a href="https://www.takvim.com.tr/haberleri/suudi-arabistan">Suudi Arabistan</a>'ı suçladı</h1>
      <h2><a href="https://www.takvim.com.tr/haberleri/iran">İran</a> Polis Gücü Din ve Siyaset Birim Başkanı <a href="https://www.takvim.com.tr/haberleri/ali-riza-edyani">Ali Rıza Edyani</a>, ülkesindeki <a href="https://www.takvim.com.tr/haberleri/benzin">benzin</a> <a href="https://www.takvim.com.tr/haberleri/zam">zam</a>mını <a href="https://www.takvim.com.tr/haberleri/protesto">protesto</a> gösterilerini <a href="https://www.takvim.com.tr/haberleri/suudi-arabistan">Suudi Arabistan</a>'ın desteklediğini öne sürdü. Edyani, ülke düşmanlarının hedefinin İran'ı <a href="https://www.takvim.com.tr/haberleri/suriye">Suriye</a> ve <a href="https://www.takvim.com.tr/haberleri/irak">Irak</a>'a çevirmek olduğunu ifade etti.</h2>
      <address>
        <time datetime="2019-11-24T16:50:38+00:00">24 Nov 2019, 16:50</time>
      </address>
      <p><a href="https://www.takvim.com.tr/haberleri/iran">İran</a> Polis Gücü Din ve Siyaset Birim Başkanı <a href="https://www.takvim.com.tr/haberleri/ali-riza-edyani">Ali Rıza Edyani</a>, ülkesindeki <a href="https://www.takvim.com.tr/haberleri/benzin">benzin</a> <a href="https://www.takvim.com.tr/haberleri/zam">zam</a>mını <a href="https://www.takvim.com.tr/haberleri/protesto">protesto</a> gösterilerini <a href="https://www.takvim.com.tr/haberleri/suudi-arabistan">Suudi Arabistan</a>'ın desteklediğini öne sürdü.</p>
      <p>Tasnim Haber Ajansı'na göre, Edyani,<b> "Gözaltına alınan kişilerin sorgusunda, bazılarının Suudi Arabistan, Münafıklar (Halkın Mücahitleri Örgütü) ve Şah yanlılarıyla irtibatı olduğu ortaya çıktı. Olaylarda başı çekenlerden 182 kişiyi düşmanlar yönlendiriyordu." </b>dedi.</p>
      <p>Gösterilerde emniyet güçleriyle eylemciler arasında çıkan çatışmaları <b>"güvenlik savaşı" </b>olarak nitelendiren Edyani, ülke düşmanlarının hedefinin İran'ı <a href="https://www.takvim.com.tr/haberleri/suriye">Suriye</a> ve <a href="https://www.takvim.com.tr/haberleri/irak">Irak</a>'a çevirmek olduğunu sözlerine ekledi.</p>
      <p>İran'da şahlık rejimini devirmek amacıyla 1965 yılında muhafazakar gençler tarafından kurulan silahlı örgüt, daha sonra <a href="https://www.takvim.com.tr/haberleri/halkin-mucahitleri-orgutu">Halkın Mücahitleri Örgütü</a> olarak anılmaya başlandı. Devrim sonrası ülkede rejime karşı silahlı mücadeleye girişen örgütün merkezi <a href="https://www.takvim.com.tr/haberleri/fransa">Fransa</a>'nın başkenti <a href="https://www.takvim.com.tr/haberleri/paris">Paris</a>'te bulunuyor.</p>
      <related>
        <a href="https://www.takvim.com.tr/galeri/dunya/halk-sokaklara-dokuldu-6-soruda-iranda-neler-oluyor"/>
      </related>
      <p><b>İRAN'DA BENZİN ZAMMI ŞİDDETLİ PROTESTOLARA YOL AÇTI</b><br/>ABD yaptırımlarının da etkisiyle ekonomik açıdan zor günler geçiren İran halkı, 15 Kasım Cuma günü benzine 3 kat zam yapıldığının açıklanmasının ardından ülkenin birçok kentinde protestolar başlamıştı.</p>
      <p>Gösterilerde, birçok kentte kamu binaları da tahrip edilmiş, Tahran yönetimi, protestoların büyümesi üzerine geçen hafta ülke genelinde internet erişimini kesmişti. İnternet erişimi, 3 gün önce sınırlı olarak yeniden sağlanmaya başlanmıştı. Uluslararası Af Örgütü, olaylar sırasında en az 115 göstericinin hayatını kaybettiğini açıklamıştı.</p>
      <p>İranlı yetkililer ise şu ana kadar olaylar sonucunda 6 güvenlik görevlisinin ve 1 göstericinin öldüğünü duyurdu. Gösterilerin ülke dışından organize edildiğini savunan Tahran yönetimi, ABD, <a href="https://www.takvim.com.tr/haberleri/israil">İsrail</a> ve Suudi Arabistan'ı suçluyor.</p>
      <related>
        <a href="https://www.takvim.com.tr/dunya/2019/11/19/cia-irandaki-gelismeleri-canli-haritadan-takip-ediyor"/>
        <a href="https://www.takvim.com.tr/dunya/2019/11/18/iranda-benzin-zammina-tepkiler-siyaseti-de-sarsti"/>
      </related>
    </article>
  </body>
</html>