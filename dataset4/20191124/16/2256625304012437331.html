<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159333_1031.html"/>
    <meta property="og:site_name" content="Novsport"/>
    <meta property="article:published_time" content="2019-11-24T16:57:00+00:00"/>
    <meta property="og:title" content="Аугсбург продължи агонията на Херта с разгром (ВИДЕО)"/>
    <meta property="og:description" content="Бъдещето на Анте Чович отново е под въпрос"/>
  </head>
  <body>
    <article>
      <h1>Аугсбург продължи агонията на Херта с разгром (ВИДЕО)</h1>
      <address>
        <time datetime="2019-11-24T16:57:00+00:00">24 Nov 2019, 16:57</time>
      </address>
      <p> Отборът на Херта (Берлин) продължава да пропада в Бундеслигата, след като инкасира четвърта поредна загуба и общо пети последователен двубой без успех. Този път играчите на “старата дама” бяха разбити с 4:0 при гостуването си на друг от тимовете във втората половина на класирането - Аугсбург. <br/><br/>В навечерието на мача ръководството на Херта гласува доверие на наставника Анте Чович, но не е изключено сега да промени решението си.Шансовете на Херта се “изпариха” до 28-ата минута, в която тимът вече беше допуснал два гола и беше останал с човек по-малко. Тогава вратарят Руне Ярстайн беше изгонен с директен червен картон за нарушение срещу Флориан Нийдерлехнер, в ситуация при която домакините вкараха за 2:0 чрез Серхио Кордова. Малко по-рано - в 18-ата минута, норвежкият национал не можа да стори нищо след центриране на Филип Макс, което завърши с попадение в мрежата му.<br/><br/>С човек повече за играчите на Аугсбург беше лесно да увеличат преднината си. В 52-ата Андре Хаан покачи на 3:0, а в 79-ата Нийдерлехнер се възползва от грешно заставане на резервния вратар на столичани Денис Смарш, за да направи 4:0. За баварците това е втори пореден успех, с което тимът се отдалечи на 4 точки от опасната зона.</p>
    </article>
  </body>
</html>