<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/maltempo-italia-crolla-viadotto-lungo-la6-torino-savona/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-24T16:17:35+00:00"/>
    <meta property="og:title" content="Maltempo in Italia: crolla viadotto lungo l’A6 Torino – Savona"/>
    <meta property="og:description" content="Poteva trasformarsi in una vera e propria tragedia la caduta di un tratto di viadotto lungo la Torino-Savona."/>
  </head>
  <body>
    <article>
      <h1>Maltempo in Italia: crolla viadotto lungo l’A6 Torino – Savona</h1>
      <address><time datetime="2019-11-24T16:17:35+00:00">24 Nov 2019, 16:17</time> by <a rel="author" href="https://amalfinotizie.it/author/redazione-campania/" target="_blank">Redazione Campania</a></address>
      <p>Poteva trasformarsi in una vera e propria tragedia la caduta di un tratto di viadotto lungo la Torino-Savona poco fa ma fortunatamente non ci sono feriti.</p>
      <p>A crollare una trentina di metri circa di autostrada, di competenza dell’Autostrada dei fiori, in A6 dopo l’innesto con la A10, a circa un chilometro e mezzo da Savona verso Altare.</p>
      <p>Sul posto sono prontamente intervenuti gli elicotteri dei Vigili del Fuoco, impegnati ad accertare l’eventuale coinvolgimento di persone e automobili.</p>
      <p>«Non possiamo smentire o confermare la presenza di persone coinvolte», ha detto il presidente della Liguria Giovanni Toti. Il prefetto di Savona ha sottolineato «al momento non c’è evidenza di mezzi coinvolti nel crollo del viadotto».</p>
      <p>«Una carreggiata è caduta, l’altra è in piedi ma il tratto è stato chiuso in entrambe le direzioni di marcia per le dovute verifiche statiche perché il terreno lì sotto è in una situazione molto complessa e non è detto non si possa muovere ancora – ha aggiunto Toti -. In questo momento stiamo lavorando sulla strada provinciale della Valbormida perché anch’essa è interrotta da una frana».</p>
      <p>In questo momento l’autostrada A6 Torino-Savona è interrotta tra Savona e Altare, in direzione Torino. A scopo precauzionale il traffico è stato interrotto anche nel tratto opposto, in direzione Savona.</p>
    </article>
  </body>
</html>