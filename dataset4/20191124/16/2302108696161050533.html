<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/fostul-primar-al-new-yorkului-michael-bloomberg-intra-in-cursa-pentru-alegerile-primare-democrate-privind-desemnarea-candidatului-la-prezidentialele-de-anul-viitor.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T16:38:58+00:00"/>
    <meta property="og:title" content="Fostul primar al New Yorkului Michael Bloomberg intră în cursa pentru alegerile primare democrate privind desemnarea candidatului la prezidențialele de anul viitor"/>
    <meta property="og:description" content="Fostul primar al New Yorkului Michael Bloomberg şi-a anunţat oficial candidatura la nominalizarea democrată pentru alegerile prezidenţiale americane din"/>
  </head>
  <body>
    <article>
      <h1> Fostul primar al New Yorkului Michael Bloomberg intră în cursa pentru alegerile primare democrate privind desemnarea candidatului la prezidențialele de anul viitor </h1>
      <address><time datetime="2019-11-24T16:38:58+00:00">24 Nov 2019, 16:38</time> by <a rel="author">Redacția</a></address>
      <p>Fostul primar al New Yorkului Michael Bloomberg şi-a anunţat oficial candidatura la nominalizarea democrată pentru alegerile prezidenţiale americane din 2020, transmit agenţiile internaţionale de presă, potrivit Agerpres.</p>
      <p>„Candidez la preşedinţie pentru a-l învinge pe Donald Trump şi a reconstrui America”, a scris miliardarul în vârstă de 77 de ani duminică pe site-ul său de internet.</p>
      <p>”Nu ne putem permite încă patru ani de acţiuni necugetate şi lipsite de etică ale preşedintelui Trump. El reprezintă o ameninţare existenţială pentru ţara noastră şi valorile noastre. Dacă va câştiga un alt mandat, este posibil să nu ne putem recupera niciodată din daune”, avertizează el.</p>
      <p>”Miza nu poate fi mai mare. Trebuie să câştigăm aceste alegeri. Şi trebuie să începem să reconstruim America. Cred că setul meu unic de experienţe în afaceri, guvernare şi filantropie îmi va permite să câştig şi să conduc”, mai scrie Bloomberg care prezintă problemele cu care se confruntă ţara, în opinia sa, şi planurile şi soluţiile sale.</p>
      <p>În plus, declaraţia subliniază că Bloomberg nu va accepta donaţii şi că îşi va finanţa personal campania, „aşa cum a făcut-o de trei ori când s-a prezentat cu succes la primaria” din New York, consemnează EFE.</p>
      <p>Bloomberg anunţase în luna martie că nu va candida în scrutinul din 2020 pentru Casa Albă.</p>
      <p>Dar joia trecută, el a prezentat Comisiei federale de alegeri documentele necesare pentru a se alătura listei lungi de candidaţi democraţi care se luptă la rândul lor să obţină nominalizarea partidului.</p>
      <p>Omul de afaceri, care a militat atât în Partidul Republican, cât şi în cel Democrat, oferă o opţiune mai moderată alegătorilor democraţi şi concurează, a priori, cu candidaţii aripii celei mai centriste a partidului, cum ar fi fostul vicepreşedinte Joe Biden şi Pete Buttigieg.</p>
      <p>
        <i>Foto: Michael Bloomberg</i>
      </p>
    </article>
  </body>
</html>