<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/nemzetkozi-kultura/magyar-tamogatassal-epult-ujja-a-gorogkatolikus-kozpont-a-vereckei-hagonal-2049792/"/>
    <meta property="og:site_name" content="SZOLJON"/>
    <meta property="article:published_time" content="2019-11-24T16:30:00+00:00"/>
    <meta property="og:title" content="Magyar támogatással épült újjá a görögkatolikus központ a Vereckei-hágónál"/>
    <meta property="og:description" content="Az ifjúsági központ a közösségteremtést segíti majd az ukrajnai Tuholka településen és környékén."/>
  </head>
  <body>
    <article>
      <h6 class="kicker">TUHOLKÁN</h6>
      <h1>Magyar támogatással épült újjá a görögkatolikus központ a Vereckei-hágónál</h1>
      <address>
        <time datetime="2019-11-24T16:30:00+00:00">24 Nov 2019, 16:30</time>
      </address>
      <h4>A magyar kormány támogatásával és Fényeslitke község közreműködésével épült görögkatolikus ifjúsági lelki központot adott át ünnepélyesen Íjgyártó István, Magyarország ukrajnai nagykövete vasárnap a Lemberg (Lviv) megyei Tuholka községben.</h4>
      <p>Az épületszentelő ukrán görögkatolikus liturgia után Íjgyártó István az MTI érdeklődésére telefonon elmondta: avató beszédében – az esemény és a hely jellegének megfelelően – Szent Pál apostol rómaiakhoz írt levelének 15. fejezetéből a hívek egymásra találására vonatkozó, „Fogadjátok el tehát egymást, amint Krisztus is elfogadott titeket Isten dicsőségére” részletet idézte.</p>
      <p>„Ezen alkalom szép példázata, hogy annak ellenére, hogy különböző nyelveken dicsérjük az Urat, hegyek és határok választanak el minket, a céljaink közösek, hiszen a hit és az ifjúság mindannyiunk számára nagyon fontos” – tette hozzá.</p>
      <p>A diplomata azt is elmondta, hogy az ifjúsági központ a tuholkai és a környező falvak fiataljai számára szolgál majd közösségépítő, gyülekezeti és találkozási helyként.</p>
      <blockquote>A létesítményben helyet kap vasárnapi iskola, énekkar és lesz énekoktatás, de van benne filmvetítésre alkalmas terem is, míg a felső szinten vendégszobákat alakítanak ki, ezzel is támogatva a vidék turizmusának fejlődését</blockquote>
      <p>– közölte, emlékeztetve, hogy Tuholkában a magyar kormány támogatásával tavaly egy sziklakápolna és keresztút is épült.</p>
      <p>A Kárpátokban található Tuholka község vezetése és lakossága nagy segítséget nyújtott a Vereckei-hágóról a szovjet hatóságok által az 1960-es években eltávolított – a magyarok számára fontos – egykori millenniumi honfoglalási emlékmű darabjainak felkutatásában és összegyűjtésében.</p>
      <p>Az ukrán-magyar jószomszédi kapcsolatok és megbékélés jeleként az emlékmű fellelt darabjait a helyiek 2014-ben a magyar államnak adományozták. Ezeket restaurálás és kiegészítés után millenniumi emlékműként Kövér László, az Országgyűlés elnöke avatta újra 2015. október 3-án az Ópusztaszeri Nemzeti Történelmi Emlékparkban.</p>
    </article>
  </body>
</html>