<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04734243"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-24T16:23:00+00:00"/>
    <meta property="og:title" content="N-VA reageert fel op uitspraken Bart Somers (Open VLD): “Dit is een groot cadeau aan Paul Magnette en de Franstaligen”"/>
    <meta property="og:description" content="“Een blinde kan zien” dat N-VA geen deel wil uitmaken van de volgende federale regering en absoluut naar de oppositie wil. Dat heeft Vlaams minister Bart S..."/>
  </head>
  <body>
    <article>
      <h6 class="kicker">Somers: “een blinde kan zien” dat N-VA geen deel wil uitmaken van de volgende federale regering</h6>
      <h1>N-VA reageert fel op uitspraken Bart Somers (Open VLD): “Dit is een groot cadeau aan Paul Magnette en de Franstaligen”</h1>
      <address>
        <time datetime="2019-11-24T16:23:00+00:00">24 Nov 2019, 16:23</time>
      </address>
      <p>
        <b>“Een blinde kan zien” dat N-VA geen deel wil uitmaken van de volgende federale regering en absoluut naar de oppositie wil. Dat heeft Vlaams minister Bart Somers (Open VLD) zondag verklaard bij ‘VTM nieuws’. “Zij hebben een traject en een geschiedenis van het weglopen van hun verantwoordelijkheid op federaal vlak”, klonk het fors. Bij N-VA reageert ondervoorzitter Lorin Parys even fors: “In hoeverre wordt dit gedragen door de basis bij Open VLD?”</b>
      </p>
      <p>Informateur Paul Magnette (PS) trekt maandag naar het Paleis om er opnieuw verslag uit te brengen van zijn opdracht. Hij onderhandelt met tien partijen over de prioriteiten voor een volgende regering, in de hoop dat zich daarrond een toekomstige meerderheid kan kristalliseren. Er zijn twee coalities mogelijk: een paarsgele en een paarsgroene, eventueel aangevuld met CD&amp;V. Die tweede coalitie heeft geen Vlaamse meerderheid.</p>
      <p>Op één pleidooi van Mathias De Clercq na, pleitte Open VLD er sinds de verkiezingen steevast voor dat PS en N-VA als grootste partijen de as van de volgende bewindsploeg zouden vormen. “Paarsgeel is moeilijk, paarsgroen is nog veel moeilijker”, was steevast de liberale mantra.</p>
      <p>“Ondertussen is alles moeilijk aan het worden door de onverantwoordelijke houding van N-VA op federaal vlak”, stelde Open VLD-kopstuk Bart Somers zondagmiddag. “Ik kan dat alleen betreuren. Die houding staat in contrast met hun houding op Vlaams en lokaal vlak”. Open VLD zit in de Vlaamse regering met N-VA en CD&amp;V.</p>
      <p>
        <b>“Onwil om verantwoordelijkheid te nemen”</b>
      </p>
      <p>Voor Somers is het zo klaar als een klontje dat N-VA geen deel wil uitmaken van de volgende federale regering. Hij verwijst daarbij naar uitspraken van N-VA-kopstukken van de voorbije weken en maanden. De manier waarop N-VA zich profileert, toont dat ze haar verantwoordelijkheid wil ontlopen, vindt Somers. Hij maakte daarbij een sprong terug in de tijd: N-VA stapte uit de vorige regering-Michel en wilde niet meestappen in de zesde staatshervorming. “Blijkbaar is er een onwil bij N-VA om verantwoordelijkheid te nemen. Ze willen zich niet werpen voor een federale regering die de mensen en de bedrijven zo nodig hebben”.</p>
      <p>De uitspraken van Somers lijken de weg vrij te maken voor een paarsgroene coalitie. Ze suggereren dat het door de houding van N-VA onmogelijk wordt een andere ploeg op de been te brengen.</p>
      <p>
        <b>“Onbegrijpelijk”</b>
      </p>
      <p>N-VA-ondervoorzitter Lorin Parys vindt de uitspraken van Somers “onbegrijpelijk”. “Dit is een groot cadeau aan Paul Magnette (PS) en de Franstaligen. Omdat het de onderhandelingspositie van de Vlaamse partijen verzwakt en de positie van de PS verstevigt.”</p>
      <p>Het is N-VA-ondervoorzitter Parys niet ontgaan dat ook federaal minister Maggie De Block (Open VLD) dit weekend in de Franstalige pers haar pijlen richtte op zijn partij. “Het is mij wel duidelijk dat daar iets georkestreerds achter zit.”</p>
      <p>Vorige week nog zei Parys nauwelijks te kunnen geloven dat Open VLD voor een linkse paarsgroene regering zou kiezen. “Ik ben nu benieuwd naar de draagwijdte van Somers’ woorden. Hij stapt mee in het verhaal van Paul Magnette, de PS en Ecolo. In hoeverre wordt dit gedragen door de basis bij Open VLD?”</p>
      <p>Het is voor de N-VA’er ook onbegrijpelijk dat de liberalen de onderhandelingspositie van de Vlamingen verzwakken en die van PS versterken op zo’n cruciaal ogenblik. “Zolang je voeding geeft aan de gedachte dat paarsgroen een optie is, zal Paul Magnette die piste blijven exploreren”, zegt Parys. “Mocht Open VLD duidelijk maken dat paarsgroen geen optie is, dan is paarsgeel de enige mogelijkheid. Nu zou Magnette gek moeten zijn om toegevingen te doen aan ons. Het is Open VLD die de sleutels in handen heeft, niet wij.”</p>
      <p>“Het is onze bedoeling het federaal regeerakkoord te enten op het Vlaams akkoord en de locomotief richting Noord-Europa te laten rijden. Somers geeft vandaag stoom aan Magnette en de Franstaligen om die naar Zuid-Europa te laten vertrekken. De voorstellen van Magnette zijn niet goed voor de Vlamingen. Ze zetten de schulden- en uitgavenkraan helemaal open.”</p>
      <p>Daarom is het voor Parys belangrijk “dat we samen aan een zeel trekken in het belang van de Vlamingen. Ik hoop dat we vanaf morgen terug met Open VLD kunnen onderhandelen over een federaal regeerakkoord in het verlengde van het Vlaamse”, besluit hij.</p>
    </article>
  </body>
</html>