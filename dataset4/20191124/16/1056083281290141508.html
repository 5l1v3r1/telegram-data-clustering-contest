<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301858/%D8%AC%D8%A7%DB%8C-%D9%81%D9%86%D8%A7%D9%88%D8%B1%DB%8C-%D8%A7%D8%B7%D9%84%D8%A7%D8%B9%D8%A7%D8%AA-%D8%AF%D8%B1-%D8%B4%D9%88%D8%B1%D8%A7-%D8%AE%D8%A7%D9%84%DB%8C-%D8%A7%D8%B3%D8%AA-%D8%B1%D8%AF-%D8%B4%DA%A9%D8%A7%DB%8C%D8%AA-%DB%8C%DA%A9-%D8%B4%D9%87%D8%B1%D9%88%D9%86%D8%AF-%D8%AA%D9%88%D8%B3%D8%B7"/>
    <meta property="og:site_name" content="ایسنا"/>
    <meta property="article:published_time" content="2019-11-24T16:05:17+00:00"/>
    <meta property="og:title" content="جای فناوری اطلاعات در شورا خالی است/ رد شکایت یک شهروند توسط دیوان عدالت اداری"/>
    <meta property="og:description" content="ایسنا/کرمان جلسه عمومی شورای شهر کرمان برگزار شد."/>
  </head>
  <body>
    <article>
      <h6 class="kicker">در جلسه شورای شهر کرمان مطرح شد</h6>
      <h1>جای فناوری اطلاعات در شورا خالی است/ رد شکایت یک شهروند توسط دیوان عدالت اداری</h1>
      <address><time datetime="2019-11-24T16:05:17+00:00">24 Nov 2019, 16:05</time> by <a rel="author">فاطمه افضلی</a></address>
      <p>ایسنا/کرمان جلسه عمومی شورای شهر کرمان برگزار شد.</p>
      <p>"سیدمهران عالم زاده" شامگاه یکشنبه سوم آذرماه در نشست عمومی شورای شهر کرمان اظهار کرد: یکی از شهروندان درباره عوارض اراضی ثبتی کمتر از ۵۰۰ مترمربع علیه شهرداری کرمان به دیوان عدالت اداری شکایت کرده است.</p>
      <p>وی افزود: شاکی دارای پرونده ثبتی بوده و عوارض براساس مصوبه شورا دریافت شده و با مراجعه ایشان به دیوان عدالت، در مرحله اول شکایت ایشان رد شده است.</p>
      <p>عالم زاده تصریح کرد: این فرد شهرداری را دور زده و قدرالسهم را پرداخت نکرده بود و دیوان عدالت اداری شکایت ایشان را وارد ندانسته و امیدواریم در تجدید نظر نیز این رای قطعی شود.</p>
      <p>به گزارش ایسنا، "احمد حسن زاده" عضو شورای شهر کرمان در این نشست گفت: شهردار کرمان اعلام کرده سطوح کارشناسی در این دوره در شهرداری کرمان افزایش یافته که درخواست داریم گزارش این حوزه به شورا ارائه شود.</p>
      <p>وی با بیان اینکه زمانی که سطح کارشناسی افزایش می یابد باید کیفیت فعالیت ها ارتقاء یافته، چالش ها کمتر شود و فرآیندها اصلاح و از مکاتبات مکرر جلوگیری شده باشد اظهار کرد: شناسایی آسیب ها، افزایش رضایتمندی مردم و ... از دیگر نتایجی است که با افزایش کار کارشناسی در امور حاصل می شود.</p>
      <p>حسن زاده در ادامه بیان کرد: جای فناوری اطلاعات در شورای شهر خالی است و پیشنهاد دارم این موضوع را در حوزه کاری کمیسیون اجتماعی شورا داشته باشیم.</p>
      <p>"محمد فرشاد" رییس شورای کرمان نیز در این جلسه با گرامیداشت هفته بسج و پنج آذرماه سالروز تشکیل بسیج مستضعفین گفت: بسیج به گردن انقلاب، استمرار و تثبیت آن حق زیادی دارد.</p>
      <p>به گزارش ایسنا، در این نشست رییس کمیسیون معماری و شهرسازی شورای شهر کرمان گزارشی از برگزاری دومین اجلاس روسای کمیسیون های معماری و شهرسازی کلانشهرها و مراکز استان ها در مشهد مقدس که آبان ماه برگزار شده بود، ارائه کرد.</p>
      <p>گفتنی است در این نشست مصوبات کمیسیون های شورای شهر تصویب نهایی شد.</p>
      <p>انتهای پیام</p>
    </article>
  </body>
</html>