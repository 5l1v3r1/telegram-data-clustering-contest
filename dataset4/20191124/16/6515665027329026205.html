<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/pop-kultura/3363651/predstava-tamo-daleko-ispracena-ovacijama-u-banja-luci-drama-je-puna-patriozima-i-velica-ljubav"/>
    <meta property="og:site_name" content="kurir.rs"/>
    <meta property="article:published_time" content="2019-11-24T16:21:00+00:00"/>
    <meta property="og:title" content="PREDSTAVA &quot;TAMO, DALEKO&quot; ISPRAĆENA OVACIJAMA U BANJA LUCI! Drama je puna PATRIOZIMA i veliča ljubav!"/>
    <meta property="og:description" content="U okviru redovne saradnje koja je uspostavljena između Pozorišta Dobrica Milutinović i Narodnog pozorišta Republike Srpske, u četvrtak 21. novembra na Velikoj sceni Narodnog pozorišta RS u Banja Luci odigrana je predstava Tamo, daleko..., režisera Miroslava ..."/>
  </head>
  <body>
    <article>
      <h6 class="kicker">pravo u pozorište</h6>
      <h1>PREDSTAVA "TAMO, DALEKO" ISPRAĆENA OVACIJAMA U BANJA LUCI! Drama je puna PATRIOZIMA i veliča ljubav!</h1>
      <address>
        <time datetime="2019-11-24T16:21:00+00:00">24 Nov 2019, 16:21</time>
      </address>
      <p>U okviru redovne saradnje koja je uspostavljena između Pozorišta "Dobrica Milutinović" i Narodnog pozorišta Republike Srpske, u četvrtak 21. novembra na Velikoj sceni Narodnog pozorišta RS u Banja Luci odigrana je <a href="https://www.kurir.rs/tag/12479/predstava">predstava</a> "Tamo, daleko...", režisera Miroslava Benke, urađena u koprodukciji sremskomitrovačkog pozorišta i Slovačkog pozorišta VHV iz Stare Pazove.</p>
      <figure>
        <img src="https://www.kurir.rs/data/images/2019/11/24/16/2063175_tamo-daleko-2_ff.jpg?ver=1574609010"/>
        <figcaption>
          <cite>foto: Vladimir Kovačević</cite>
        </figcaption>
      </figure>
      <p>Na veliko zadovoljstvo, kako umetnika iz Sremske Mitrovice, tako i domaćina iz Banja Luke, predstava je izazvala oduševljenje i salve ovacija u prepunoj Velikoj sali nacionalnog teatra Republike Srpske.</p>
      <p>Predstava "Tamo, daleko…" je nastala na osnovu adaptiranog teksta drame "Milica Nikolićeva" slovačkog autora Vladimira Hurbana Vladimirova.</p>
      <p>Radnja ove drame smeštena je u Sremu krajem Prvog svetskog rata, godine 1918. od Bogojavljanja do kraja oktobra meseca i dolaska oslobodilaca u Srem.</p>
      <p>Komad je napisan u duhu ljubavne drame između nemačkog oficira slovenskog porekla, nasilno mobilisanog, fon Vethofa, i slobodoumne, obrazovane Milice, sinovice učitelja Nikolića, koja se bori za bolju budućnost svoje zemlje i svog naroda, ali u toj borbi podlegne pod snažnim uticajem svog srca. Drama obiluje antiratnim motivima i temama patriotizma, i ujedno u najplemenitijem smislu veliča pobedu ljubavi.</p>
      <figure>
        <img src="https://www.kurir.rs/data/images/2019/11/24/16/2063177_tamo-daleko-3_ff.jpg?ver=1574609016"/>
        <figcaption>
          <cite>foto: Vladimir Kovačević</cite>
        </figcaption>
      </figure>
      <p>Svoje praizvođenje imala je u Slovačkom narodnom pozorištu 1934. godine, a predstava "Tamo, daleko…" predstavlja prvo izvođenje drame "Milica Nikolićeva" na srpskom jeziku i u autorovom rodnom Sremu.</p>
      <p>Prevod i adatacija teksta, kao i režija i scenografija delo je režisera Miroslava Benke, autor kostima je čuveni kostimograf Boris Čakširan, a uloge tumače: Aleksander Bako, Jelena Janković, Helena Pop-Lazić, Vladimir Balašćak, Nikola Janošević, Igor Piskla, Zdenko Kožik, Jovan Miljević, Tatjana Babinka i Mia Jašo.</p>
      <figure>
        <img src="https://www.kurir.rs/data/images/2019/11/24/16/2063179_tamo-daleko_ff.jpg?ver=1574609023"/>
        <figcaption>
          <cite>foto: Vladimir Kovačević</cite>
        </figcaption>
      </figure>
      <p>
        <b>Kurir.rs/Foto: Promo</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/srbija/3354833/umetnost-prozeta-humanoscu-dramska-sekcija-prve-tehnicke-skole-u-kragujevcu-svojim-predstavama-pomaze-decu-bez-roditelja-bolesne-i-siromasne"/>
        <a href="https://www.kurir.rs/zabava/pop-kultura/3353805/neda-arneric-pred-premijeru-u-pozoristancu-puz-prvi-put-igram-za-decu-najiskreniju-publiku"/>
        <a href="https://www.kurir.rs/zabava/pop-kultura/3335503/rade-serbedzija-razotkrio-kevina-spejsija-tacno-je-znao-zasto-je-cuveni-glumac-prvo-dosao-u-narodno-pozoriste"/>
        <a href="https://www.kurir.rs/zabava/pop-kultura/3310595/tako-ste-me-brzo-i-lako-odbacili-razocarana-sam-u-vas-mirjana-karanovic-odgovorila-na-reakcije-ljudi-nakon-sto-je-odbila-da-igra-predstavu-u-arandjelovcu-foto"/>
      </related>
    </article>
  </body>
</html>