<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/nektarios-farmakis-oi-faneres-oi-atheates-kiniseis-ton-proton-90-imeron/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-24T16:40:19+00:00"/>
    <meta property="og:title" content="Νεκτάριος Φαρμάκης: Οι φανερές και οι αθέατες κινήσεις των πρώτων 90 ημερών"/>
    <meta property="og:description" content="Νεκτάριος Φαρμάκης: Οι φανερές και οι αθέατες κινήσεις των πρώτων 90 ημερών. Οι πρώτοι τρεις μήνες του Νεκτάριου Φαρμάκη στην Περιφέρεια Δυτικής Ελλάδας"/>
  </head>
  <body>
    <article>
      <h1>Νεκτάριος Φαρμάκης: Οι φανερές και οι αθέατες κινήσεις των πρώτων 90 ημερών</h1>
      <address><time datetime="2019-11-24T16:40:19+00:00">24 Nov 2019, 16:40</time> by <a rel="author">ΣΥΝΕΙΔΗΣΗ</a></address>
      <p>
        <b>Οι πρώτοι τρεις μήνες του Νεκτάριου Φαρμάκη στην Περιφέρεια Δυτικής Ελλάδας, δίνουν ένα στίγμα της πολιτικής πορείας που θέλει να ακολουθήσει.</b>
      </p>
      <p>Ο Ν. Φαρμάκης έχει ήδη προγραμματίσει να ανακοινώσει μέσα στο πρώτο τρίμηνο του 2020 τις βασικές προεκλογικές δεσμεύσεις που θα εκπληρώσει στο διάστημα της τρέχουσας θητείας του, καθώς και τους στόχους που θα δρομολογήσει από τώρα για το μέλλον, αλλά απαιτούν χρόνο για να ωριμάσουν με βάση το ισχύον θεσμικό πλαίσιο.</p>
      <ul>
        <li>Με τις επιλογές και τον χειρισμό που έκανε στην εσωτερική αναδιοργάνωση της Περιφέρειας θέλησε να στείλει το μήνυμα ότι το προσωπικό αξιολογείται για την αποτελεσματικότητα και την σχέση εμπιστοσύνης (που καλλιεργείται και κερδίζεται), αποφεύγοντας την κλασική παλαιοκομματική συμπεριφορά της απομάκρυνσης των συνεργατών που είχε η προηγούμενη διοίκηση. Τα πρώτα σχόλια ήταν θετικά και τα εισέπραξε.</li>
        <li>Οι διαδικασίες για τον νέο επιχειρησιακό σχεδιασμό της Περιφέρειας έχουν ξεκινήσει και για την αναδιοργάνωσή της. Δημιουργήθηκαν δύο επιτελικές ομάδες, η μία για τον σχεδιασμό του ΕΣΠΑ και η άλλη για την εκπόνηση του επιχειρησιακού σχεδιασμού, οι οποίες θα αναλάβουν και την σύνταξη του σχεδίου αναδιάρθρωσης της Περιφέρειας, σε συνεργασία με εξειδικευμένα στελέχη του φορέα και της αγοράς όπου κρίνεται απαραίτητο (π.χ. πληροφορική).</li>
        <li>Για τους Δήμους, ο Ν. Φαρμάκης και οι συνεργάτες του πιστεύουν ότι αποτελούν ζωτικούς πυρήνες της κοινωνίας. Γι’ αυτό τους επισκέφθηκε όλους από τις πρώτες εβδομάδες της θητείας του. Πήγε με εξειδικευμένα στελέχη της Περιφέρειας, τα οποία κατέγραψαν και εξακολουθούν να καταγράφουν σε μορφή τεχνικών δελτίων όλα τα έργα που θέλουν να εντάξουν σε οποιαδήποτε πηγή χρηματοδότησης και τον βαθμό ωριμότητάς τους. Αυτή η διαδικασία θα είναι χρήσιμη, ώστε η Περιφέρεια να βοηθήσει τους Δήμους στην ωρίμανση των έργων που θέλουν να υλοποιήσουν. Ο στόχος είναι να έχει δημιουργηθεί μια βάση δεδομένων μέχρι το τέλος του 2019 για όλα τα έργα των Δήμων της Δυτικής Ελλάδας και την μορφή της βοήθειας που χρειάζονται ώστε να ενταχθούν σε αντίστοιχη πηγή (ΕΣΠΑ, Πρόγραμμα Δημοσίων Επενδύσεων κ.ό.κ.).</li>
        <li>Στην περίπτωση της αξιοποίησης του πρώην εργοστασίου Λαδόπουλος έχει διαπιστωθεί από την Περιφέρεια ότι υπάρχει μια πρόταση ύψους 120 εκατομμυρίων ευρώ στο «Φιλόδημος», όταν η πρόσκληση του προγράμματος δίνει για όλη την Ελλάδα ποσό 150 εκατομμυρίων ευρώ. Για την περιφερειακή αρχή θα ήταν εύκολο να πει ότι σταματάει πλέον κάθε συζήτηση. Παρ’ όλα αυτά μετέχει σε πολιτικές ζυμώσεις που γίνονται με σκοπό να βρεθεί τρόπος για να αξιοποιηθεί η παλιά βιομηχανική εγκατάσταση.</li>
        <li>Από το ενδιαφέρον της Περιφέρειας δεν διαφεύγουν ορισμένα σημαντικά έργα υποδομών που είναι μπλοκαρισμένα, όπως για παράδειγμα είναι το φυσικό αέριο. Εχουν γίνει διαδοχικές συναντήσεις της Περιφέρειας με φορείς. Οι συνθήκες δεν είναι ώριμες για να γίνουν ανακοινώσεις, αλλά υπάρχει αισιοδοξία.</li>
        <li>Ο Ν. Φαρμάκης δεν έχει βγάλει από την ατζέντα του, αν και δεν ανήκουν στην αρμοδιότητά του, τα οδικά έργα του Πάτρα-Πύργος και της σύνδεσης του Αγρινίου με την Ιόνια. Η πίεση προς την πολιτική ηγεσία είναι συνεχής, καθώς αποτελεί και το μοναδικό μέσο που έχει στη διάθεσή του προκειμένου να προχωρήσουν.</li>
        <li>Για τη διαχείριση των απορριμμάτων η Περιφέρεια έχει αναλάβει πρωτοβουλίες καλώντας τους δήμους σε διάλογο, χωρίς ο Ν. Φαρμάκης να έχει την αρμοδιότητα και χωρίς να φοβάται το πολιτικό κόστος, καθώς γι’ αυτόν προέχει να βρεθεί λύση. Στις συζητήσεις που κάνει με τους στενούς συνεργάτες του ακούγεται συχνά η φράση: «Οι πολίτες δεν γνωρίζουν αν έχει την ευθύνη ο περιφερειάρχης ή ο δήμαρχος. Ζητούν λύσεις…»</li>
      </ul>
      <p>
        <b>ΠΕΛΟΠΟΝΗΣΣΟΣ- www.pelop.gr</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/pano-to-ionio-o-giryonis-kokkino-zakynthos-ileia-kleisti-porthmeiaki-grammi-tis-kyllinis/"/>
        <a href="http://sinidisi.gr/antikapnistikos-to-proto-prostimo-epese-se-katastima-rioy/"/>
        <a href="http://sinidisi.gr/thema-igesias-ethese-o-geroylanos-synedrio-pasok/"/>
        <a href="http://sinidisi.gr/karagkoynis-se-theodorikako-stefani-na-min-metatrapei-to-stratiotiko-aerodromio-agrinioy-se-kentro-metanastes/"/>
        <a href="http://sinidisi.gr/synantisi-perifereiarchi-dytikis-elladas-n-farmaki-ton-yfypoyrgo-psifiakis-diakyvernisis-g-georganta-foto/"/>
        <a href="http://sinidisi.gr/ligi-aytokritiki-vlaptei/"/>
      </related>
    </article>
  </body>
</html>