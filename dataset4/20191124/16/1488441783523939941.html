<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/24/alla-ricerca-un-coach-lo-studio-lavoro-boosted-un-ottimo-candidato-foto-684019/"/>
    <meta property="og:site_name" content="AndroidWorld"/>
    <meta property="article:published_time" content="2019-11-24T16:32:27+00:00"/>
    <meta property="og:title" content="Alla ricerca di un coach per lo studio o il lavoro? Boosted è un ottimo candidato (foto)"/>
    <meta property="og:description" content="In alcuni contesti quotidiani, che siano lavorativi o scolastici, è difficile tenere traccia di come spendiamo il nostro tempo e..."/>
  </head>
  <body>
    <article>
      <h1>Alla ricerca di un coach per lo studio o il lavoro? Boosted è un ottimo candidato (foto)</h1>
      <address><time datetime="2019-11-24T16:32:27+00:00">24 Nov 2019, 16:32</time> by <a rel="author" href="https://www.androidworld.it/author/vincent/" target="_blank">Vincenzo Ronca</a></address>
      <p>In alcuni contesti quotidiani, che siano <b>lavorativi</b> o <b>scolastici</b>, è difficile tenere traccia di <b>come spendiamo</b> il nostro <b>tempo</b> e le nostre <b>risorse</b>. Quando il bilancio tra tempo ed impegno profuso non è ottimizzato ci si ritrova a concludere poco stancandosi notevolmente. In questo ambito può tornare utile qualcuno o qualcosa che <b>tenga traccia</b> dei nostri sforzi, in modo da capire come ottimizzarli in futuro: l’app <b>Boosted</b> è proprio a questo che mira ed effettivamente ci riesce egregiamente.</p>
      <h3>Funzionalità intelligenti e grafica lodevole</h3>
      <p>Boosted è un’app relativamente leggera ed uno degli aspetti che vi <b>stupirà positivamente</b> da subito è la cura per <b>l’interfaccia grafica</b>: come vedete sin dai primi esempi riportati nella <b>galleria a fine articolo</b>, l’app si presenta con una grafica davvero <b>ben progettata</b> e <b>gradevole</b>. La struttura di interazione con l’utente vi ricorderà le app Google e difficilmente ci si ritrova persi senza sapere dove trovare ciò che serve nell’immediato.</p>
      <p>L’app presenta una schermata principale dove <b>gestire i progetti</b>, ed attraverso il <b>menù laterale</b> è possibile accedere alle altre tre sezioni dell’app: la prima è la <i><b>Timeline</b></i>, dove si trovano tutte le attività svolte in ordine cronologico e non categorizzate; poi troviamo i <i><b>Reports</b> </i>che riassumono le principali attività svolte nell’arco temporale scelto con statistiche di facile consultazione ed immediate; quindi abbiamo il <i><b>Calendario</b> </i>nel quale sono riportate tutte le attività svolte ed in corso di svolgimento ed infine le <b>impostazioni</b> dell’app che, tra le diverse opzioni, offrono anche la possibilità di attivare il <b>tema scuro</b>.</p>
      <p>Il funzionamento dell’app è molto semplice: essenzialmente Boosted è una sorta di <b>cronometro intelligente</b> di tutte le attività quotidiane. Il livello più alto di attività consiste nei <i><b>Progetti</b></i>, i quali possono essere di qualsiasi natura e molto personalizzabili. All’interno di ogni progetto si possono creare diversi <i><b>Task</b></i>. Il funzionamento si basa sul fatto che l’utente <b>avvii manualmente</b> il tracking dei task durante le sue attività quotidiane. Boosted, oltre a tenere fedele traccia delle attività svolte, elabora e propone in tempo reale <b>statistiche</b> molto dettagliate sui task svolti e sulla percentuale di completamento del progetto.</p>
      <p>Dopo alcuni giorni di utilizzo ci si rende conto di <b>quanto tempo si dedica</b> ad una specifica attività e si ha la possibilità di <b>confrontarlo</b> con quello dedicato al resto della giornata. L’intuizione di base consiste nel fatto che, prendendosi del tempo per analizzare le statistiche, si riesca a rendersi conto di <b>come migliorare</b> la produttività quotidiana oppure avere una stima di quanto richiederà il completamento di un’attività futura simile ad una già svolta e tracciata con Boosted. Questo può tornare molto utile anche <b>in fase di programmazione</b> di attività lavorative / scolastiche con altri colleghi. A completare il tutto troviamo anche la comoda opzione per effettuare il <b>backup</b> dei progetti e relativi task per il ripristino su un dispositivo diverso.</p>
      <h3>Download gratuito</h3>
      <p>Boosted essenzialmente <b>non presenta criticità</b>, l’interfaccia è pulita ed è quasi un piacere usarla. Durante il tracking dei task è anche possibile gestire la registrazione attività direttamente attraverso il <b>pannello delle notifiche</b>. L’app è disponibile al download <b>gratuito</b> sul Play Store, non prevede alcun tipo di annuncio pubblicitario e nessun abbonamento a pagamento: qui sotto trovate il relativo <b>badge</b> di download per provarla.</p>
      <p>
        <a href="https://play.google.com/store/apps/details?id=com.boostedproductivity.app">Disponibile su Google Play</a>
      </p>
    </article>
  </body>
</html>