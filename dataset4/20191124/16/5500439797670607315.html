<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22844/v-verzeju-so-se-srecali-clani-drustev-general-maister-in-franjo-malgaj.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-24T16:11:00+00:00"/>
    <meta property="og:title" content="V Veržeju so se srečali člani društev general Maister in Franjo Malgaj"/>
    <meta property="og:description" content="Pred odhodom na proslavo ob državnem prazniku Rudolfa Maistra, so se v petek, 22. novembra, v Veržeju srečali člani društev general Maister Slovenije in Franjo Malgaj ter potomci Maistrovih borcev, večinoma vnuki in pravnuki, saj otrok živi le še malo ali pa so že zelo stari.Zveza društev general Maister, ki ..."/>
  </head>
  <body>
    <article>
      <h1>V Veržeju so se srečali člani društev general Maister in Franjo Malgaj</h1>
      <h2>Srečanje je ob podpori Občine Veržej in Društva general Maister Veržej pripravila Zveza društev general Maister</h2>
      <address><time datetime="2019-11-24T16:11:00+00:00">24 Nov 2019, 16:11</time> by <a rel="author">Branko Košti</a></address>
      <figure>
        <img src="https://www.prlekija-on.net/uploaded/2019_11/v-verzeju-so-se-srecali-clani-drustev-general-maister-in-franjo-malgaj_20469907484.jpg"/>
        <figcaption>Pred pričetkom srečanja so položili venec k spominski plošči Maistrovim borcem</figcaption>
      </figure>
      <p>Pred odhodom na proslavo ob državnem prazniku Rudolfa Maistra, so se v petek, 22. novembra, v Veržeju srečali člani društev general Maister Slovenije in Franjo Malgaj ter potomci Maistrovih borcev, večinoma vnuki in pravnuki, saj otrok živi le še malo ali pa so že zelo stari.</p>
      <p>Zveza društev general Maister, ki je prireditev pripravila ob podpori Občine Veržej in Društva general Maister Veržej, je srečanje pripravilo z namenom druženja, spoznavanja, izmenjave izkušenj iz delovanja društev ter ohranjanjem domoljubnega in zgodovinskega spomina.</p>
      <p>Pred pričetkom srečanja so predsednica Zveze društev general Maister <b>Lučka Lazarev Šerbec</b>, župan Občine Veržej <b>Slavko Petovar</b> in predsednik DGM Veržej <b>Drago Fras</b>, položili venec k spominski plošči Maistrovim borcem z območja občine Veržej na stavbi kulturnega doma.</p>
      <p>Ob začetku slovesnosti v dvorani Janeza Ferenca, so pevci moške vokalne skupine KUD Slavko Oaterc Veržej, pod vodstvom <b>Tatjane Rozmarič Poštrak</b>, zapeli pesem Slovenec sem, v nadaljevanju so prisotne nagovorili župan <b>Slavko Petovar</b>, predsednica ZDGM <b>Lučka Lazarev Šerbec</b> in predsednik DGM Veržej <b>Drago Fras</b>. Zgodovinske okoliščine, ki so pripeljale do odločilnih dogodkov po koncu 1. svetovne vojne, dejstva samih bojev za severno mejo ter delovanje Maistrovih borcev v Prlekiji in na širšem območju, je predstavil profesor <b>Franc Čuš</b>, profesor ljutomerske gimnazije. Novinar in urednik <b>Stane Kocutar</b> je z zvočnimi posnetki predstavil nekaj zgodb potomcev Maistrovih borcev, z nekaterimi prisotnimi pa se je tudi pogovoril v živo.</p>
      <p>S priložnostnim recitalom so prireditev popestrili učenci osnovne šole Veržej.</p>
    </article>
  </body>
</html>