<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%ce%bf-%cf%80%ce%bf%cf%84%ce%ac%ce%bc%ce%b9-%cf%83%cf%84%ce%ad%cf%81%ce%b5%cf%88%ce%b5-%ce%b5%ce%b3%ce%ba%cf%81%ce%af%ce%b8%ce%b7%ce%ba%ce%b5-%ce%b7-%ce%b1%ce%bd%ce%b1%cf%83%cf%84%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T16:54:41+00:00"/>
    <meta property="og:title" content="Το Ποτάμι… στέρεψε: Εγκρίθηκε η αναστολή λειτουργίας του κόμματος"/>
    <meta property="og:description" content="Το τέλος δόθηκε και επίσημα για το Ποτάμι, αφού η κεντρική επιτροπή του κόμματος αποφάσισε και τυπικά την αναστολή της λειτουργίας του."/>
  </head>
  <body>
    <article>
      <h1>Το Ποτάμι… στέρεψε: Εγκρίθηκε η αναστολή λειτουργίας του κόμματος</h1>
      <address>
        <time datetime="2019-11-24T16:54:41+00:00">24 Nov 2019, 16:54</time>
      </address>
      <p>
        <b>Το τέλος δόθηκε και επίσημα για το Ποτάμι, αφού η κεντρική επιτροπή του κόμματος αποφάσισε και τυπικά την αναστολή της λειτουργίας του.</b>
      </p>
      <p>Υπέρ της αναστολής της λειτουργίας του κόμματος τάχθηκε η κεντρική επιτροπή του Ποταμιού, λίγες ημέρες μετά την αντίστοιχη απόφαση του Πολιτικού Συμβουλίου.</p>
      <p>Υπέρ της αναστολής τάχθηκε το 63% των μελών, ενώ κατά το 36%. Μάλιστα, στην ψηφοφορία συμμετείχε το 98% των μελών.</p>
      <p>Αντίστοιχη απόφαση είχε λάβει, πριν λίγες ημέρες, και το Πολιτικό Συμβούλιο του κόμματος.</p>
      <p>«Αναστέλλουμε σήμερα τη λειτουργία μας. Παραμερίζουμε τον εγωισμό μας και στέλνουμε ένα μήνυμα στους 86 χιλιάδες πολίτες που μας ψήφισαν στις ευρωεκλογές. Αλλά και στους 377 χιλιάδες πολίτες που σκίρτησαν μαζί μας την Άνοιξη του ΄15» ανέφερε, μεταξύ άλλων, ο Σταύρος Θεοδωράκης, κατά την ομιλία του.</p>
      <p>«Τους ζητάμε να μην χάσουν αυτό που τους έκανε Ποτάμι. Τους ζητάμε να σκεφθούν αυτά που καταφέραμε. Τα παλιά συνθήματα, οι ρηχές αντιπαραθέσεις, οι αφορισμοί, οι κοκορομαχίες, τα εξυπνακίστικα σχόλια δεν είναι πολιτική»<br/>Και κατέληξε: «Τους ζητάμε, λοιπόν, να βάζουν ψηλά τον πήχη, για τους πολιτικούς. Τους ζητάμε να διεκδικούν, ειλικρίνεια, ευθύτητα, αλήθεια! Ο σπόρος που ρίξαμε, θα φυτρώσει ξανά».</p>
      <p>Υπενθυμίζεται ότι η κρατική επιχορήγηση που έλαβε το «Ποτάμι», ύψους 500.000 ευρώ, έχει δοθεί ως δωρεά στο Πανεπιστήμιο Αθηνών για τη χρηματοδότηση διάφορων προγραμμάτων υποτροφιών.</p>
      <p>Η απόφαση για διακοπή της λειτουργίας της παράταξης, ελήφθη κατόπιν των απογοητευτικών ποσοστών στις πρόσφατες ευρωεκλογές. Άλλωστε, το δυσμενές αποτέλεσμα οδήγησε την ηγεσία στην απόφαση μη συμμετοχής στις βουλευτικές εκλογές του Ιουλίου.</p>
    </article>
  </body>
</html>