<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/24/il-vento-inganna-recchi-la-civitanovese-rovescia-il-risultato-sotto-la-pioggia-foto/1328779/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-24T16:14:39+00:00"/>
    <meta property="og:title" content="Il vento inganna Recchi, la Civitanovese rovescia il risultato sotto la pioggia (FOTO)"/>
    <meta property="og:description" content="PROMOZIONE - Rimonta da tre punti contro il Monticelli in un Polisportivo ridotto in pessime condizioni per il maltempo e le troppe gare disputate. Decisive le reti di Ferrari e Ribichini su rigore"/>
  </head>
  <body>
    <article>
      <h1>Il vento inganna Recchi, la Civitanovese rovescia il risultato sotto la pioggia (FOTO)</h1>
      <h2>PROMOZIONE - Rimonta da tre punti contro il Monticelli in un Polisportivo ridotto in pessime condizioni per il maltempo e le troppe gare disputate. Decisive le reti di Ferrari e Ribichini su rigore</h2>
      <address><time datetime="2019-11-24T16:14:39+00:00">24 Nov 2019, 16:14</time> by <a rel="author">Michele Carbonari</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F24%2Fil-vento-inganna-recchi-la-civitanovese-rovescia-il-risultato-sotto-la-pioggia-foto%2F1328779%2F">Condividi9</a><a href="https://twitter.com/intent/tweet?text=Il+vento+inganna+Recchi%2C++la+Civitanovese+rovescia+il+risultato+++sotto+la+pioggia++%28FOTO%29+&amp;url=https%3A%2F%2Fwww.cronachemaceratesi.it%2F2019%2F11%2F24%2Fil-vento-inganna-recchi-la-civitanovese-rovescia-il-risultato-sotto-la-pioggia-foto%2F1328779%2F">Tweet</a>Email9 Condivisioni</p>
      <p> </p>
      <p>di <b>Michele Carbonari </b>(foto <b>Federico De Marco)</b></p>
      <p>
        <b>La Civitanovese batte in rimonta il Monticelli (2-1) e si conferma al terzo posto del girone B di Promozione. Al Polisportivo perversa il maltempo e il vento condiziona il primo tempo, mentre nella ripresa si aggiunge anche la pioggia. È proprio una folata di Libeccio che inganna Recchi e regala il vantaggio agli ascolani, con Ciuti. Il pareggio rossoblu non tarda ad arrivare e lo realizza Ferrari, premiato da una bella sponda di un ispirato Pistelli.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/civitanovese-monticelli-FDM-2-325x217.jpg"/>
      </figure>
      <p>Nella ripresa Ribichini conquista e realizza il rigore dei tre punti, propiziando nell’occasione l’espulsione del portiere ospite Spinelli (rosso diretto). Resta quindi invariato il distacco dalla Maceratese (-1) e soprattutto dalla capolista Atletico Ascoli (-2), da mettere nel mirino fin dalla prossima partita a Montecosaro. A fine partita i ragazzi di De Filippis raccolgono gli applausi dei tifosi rossoblu, che fuori dal Polisportivo appendono uno striscione di solidarietà nei confronti della città di Venezia: “vicini al popolo veneziano”. Il terreno di gioco del Polisportivo, invece, inizia a sentire il peso delle troppe partite disputate visto che quest’anno oltre alla Civitanovese ospita le gare casalinghe della Sangiustese e alcune del Porto Sant’Elpidio.</p>
      <figure>
        <img src="https://cdn.cronachemaceratesi.it/wp-content/uploads/2019/11/civitanovese-monticelli-FDM-1-325x217.jpg"/>
        <figcaption>Il Monticelli festeggia dopo il gol del vantaggio</figcaption>
      </figure>
      <p>La cronaca. La Civitanovese ritrova tra i titolari Martins in difesa e Galdenzi, oggi esterno di centrocampo al posto di Miramontes (in panchina per scelta tecnica) per dar spazio a Ribichini e ad un positivissimo Pistelli, che al 9′ Pistelli controlla e spara alto sugli sviluppi di un corner. Tre minuti dopo, ancora lui sfonda sulla destra e serve basso per Vechiarello che manda fuori di un soffio un rigore in movimento. All’improvviso il Monticelli passa in vantaggio: leggermente defilato, al 16′, Ciuti lascia partire un traversone che con l’aiuto del vento beffa Recchi (in difficoltà in altre due circostanze, bravo e fortunato a salvarsi in angolo).</p>
      <figure>
        <img src="https://cdn.cronachemaceratesi.it/wp-content/uploads/2019/11/civitanovese-monticelli-FDM-5-325x192.jpg"/>
      </figure>
      <p>La risposta della Civitanovese è immediata: quattro giri di lancette e Pistelli chiude la triangolazione con Ferrari, il quale entra in area e trafigge Spinelli. In seguito i rossoblu ci provano senza l’esito sperato con il bel gesto tecnico di Pistelli (rovesciata alta) e Ferrari (out di testa). La Civitanovese spinge forte fin dalle prime battute della ripresa, sotto la pioggia che aveva risparmiato il primo tempo: Mercanti sfiora la traversa dal limite dell’area. Al 7′ Ribichini va dritto in porta leggermente defilato, Scielzo lo atterra e viene ammonito, nonostante ci fossimo gli estremi per il cartellino rosso. Al minuto numero undici lo stesso Ribichini fallisce clamorosamente da due passi. Al 19′ Ribichini prende il tempo ad Acciarri e si invola verso Spinelli che lo atterra: espulsione per il portiere e calcio di rigore per la Civitanovese. L’attaccante di Corridonia batte centralmente e supera il neoentrato Pantaloni. È 2-1 Civitanovese, rimonta completata. La partita non regala molte altre emozioni, a parte le due staffilate di Vechiarello che si spengono di poco a lato e la conclusione a porta vuota di Carrion, deviata in angolo da un difensore ospite.</p>
      <figure>
        <img src="https://cdn.cronachemaceratesi.it/wp-content/uploads/2019/11/civitanovese-monticelli-FDM-13-325x210.jpg"/>
      </figure>
      <p><b>Il tabellino</b>:</p>
      <p><b>CIVITANOVESE</b>: Recchi 5,5; Smerilli 6, Martins 6 (17′ s.t. Miramontes 6), Santoro 6, Del Moro 6; Ferrari 6,5 (33′ s.t. D. Salvati s.v.), Mercanti 6,5, Vechiarello 6,5, Galdenzi 6 (36′ s.t. Catinari s.v.); Ribichini 7 (27′ s.t. Carrion 6), Pistelli 7 (41′ s.t. M. Salvati s.v.). A disp.: Lorenzetti, Doda, Severini, Maggi. All.: De Filippis.</p>
      <p><b>MONTICELLI</b>: Spinelli 5,5; Acciarri 5,5, Scielzo 6, Talucci 6 (25′ s.t. Cuomo 5,5); Tazi 5,5, Bruni 6 (45′ s.t. Caringola s.v.), Melchionna 6 (25′ s.t. Capriotti 5,5), Bah Ousman 6, Calvaresi 5,5 (20′ s.t. Pantaloni 6); Ciuti 6 (33′ s.t. De Luca s.v.), Lazzarini 5. A disp.: Manca, Alijevic, Maselli. All.: Fusco.</p>
      <p><b>TERNA ARBITRALE</b>: Mancini della sezione di Macerata (Aureli della sezione di San Benedetto del Tronto – Cosignani della sezione di San Benedetto del Tronto)</p>
      <p><b>RETI</b>: 16′ p.t. Ciuti, 20′ p.t. Ferrari, 21′ s.t. Ribichini (rig.)</p>
      <p><b>NOTE</b>: spettatori: 250 circa. Ammoniti: Bruni, Scielzo, Acciarri, Vechiarello, . Espulso: 19′ s.t. Spinelli (fallo da ultimo uomo). Angoli: 10-5. Recupero: 6′ (0’+6′).</p>
      <figure>
        <img src="https://cdn.cronachemaceratesi.it/wp-content/uploads/2019/11/civitanovese-monticelli-FDM-7-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/civitanovese-monticelli-FDM-8-650x433.jpg"/>
        <figcaption>Mister De Filippis</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/civitanovese-monticelli-FDM-10-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/civitanovese-monticelli-FDM-16-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/civitanovese-monticelli-FDM-11-650x434.jpg"/>
      </figure>
    </article>
  </body>
</html>