<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216018/Oldambt-wil-Booneschanskerbrug-volgend-jaar-alsnog-vervangen"/>
    <meta property="og:site_name" content="RTV Noord"/>
    <meta property="article:published_time" content="2019-11-24T16:52:00+00:00"/>
    <meta property="og:title" content="Oldambt wil Booneschanskerbrug volgend jaar alsnog vervangen"/>
    <meta property="og:description" content="De gemeente Oldambt wil de Booneschanskerbrug bij het buurtschap Booneschans alsnog vervangen. De gemeentebestuur wil daarvoor geld uit het kunstwerkenpotje halen."/>
  </head>
  <body>
    <article>
      <h1>Oldambt wil Booneschanskerbrug volgend jaar alsnog vervangen</h1>
      <address><time datetime="2019-11-24T16:52:00+00:00">24 Nov 2019, 16:52</time> by <a rel="author">Martijn Folkers</a></address>
      <p>De gemeenteraad van Oldambt besloot ruim twee jaar geleden dat de brug, die Klein Ulsda met Bad Nieuweschans verbindt, te onveilig was om in gebruik te laten voor motorverkeer. Er kwamen betonblokken voor te liggen en daarmee was de brug alleen nog toegankelijk voor fietsers en voetgangers.</p>
      <h3>Te krap budget</h3>
      <p>Daarop wilde Oldambt de brug vervangen, maar het budget dat daarvoor begroot was - zo'n 800.000 euro - bleek te klein. Met acht ton op de plank meldde zich geen enkele aannemer bij de aanbestedingsprocedure, vertelt wethouder Bard Boon (Partij voor het Noorden).</p>
      <p>'Door alle veranderingen in de bouw en de prijzen in de bouw was het bedrag waarvoor wij het konden wegzetten niet voldoende', vertelt hij.</p>
      <blockquote>We gaan de reserve voor kunstwerken aanspreken, als de gemeenteraad er tenminste mee akkoord gaat<cite>Bard Boon - wethouder</cite></blockquote>
      <p>Maar Oldambt heeft nu toch een extra potje van 200.000 euro gevonden. 'We hebben nog een reserve voor kunstwerken. Die reserve gaan we aanspreken, als de gemeenteraad er tenminste mee akkoord gaat', legt Boon uit.</p>
      <h3>Semi-vaste brug</h3>
      <p>Boon verwacht dat de nieuwe brug volgend jaar wordt aangelegd. Het wordt volgens de wethouder een zogeheten semi-vaste brug.</p>
      <p>'Dat betekent dat boten met een staande mast niet onder de brug door kunnen varen. Maar dat heeft ook niet zoveel zin, want verderop ligt een brug die ook niet omhoog kan.'</p>
      <related>
        <h4>Lees ook:</h4>
        <a href="https://www.rtvnoord.nl/nieuws/214193/Booneschanskerbrug-al-twee-jaar-gestremd-Oldambt-moet-terug-naar-de-tekentafel"/>
        <a href="https://www.rtvnoord.nl/nieuws/205140/Wanhoopspoging-voor-onveilige-brug-Doe-recht-aan-de-historie"/>
        <a href="https://www.rtvnoord.nl/nieuws/180881/Gevaarlijke-Booneschanskerbrug-wordt-vervangen"/>
      </related>
    </article>
  </body>
</html>