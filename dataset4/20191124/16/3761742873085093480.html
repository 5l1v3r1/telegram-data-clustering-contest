<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezine.se/intervjuer/the-farewell-regissoren-inspirerades-av-svensk-film"/>
    <meta property="og:site_name" content="MovieZine"/>
    <meta property="article:published_time" content="2019-11-24T16:00:39+00:00"/>
    <meta property="og:title" content="”The Farewell”-regissören inspirerades av svensk film"/>
    <meta property="og:description" content="Lulu Wang om regissörerna som påverkat henne: ”Alla mina favoriter är skandinaver.”"/>
  </head>
  <body>
    <article>
      <h1>”The Farewell”-regissören inspirerades av svensk film</h1>
      <address><time datetime="2019-11-24T16:00:39+00:00">24 Nov 2019, 16:00</time> by <a rel="author">Alexander Dunerfors</a></address>
      <p>
        <b>Lulu Wang om regissörerna som påverkat henne: ”Alla mina favoriter är skandinaver.”</b>
      </p>
      <p>”The Farewell” har blivit en av årets stora indiesnackisar, efter premiären i Sundance i början av 2019. Awkwafina spelar huvudrollen som en ung kinesisk-amerikansk kvinna, som åker hem till Kina för att umgås sin döende farmor. Men ingen har berättat för farmor att hon har tre månader kvar att leva.</p>
      <p>Lulu Wangs dramakomedi <a href="https://www.moviezine.se/movies/the-farewell">”The Farewell”</a> blev en av de mest publikhyllade filmerna under nyligen avslutade Stockholms filmfestival. Hon blir glad av att höra det, när vi pratas vid på telefon:</p>
      <p>- Jag älskar den svenska publiken! De flesta av mina favoritregissörer är skandinaviska. Inte minst Ruben Östlund. ”Turist” var en stor inspiration för mig på ”The Farewell”. Roy Andersson och Lukas Moodysson har också påverkat mig. Jag är ett stort fan av skandinaviska filmskapare och deras känsla för humor!</p>
      <p>- Ni har också gjort en av mina favoritreklamfilmer på senare år, där <a href="https://www.youtube.com/watch?v=oHo8-Aynk3M">en flashmob sjunger ”tack”</a>. Det är en sådan slags film som jag skulle vilja göra. Jag hoppas filmen går hem i Sverige, säger Lulu Wang.</p>
      <figure>
        <img src="https://mz-prod.s3.amazonaws.com/uploads/photo/file/361499/large_d6b6ec321a30eac76e64d2c513cb0859-lulu-wang-farewell.jpg"/>
      </figure>
      <p>
        <i>Lulu Wang på inspelningen.</i>
      </p>
      <p>
        <b>Filmen bygger på ”en faktisk lögn” enligt texten i början. Berätta, vad är sant och vad är fiktion?</b>
      </p>
      <p>- Emotionellt sett är det baserat på vad som faktiskt hände inom min familj. Men jag ändrade vissa detaljer. Det viktiga för mig var att fånga den emotionella sanningen. Det är pinsamheterna och spänningen och förväntningarna och rädslan inom familjen som driver filmen.</p>
      <p>
        <b>Awkwafina är så bra, och så lätt att relatera till i huvudrollen. Hur var det för dig att skriva en karaktär som bygger på dig själv?</b>
      </p>
      <p>- När jag skrev karaktären tänkte jag mest på vad var viktigt för filmen och historien. Att hon är singel. Att hon kämpar med karriären. Och att familjen ser henne som en outsider, det svarta fåret. Någon som kan avslöja sanningen vilken sekund som helst.</p>
      <p>- När jag hittade Awkwafina sa jag till henne: ”Du ska inte försöka härma mig.” Hon spelar inte mig. Billi är en karaktär som delar en liknande bakgrund, hon är lika amerikaniserad som jag är. Hon har liknande perspektiv och är på samma plats i livet. Hennes förflutna är borta och hon vet inget om sin framtid. Hon känner sig misslyckad.</p>
      <p>
        <b>Vad vill du att publiken ska ta med sig från filmen?</b>
      </p>
      <p>- Jag hoppas den svenska publiken blir förälskade i den här familjen. Jag hoppas de skrattar och tycker den är kul. Jag hopas de blir tillräckligt rörda för att ringa sina egna familjer, sina far- och morföräldrar, och alla som de kanske inte ser tillräckligt ofta.</p>
      <figure>
        <video src="https://s3-eu-west-1.amazonaws.com/dev.trailers.moviezine.se/uploads/b2df34ae3322d4d20f9d2eace7c6c915-farewell.mp4"/>
      </figure>
      <p>
        <i>"The Farewell" får svensk biopremiär 10 januari.</i>
      </p>
      <related>
        <h4>Relaterade artiklar</h4>
        <a href="https://www.moviezine.se/nyheter/feelgood-snackisen-the-farewell-pa-svensk-bio-i-vinter"/>
        <a href="https://www.moviezine.se/nyheter/sundance-favoriter-2019"/>
      </related>
    </article>
  </body>
</html>