<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/vretanikes-ekloges-oi-syntiritikoi-aggizoyn-se-nea-dimoskopisi-to-47-enanti28-ton-ergatikon/"/>
    <meta property="og:site_name" content="economico.gr"/>
    <meta property="article:published_time" content="2019-11-24T16:27:23+00:00"/>
    <meta property="og:title" content="Βρετανικές εκλογές: Οι Συντηρητικοί αγγίζουν σε νέα δημοσκόπηση το 47% έναντι 28% των Εργατικών"/>
    <meta property="og:description" content="Μπόρις και πάλι Μπόρις! Αυτή φαίνεται να είναι η διάθεση που επικρατεί στη Βρετανία την προκειμένη χρονική στιγμή καθώς σε χθεσινή δημοσκόπηση της Opinium, οι Τόρις εκτοξεύονται στο 47% με τους Εργατικούς του Τζέρεμι Κόρμπιν να κατρακυλούν στο 28%."/>
  </head>
  <body>
    <article>
      <h1>Βρετανικές εκλογές: Οι Συντηρητικοί αγγίζουν σε νέα δημοσκόπηση το 47% έναντι 28% των Εργατικών</h1>
      <address><time datetime="2019-11-24T16:27:23+00:00">24 Nov 2019, 16:27</time> by <a rel="author">Alex Panagiotopoulos</a></address>
      <p><b>Μπόρις και πάλι Μπόρις!</b> Αυτή φαίνεται να είναι η διάθεση που επικρατεί στη Βρετανία την προκειμένη χρονική στιγμή καθώς σε χθεσινή δημοσκόπηση της Opinium, οι Τόρις εκτοξεύονται στο 47% με τους Εργατικούς του <b>Τζέρεμι Κόρμπιν</b> να κατρακυλούν στο 28%.</p>
      <p>Οπως αναφέρει ο <a href="https://www.theguardian.com/politics/2019/nov/23/tories-renewed-poll-boost-brexit-party-candidates-pull-out-opinium-observer">Guardian</a>, οι Συντηρητικοί, τρεις εβδομάδες πριν τις εκλογές καταγράφουν προβάδισμα 19 ποσοστιαίων μονάδων έναντι των Εργατικών με το κλίμα να είναι -εκτός συγκλονιστικού απροόπτου- μη αναστρέψιμο.</p>
      <p>Σήμερα (Κυριακή) ο πρωθυπουργός και πρόεδρος των Συντηρητικών<b> Μπορις Τζόνσον</b>, αναμένεται να ανακοινώσει τους προγραμματικούς στόχους της παράταξής του για τις επικείμενες εκλογές.</p>
      <p>Θυμίζουμε ότι στις εκλογές του 2017 τα ποσοστά της προκατόχου του Τζόνσον, Τερέζα Μέι, είχαν καταρεύσει μετά την ανακοίνωση του προγράμματός της με αποτέλεσμα αρκετοί βουλευτές των συντηρητικών είναι εξαιρετικά αγχωμένοι για την εξέλιξη της σημερινής ημέρας.</p>
      <p>Παρά τις όποιες ανησυχίες, ο Μπόρις φαίνεται να έχει καταφέρει να συσπειρώσει το κόμμα. Καθοριστικό ρόλο στο άνοιγμα τις ψαλίδας μεταξύ Συντηρητικών και Εργατικών έχει παίξει και το γεγονός ότι το κόμμα Brexit με επικεφαλής τον <b>Νάιτζελ Φάρατζ</b> δεν θα κατεβάσει υποψήφιους σε περιοχές που εκλέγονται παραδοσιακά βουλευτές των Συντηρητικών.</p>
      <p>Οι τελευταίες διαρροές όσων αφορά το μανιφέστο Τζόνσον, κάνουν λόγο για μη αύξηση στους φόρους τουλάχιστον για την επόμενη πενταετία καθώς και την εισροή μεγάλων κεφαλαίων στο εθνικό σύστημα υγείας της Βρετανίας NHS.</p>
    </article>
  </body>
</html>