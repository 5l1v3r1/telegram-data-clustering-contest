<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Ceske-vojaky-v-Afghanistanu-cekaji-na-Vanoce-darky-Privezl-jim-je-ministr-604536"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T16:58:00+00:00"/>
    <meta property="og:title" content="České vojáky v Afghánistánu čekají na Vánoce dárky. Přivezl jim je ministr"/>
    <meta property="og:description" content="České vojáky na základně Bagrám v Afghánistánu čeká na Vánoce bohoslužba, společné posezení i rozbalování dárků. Přesnou podobu ale čeští vojáci teprve vymýšlejí. Řekli to českým novinářům na Bagrámu při páteční návštěvě ministra Lubomíra Metnara (za ANO), jenž jim do Afghánistánu přivezl časné vánoční dárky, napsala ČTK."/>
  </head>
  <body>
    <article>
      <h1>České vojáky v Afghánistánu čekají na Vánoce dárky. Přivezl jim je ministr</h1>
      <address>
        <time datetime="2019-11-24T16:58:00+00:00">24 Nov 2019, 16:58</time>
      </address>
      <p>
        <b>České vojáky na základně Bagrám v Afghánistánu čeká na Vánoce bohoslužba, společné posezení i rozbalování dárků. Přesnou podobu ale čeští vojáci teprve vymýšlejí. Řekli to českým novinářům na Bagrámu při páteční návštěvě ministra Lubomíra Metnara (za ANO), jenž jim do Afghánistánu přivezl časné vánoční dárky, napsala ČTK.</b>
      </p>
      <p>Na Bagrámu má česká armáda především strážní rotu, kterou tvoří asi 170 vojáků. Zajišťují ochranu základny, často proto vyjíždějí za její brány do několikakilometrové vzdálenosti. Jak poznamenal zástupce velitele strážní roty P. H. (celá jména vojáků armáda z bezpečnostních důvodů neudává), na plnění tohoto úkolu nic nezmění ani vánoční svátky.</p>
      <p>Přesto se čeští vojáci, stejně jako jejich předchůdci v minulých letech, chystají Vánoce připomenout. Podle P. H. se pro čety, které zrovna nebudou na hlídce mimo základnu nebo nebudou mít pohotovost, připraví setkání, jehož se případně zúčastní i další koaliční vojáci. Při té příležitosti by si mohli otevřít dárky.</p>
      <p>„Nebo si jenom posedíme, ono to občas stačí k takové dobré pohodě a trošku ke změně stereotypu, sednout si, otevřít si alespoň to nealko pivo, popovídat si, na chvilku zapomenout, že jsme tady,“ řekl ČTK. Čeká, že strážní rota na Bagrámu udrží zvyklosti předchůdců a na Štědrý den si pustí pohádky či film a pod stromečkem si její příslušníci zazpívají koledy.</p>
      <p>Mezi hlavní organizátory vánočního programu bude patřit vojenský kaplan M. N. Televizi Prima a ČTK řekl, že jeho podrobnosti zatím nechystají. „Nepřipravujeme žádný projekt, jak Vánoce mají vypadat, asi bude nějaká bohoslužba, kterou bych chtěl jako feldkurát odsloužit v podobném duchu, ať je veselo,“ připomněl slavnou scénku z Dobrého vojáka Švejka od Jaroslava Haška. Podle kaplana jsou vojenské Vánoce spíše veselé. „Jsme spíš veselejší typy než sentimentální,“ poznamenal.</p>
      <p>Dolehne-li na někoho smutek a odloučení od rodiny, „padre“, jak říkají kaplanovi vojáci, spoléhá na vzájemnou kamarádskou pomoc a solidaritu.</p>
      <p>„Když je nejhůř a kamarád nepodrží kamaráda, tak přijdou a zaklepou mi na dveře,“ podotkl kaplan, který má kromě náboženských otázek u jednotky hlavně z nevěřících vojáků na starosti i psychologické záležitosti.</p>
      <p>Českým vojákům na spojeneckou leteckou základnu Bagrám v pátek přivezl Metnar drobné dárky. „Balíčky a takové ty dárky, které potřebují, které jim nejvíce chybějí,“ řekl novinářům. Vojákům podle něj nejvíce schází dobrý český chleba. Už v minulosti proto dostali domácí pekárny a mohou si ho sami upéct. Nyní jim ministr ve vládním speciálu přivezl například konvektomat, aby si mohli sami uvařit jídlo.</p>
      <p>Vojáci se mohou těšit i na dárky od anonymních dárců z řad veřejnosti. Lidé balíčky posílají na základny jako poděkování za službu vojáků na vlastní náklady nebo prostřednictvím armády. Ta spolupracuje s facebookovou skupinou Podporujeme vojáky ČR. Podle spoluzakladatelky této skupiny Dany Liškové Švábové lidé do balíčků dávají cukrovinky, potraviny, ale i obrázky nebo vánoční přání od dětí.</p>
      <p>„Zasíláním anonymních balíčků dávají občané najevo, že si práce našich vojáků v zahraničí váží a podporují je. Pro vojáky je důležité, aby věděli, že si jejich spoluobčané velmi cení toho, co pro svoji vlast dělají,“ uvedla Lišková Švábová na armádním webu.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Ceska-armada-ukonci-v-breznu-v-Afghanistanu-ostrahu-spojenecke-zakladny-604389"/>
        <a href="https://www.parlamentnilisty.cz/arena/monitor/Ministr-obrany-Lubomir-Metnar-prijel-podporit-ceske-vojaky-do-Afghanistanu-604388"/>
        <a href="https://www.parlamentnilisty.cz/arena/monitor/Smrt-Zeman-si-delal-srandu-z-Macrona-Pred-generaly-604072"/>
        <a href="https://www.parlamentnilisty.cz/arena/monitor/Lidovec-Vyborny-Zmente-volebni-system-pro-blaho-volicu-Kdo-by-hodne-ztratil-Babis-603401"/>
      </related>
    </article>
  </body>
</html>