<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/automoto/1563096/ilon-mask-meta-to-fiasko-me-to-cybertruck-echoyme-idi-150000-paraggelies"/>
    <meta property="og:site_name" content="NOOZ."/>
    <meta property="article:published_time" content="2019-11-24T16:42:00+00:00"/>
    <meta property="og:title" content="Ίλον Μασκ μετά το φιάσκο με το Cybertruck: Έχουμε ήδη 150.000 παραγγελίες"/>
    <meta property="og:description" content="Η Tesla έχει ήδη καταγράψει σχεδόν 150.000 παραγγελίες για το φουτουριστικό ηλεκτρικό pick up της, διαβεβαίωσε ο επικεφαλής της Ίλον Μασκ, δύο ημέρες μετά την παρουσίαση του οχήματος, που κατέληξε σε φιάσκο έπειτα από την αποτυχημένη επίδειξη της αντοχής του αυτοκινήτου."/>
  </head>
  <body>
    <article>
      <h1>Ίλον Μασκ μετά το φιάσκο με το Cybertruck: Έχουμε ήδη 150.000 παραγγελίες</h1>
      <address>
        <time datetime="2019-11-24T16:42:00+00:00">24 Nov 2019, 16:42</time>
      </address>
      <p>
        <b>Η Tesla έχει ήδη καταγράψει σχεδόν 150.000 παραγγελίες για το φουτουριστικό ηλεκτρικό pick up της, διαβεβαίωσε ο επικεφαλής της Ίλον Μασκ, δύο ημέρες μετά την παρουσίαση του οχήματος, που κατέληξε σε φιάσκο έπειτα από την αποτυχημένη επίδειξη της αντοχής του αυτοκινήτου.</b>
      </p>
      <p>Κατά τη διάρκεια του σόου, την Πέμπτη, στο <b>Λος Άντζελες</b>, ένας συνεργάτης της εταιρείας πέταξε ένα μεταλλικό αντικείμενο στο θωρακισμένο παράθυρο του <b>Cybertruck</b>, του οποίου, όμως, το τζάμι έσπασε, αιφνιδιάζοντας τον Ίλον Μασκ.</p>
      <p>Μια δεύτερη απόπειρα είχε ως αποτέλεσμα να σπάσει ένα <b>άλλο τζάμι</b>.</p>
      <p>Την Παρασκευή, οι μετοχές της Tesla κατέγραψαν<b> πτώση 6,1% </b>μετά το φιάσκο.</p>
      <p>Όμως, χθες Σάββατο, ο Ίλον Μασκ έγραψε στο <b>Twitter</b>: «Ήδη, 146.000 παραγγελίες για το Cybertruck, το 42% για διπλό κινητήρα, το 41% για τριπλό και το 17% για απλό κινητήρα».</p>
      <p>Όλο αυτό, χωρίς «καμία διαφημιστική καμπάνια ούτε προπληρωμές» συμπλήρωσε ο δισεκατομμυριούχος, που είναι επίσης διευθύνων σύμβουλος της SpaceX.</p>
      <p>Στον <b>ιστότοπό</b> της, η Tesla προσφέρει στους υποψήφιους αγοραστές να κάνουν παραγγελία ενός εκ των τριών μοντέλων που διατίθενται, με αρχική τιμή τα <b>39.900 δολάρια</b>, με αντάλλαγμα το συμβολικό ποσό, «που μπορεί να επιστραφεί», των 100 δολαρίων.</p>
      <p>Είναι επομένως αδύνατο να πει κανείς πόσες από αυτές τις προπαραγγελίες θα μετατραπούν σε οριστικές παραγγελίες.</p>
    </article>
  </body>
</html>