<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903139.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T16:53:00+00:00"/>
    <meta property="og:title" content="اختلال در کد #۶۳۶۹* امروز رفع می‌شود"/>
    <meta property="og:description" content="به گزارش ایسنا، حسین میرزایی با بیان اینکه با توجه به اختلال پیش آمده در کد دستوری  #۶۳۶۹* برای ثبت درخواست جاماندگان بسته حمایتی مشترک تلفن همراه اول اظهار کرد: با توجه به بیانیه وزارت ارتباطات این اختلال قطعا امروز رفع خواهد شد."/>
  </head>
  <body>
    <article>
      <h1>اختلال در کد #۶۳۶۹* امروز رفع می‌شود</h1>
      <address>
        <time datetime="2019-11-24T16:53:00+00:00">24 Nov 2019, 16:53</time>
      </address>
      <p>سخنگوی ستاد شناسایی مشمولان طرح حمایت معیشتی وزارت رفاه ضمن اشاره به فعال نشدن کد دستوری #۶۳۶۹* در اپراتورهای تلفن همراه اول گفت: این اختلال قطعا امروز رفع می‌شود.</p>
      <p>به گزارش ایسنا، حسین میرزایی با بیان اینکه با توجه به اختلال پیش آمده در کد دستوری  #۶۳۶۹* برای ثبت درخواست جاماندگان بسته حمایتی مشترک تلفن همراه اول اظهار کرد: با توجه به بیانیه وزارت ارتباطات این اختلال قطعا امروز رفع خواهد شد.</p>
      <p>به گفته وی تاکنون ۳۰۵ هزار کدملی در سامانه ثبت شده که از این تعداد ۷۰ درصد مشترک ایرانسل، ۱۰ درصد رایتل و مابقی برای سایر اپراتورها هستند.</p>
      <p>وی با تاکید بر اینکه اختلال ایجاد شده قطعا امروز رفع می‌شود، یادآور شد: شهروندان و متقاضیان نگران نباشند و چرا که مهلت ۱۰ روزه‌ای برای ثبت درخواست آنها در سامانه و از طریق کد دستوری ذکر شده پیش‌بینی شده است لذا در روزهای آتی می‌توانند درخواست خود را ثبت کنند.</p>
      <p>میرزایی همچنین تاکید کرد که با توجه به بررسی وضعیت مالی درخواست دهندگان بسته حمایتی از طریق آزمون وسع، درصد خطا برای بررسی اطلاعات بسیار کم است گفت: پس از بررسی‌های لازم از طریق آزمون و در صورت لزوم، بسته حمایتی به متقاضیان تعلق می‌گیرد این در حالیست که تمامی ایرانیان سرپرست خانوار می‌توانند درخواست خود را ثبت کنند.</p>
      <p>وی در گفت‌وگو با شبکه خبر، همچنین از شهروندان خواست تا به هیچ وجه مراجعه حضوری به وزارت رفاه و ادارات رفاه استانها، کمیته امداد، بهزیستی و ... نداشته باشند.</p>
      <p>این در حالیست که حامد شمس، رئیس مرکز روابط عمومی و اطلاع رسانی وزارت تعاون، کار و رفاه اجتماعی ضمن اشاره به فعال نشدن کد دستوری #۶۳۶۹* در برخی اپراتورهای تلفن همراه بالاخص همراه اول، وزارت ارتباطات و فناوری ارتباطات را مسئول پاسخگویی اختلال پیش آمده دانست.</p>
      <p>وی با اشاره به عدم رفع اختلال ایجاد شده در  کد دستوری مذکور علی‌رغم اطلاع‌رسانی‌های چندباره در این زمینه تاکید کرد: وزارت ارتباطات باید در این باره پاسخگوی متقاضیان باشد.</p>
    </article>
  </body>
</html>