<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Americki-fudbal/NFL/a315527-NFL-na-SK-Borba-za-plej-of-u-punom-jeku.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T16:14:00+00:00"/>
    <meta property="og:title" content="NFL na SK: Borba za plej-of u punom jeku"/>
    <meta property="og:description" content="Poslednja je nedelja u novembru, sve je bliže kraj regularnog dela prvenstva i svaka pobeda ima veliki značaj za timove koji su još u igri za plej-of. U obe konferencije su moguće promene na svim pozicijama nakon ovog kola koje donosi puno uzbuđenja i dobrih utakmica."/>
  </head>
  <body>
    <article>
      <h1>NFL na SK: Borba za plej-of u punom jeku</h1>
      <h2>Poslednja je nedelja u novembru, sve je bliže kraj regularnog dela prvenstva i svaka pobeda ima veliki značaj za timove koji su još u igri za plej-of. U obe konferencije su moguće promene na svim pozicijama nakon ovog kola koje donosi puno uzbuđenja i dobrih utakmica.</h2>
      <address><time datetime="2019-11-24T16:14:00+00:00">24 Nov 2019, 16:14</time> by <a rel="author">Mihailo Stefanović</a></address>
      <figure>
        <img src="https://sportklub.rs/Picture/170371/jpeg/Nju-Orleans-Sejnts.jpg"/>
        <figcaption>
          <cite>Julio Aguilar, Getty images</cite>
        </figcaption>
      </figure>
      <p>Kao i uvek, na kanalima Sport Kluba vas čeka pet direktnih prenosa u nedeljnom programu.<br/><br/>Od 19 časova na SK 2 možete pogledati derbi južne divizije NFC, duel Nju Orleans Sejntsa i Karolina Pantersa. Sejntsi imaju skor 8-2 i pobedili su Bakanirse u prošlom kolu nakon neočekivanog poraza od Atlante. Duel sa Pantersima je bitan, ne toliko za prvo mesto u diviziji, jer je skoro sigurno da će Sejntsi ući u plej-of, već za jedno od prva dva mesta u konferenciji, ako Pekersi i Sihoksi pobede četiri tima u NFC će imati skor 9-2. Sejntsi kod kuće igraju jako dobro, Majkl Tomas nakon 10 utakmica ima više od 90 hvatanja, prvi je u istoriji NFL kome je to pošlo za rukom, a prvi je i po broju uhvaćenih jardi ove sezone sa 1141. Odbrana Sejntsa je među najboljima kada je u pitanju zaustavljanje trčanja, ali se ove sezone nisu susreli sa raning bekom kakav je Kristijan Mekefri. Jedan od kandidata za MVP nagradu ove sezone je već istrčao 1059 jardi, uhvatio preko 500 i postigao 14 tačdaunova, ali ponekad izgleda kao da nema podršku saigrača. Kajl Alen, kvoterbek koji menja Kema Njutna skoro da ima isti odnos bačenih tačdaunova i presečenih dodavanja, nakon sjajnog starta sezone Pantersi su dobili samo jedan od poslednja četiri meča, a deluje da su na pragu novog poraza.<br/><br/>U istom terminu na SK 4 Filadelfija Iglsi dočekuju Sijetl Sihokse u utakmici koja bi mogla da odluči da li će momci iz grada bratske ljubavi u doigravanje. Filadelfija ima ozbiljan problem u napadu, povrede Olšona Džefrija i Dešona Džeksona potpuno su poremetile Karsona Venca, Zek Erc i Nelson Agolor ne igraju na onom nivou koji je potreban Iglsima da bi pobeđivali, a podatak da Majkl Tomas sam ima više hvatanja i uhvaćenih jardi od svih hvatača Iglsa zajedno govori da će domaći tim morati da se osloni na odbranu i na trčanje. Sihoksi su dobili San Francisko i jurišaće na pobedu protiv File u nadi da će im već ove nedelje Pekersi doneti prvo mesto u diviziji. Rasel Vilson je jedan od glavnih kandidata za MVP, igra najbolju sezonu u karijeri i u svim neizvesnim utakmicama ove sezone je pronašao način da njegov tim zabeleži pobedu. Pitanje je da li će Tajler Loket igrati, ali ponekad deluje da Vilsonu nije bitno ko su mu hvatači. Od poslednjih pet utakmica Sijetl je izgubio samo jednu i to od zahuktalih Rejvensa, tako da su favoriti i na ovom meču.<br/><br/>Od 22:05 na SK HD čeka vas divizijski obračun Tenesi Tajtansa i Džeksonvil Džeguarsa. Tajtansi imaju skor 5-5 i nemaju pobedu u diviziji ove sezone, tako da je ovo prava prilika da ponovo dođu u plus i da pojure Vajld Kard mesto. Tajtansi su u svojoj poslednjoj utakmici dobili Čifse, inače prva pobeda ove sezone koju su zabeležili protiv tima sa pozitivnim skorom, Rajan Tenehil deluje kao bolja opcija od Mariote na kvoterbeku, Derik Henri je istrčao više od 800 jardi ove sezone, a još se pamti utakmica protiv Džeksonvila prošle godine kada je postigao 4 tačdauna uz 238 jardi trčanjem. Mnogo više se očekivalo od Džeksonvila nakon povratka Nika Folsa, ali Džeguarsi nisu ništa pokazali prethodne nedelje protiv Koltsa, štaviše poraz od 33-13 ih je ozbiljno udaljio od plej-ofa i pokazao mnogo nesigurnosti u igri. Tenesi im nije zadao previše muke u drugoj nedelji, taj meč su Džeguarsi dobili rezultatom 20-7, ali sad putuju u Nešvil i suočiće se sa drugim timom u odnosu na početak sezone. Tenesi je blagi favorit, ali nekako deluje da bi i ove sezone mogli da ostanu kratki u trci za doigravanjem.</p>
      <figure>
        <img src="https://sportklub.rs/Picture/170370/jpeg/San-Francisko-49ers.jpg"/>
        <figcaption>
          <cite>Getty Images/Lachlan Cunningham</cite>
        </figcaption>
      </figure>
      <p>Od 22:25 na SK 2 gledaćete jedan od derbija ovog kola, okršaj Nju Ingland Petriotsa i Dalas Kaubojsa. Bez obzira na sjajne partije koje pruža odbrana Petsa, napad se dosta muči u poslednje vreme, toliko da je jedini pas za tačdaun protiv Iglsa bacio Džulijan Edelman. Ajzea Vin se vraća i to bi Brejdiju moglo da kupi koju sekundu više protiv agresivne odbrane Kaubojsa, ali će i ove nedelje problem biti roviti hvatači. Sa druge strane Kaubojsi će igrati bez Lejtona Vander Eša u odbrani, ali kompletni u napadu, tako da ih čeka pravi ispit protiv najbolje odbrane lige. Petriotsi nisu izgubili kod kuće na poslednjih 17 utakmica, ove godine su ih pobedili samo Rejvensi i to zahvaljujući igri po zemlji, tako da će biti zanimljivo videti kakvu su taktiku spremili momci iz Teksasa. Preskot igra dobro ove sezone, ima najviše prebačenih jardi u ligi, 3221 uz 21 tačdaun, još tri je dodao trčanjem, Ezikijel Eliot ima više od 800 jardi trčanjem i osam tačdaunova ove sezone, dok prva hvatačka opcija Amari Kuper ima skoro 900 jardi hvatanjem i sedam tačdaunova. Ako neko ima oružja potrebna da se savladaju Petriotsi to su Kaubojsi, ali u ovo doba godine na gostujućem terenu po hladnoći, uz podatak da ove sezone nisu dobili tim sa pobedničkim skorom...deluje kao 18. pobeda u nizu na domaćem terenu za Petse.<br/><br/>Poslednju utakmicu u nedeljnom prenosu možete pogledati na SK 1 od 02:20 posle ponoći, San Francisko Fortinajnersi će ugostiti Grin Bej Pekerse a pobednik ove utakmice će se naći na samom vrhu NFC. Najnersi su izgubili samo od Sijetla ove sezone i bez obzira na nešto neubedljivije partije protiv Kardinalsa deluje da je ovo njihova godina. Džordž Kitl i Emanuel Senders bi mogli da se vrate na teren večeras, obojica su pod znakom pitanja, Met Brida i kiker Robi Gold će verovatno preskočiti ovaj meč, dok iskusni levi tekl Džo Stejli i Di Ford neće igrati. Bez obzira što i jedni i drugi imaju solidne napade i po par ofanzivnih pro-boulera u prvom planu na ovom meču bi trebalo da budu odbrane. Fokus i jednih i drugih će biti kako zaustaviti trčanje. Eron Džouns ima 11 istrčanih tačdaunova i tri hvatanjem, dok Najnersi trče 150 jardi po utakmici, što je drugi najbolji prosek u ligi. Samo dva dodavanja Erona Rodžersa su završila u rukama protivničkih defanzivaca, dok ih Džimi Garopolo ima 10, a gosti su imali i nedelju odmora za bolju pripremu i proučavanje protivnika. Veliko rivalstvo, od 60 utakmica koliko su odigrali ovi timovi Pekersi su pobedili 32 puta, uključujući i poslednja dva meča, a zbog svih povreda koje muče San Francisko deluje da se bliži i treća pobeda u nizu.</p>
    </article>
  </body>
</html>