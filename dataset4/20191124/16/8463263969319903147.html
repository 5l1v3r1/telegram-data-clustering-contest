<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/856031/pko-ekstraklasa-jagiellonia-bialystok-arka-gdynia-zasluzone-zwyciestwo-gospodarz"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-24T16:56:43+00:00"/>
    <meta property="og:title" content="PKO Ekstraklasa: Jagiellonia Białystok - Arka Gdynia. Zasłużone zwycięstwo gospodarzy"/>
    <meta property="og:description" content="Jagiellonia Białystok pokonała 2:0 (0:0) Arkę Gdynia w meczu 16. kolejki PKO Ekstraklasy. Bramki strzelili Patryk Klimala oraz Bodvar Bodvarsson."/>
  </head>
  <body>
    <article>
      <h1>PKO Ekstraklasa: Jagiellonia Białystok - Arka Gdynia. Zasłużone zwycięstwo gospodarzy</h1>
      <address><time datetime="2019-11-24T16:56:43+00:00">24 Nov 2019, 16:56</time> by <a rel="author" href="https://sportowefakty.wp.pl/autor/kuba-cimoszko" target="_blank">Kuba Cimoszko</a></address>
      <h4>Jagiellonia Białystok pokonała 2:0 (0:0) Arkę Gdynia w meczu 16. kolejki PKO Ekstraklasy. Bramki strzelili Patryk Klimala oraz Bodvar Bodvarsson.</h4>
      <related>
        <a href="https://sportowefakty.wp.pl/pilka-nozna/851312/wisla-plock-jagiellonia-taras-romanczuk-nie-podal-reki-wrogowi-nie-on-pierwszy"/>
      </related>
      <p>Jagiellonia Białystok przez cały mecz miała znaczną przewagę nad Arką Gdynia, ale ponad godzinę trwało bicie głową w mur złożony z jej mocno wycofanych piłkarzy. Dopiero w 66. minucie Tomas Prikryl zdołał ograć prostym zwodem dwóch rywali i z prawego skrzydła dośrodkował na piąty metr, gdzie Patryk Klimala uprzedził Pavelsa Steinborsa i głową wpakował piłkę do siatki. Od tej pory poszło jednak już z górki i skończyło się pewnym zwycięstwem. </p>
      <p>Mroźna pogoda i silny wiatr nie zachęciły kibiców do przyjścia na stadion. Długo wydawało się, że podobnie jest jeśli chodzi o zawodników oraz grę. Pierwsza połowa spotkania nie powaliła bowiem na kolana. Dobrych akcji było jak na lekarstwo, a tak naprawdę warta wyróżnienia była tylko ta z 36. minuty. Gracze gospodarzy wymienili wtedy kilka szybkich podań, a ostatecznie wszystko w polu karnym strzałem kończył Juan Camara, lecz Pavels Steinbors zdołał odbić piłkę końcami palców na rzut rożny.</p>
      <p>Co ciekawe, to właśnie po kornerach robiło się najgoręcej. I znów w roli głównej był Hiszpan, którego dośrodkowanie pod koniec pierwszej połowy zatrzymał słupek! Z kolei kiedy centrował Martin Pospisil, to 3 razy szansę dobrego uderzenia głową miał Taras Romanczuk. Dwukrotnie zrobił to jednak zbyt lekko by pokonać bramkarza, a raz nie zdołał trafić w futbolówkę.</p>
      <p>Po drugiej stronie boiska goście mieli duże problemy ze sforsowaniem defensywy. Częściowo udało się jedynie na początku meczu, ale Michał Nalepa strzelił tuż obok bramki. Poza tym para Ivan Runje i Zoran Arsenić dała radę zapobiec większemu zagrożeniu w polu karnym Grzegorza Sandomierskiego, który w podstawowym składzie zastąpił Damiana Węglarza. Obrońcy przez cały mecz łatwo kasowali kontrataki, a zmiana taktyki po stracie gola dała niewiele. </p>
      <p>Do końca spotkania to Jaga prowadziła grę, stwarzała sobie kolejne okazje. Kilkukrotnie z opresji ratował kolegów Steinbors, ale w 82. minucie był bezradny po tym, jak strzał Bodvara Bodvarssona zmienił lekko kierunek po rykoszecie.</p>
      <p><b><a href="https://sportowefakty.wp.pl/pilka-nozna/jagiellonia-bialystok">Jagiellonia Białystok</a> - <a href="https://sportowefakty.wp.pl/pilka-nozna/arka-gdynia">Arka Gdynia</a> 2:0 (0:0)<br/></b>1:0 - Patryk Klimala 66'<br/>2:0 - Bodvar Bodvarsson 82'</p>
      <p>
        <b>Składy:</b>
      </p>
      <p><b>Jagiellonia Białystok:</b> Grzegorz Sandomierski - Jakub Wójcicki, Ivan Runje, Zoran Arsenić, Bodvar Bodvarsson - Martin Pospisil, Taras Romanczuk - Tomas Prikryl (72' Bartosz Bida), Jesus Imaz, Juan Camara (89' Ognjen Mudrinski) - Patryk Klimala (85' Marko Poletanović). </p>
      <p><b>Arka Gdynia:</b> Pavels Steinbors - Damian Zbozień, Christian Maghoma, Adam Danch, Adam Marciniak - Azer Busuladzić (57' Adam Deja), Marko Vejinović - Kamil Antonik (67' Marcus Vinicius da Silva), Michał Nalepa (74' Marcin Budziński), Mateusz Młyński - Maciej Jankowski. </p>
      <p><b>Żółte kartki:</b> Adam Deja, Marcin Budziński</p>
      <p><b>Sędzia:</b> Łukasz Szczech (Kobyłka)</p>
      <p><b>Widzów:</b> 6275</p>
      <p>
        <b>Czytaj także: <a href="https://sportowefakty.wp.pl/pilka-nozna/853250/pko-ekstraklasa-piast-gliwice-jagiellonia-bialystok-jesus-imaz-pali-sie-do-strze">Jesus Imaz pali się do strzelania rzutów karnych</a></b>
      </p>
      <p>
        <b>Czytaj więcej: <a href="https://sportowefakty.wp.pl/pilka-nozna/853457/pko-ekstraklasa-piast-jagiellonia-martin-pospisil-wyladowal-w-szpitalu-skonczylo">Pospisil wylądował w szpitalu</a></b>
      </p>
      <p>WP SportoweFakty</p>
    </article>
  </body>
</html>