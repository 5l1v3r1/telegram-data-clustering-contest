<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779966/%D9%85%D9%87%D9%85%D8%AA%D8%B1%DB%8C%D9%86-%D9%86%DB%8C%D8%A7%D8%B2-%D9%85%D8%B1%D8%AF%D9%85-%D8%A7%D9%82%D8%AA%D8%B5%D8%A7%D8%AF-%D9%88-%D8%A7%D9%85%D9%86%DB%8C%D8%AA-%D8%A7%D8%B3%D8%AA-%D9%88%D8%B8%DB%8C%D9%81%D9%87-%D8%A7%D8%B5%D9%84%DB%8C-%D9%86%DB%8C%D8%B1%D9%88%DB%8C-%D8%A7%D9%86%D8%AA%D8%B8%D8%A7%D9%85%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T16:52:25+00:00"/>
    <meta property="og:title" content="آیت الله جوادی آملی: مهمترین نیاز مردم «اقتصاد» و «امنیت» است/وظیفه اصلی نیروی انتظامی"/>
    <meta property="og:description" content="قم - یکی از مراجع تقلید شیعیان با بیان اینکه مهمترین نیاز مردم «اقتصاد» و «امنیت» است، گفت: مشکل اصلی اقتصاد وجود اختلاس‌های نجومی است که کشور را فلج کرده است."/>
  </head>
  <body>
    <article>
      <h1>آیت الله جوادی آملی: مهمترین نیاز مردم «اقتصاد» و «امنیت» است/وظیفه اصلی نیروی انتظامی</h1>
      <address>
        <time datetime="2019-11-24T16:52:25+00:00">24 Nov 2019, 16:52</time>
      </address>
      <p>به گزارش <a href="https://www.mehrnews.com/">خبرگزاری مهر</a>، آیت الله العظمی عبدالله جوادی آملی در دیدار حجت الاسلام سید علیرضا ادیانی رئیس سازمان عقیدتی سیاسی نیروی انتظامی به همراه جمعی از فرماندهان ناجا که در بنیاد بین المللی علوم وحیانی اسراء در قم برگزار شد، ضمن قدردانی از تلاش‌های نیروی انتظامی در مهار اغتشاشات اخیر کشور، اظهار داشت: قرآن کریم روی مسئله امنیت بسیار تأکید دارد تا جایی که اولین و مهمترین نیاز مردم را «اقتصاد» و «امنیت» معرفی می‌کند؛ « الَّذی أَطعَمَهُم مِن جوعٍ وَآمَنَهُم مِن خَوفٍ» پیام این آیه این است که هر دوی این مسائل باید در کنار هم تأمین شود.</p>
      <p>وی ادامه داد: به لطف الهی این کشور دارای امنیت است اما در بخش اقتصاد، دچار مشکلاتی هستیم و علت اصلی آن این است که اختلاس‌های نجومی، کشور را فلج کرده؛ درست است که خداوند روزی ما را به اندازه کافی و حتی بیش از نیازمان به ما عطا کرده، اما برخی در کشور، دهه غارت و چپاول به راه انداختند که قهراً نتیجه آن، آسیب دیدن اقتصاد کشور است و کشوری که اقتصادش آسیب ببیند در معرض خطراتی چون غارت و ناامنی است.</p>
      <p>این مفسر قرآن کریم خاطرنشان کرد: حضرت امیر علیه السلام در نامه‌ای به مردم مصر بیان داشتند خواب سیاسی، خواب امنیتی، خواب اطلاعاتی، در چشم شما باید در حد مزمزه باشد، هرگز نگذارید خواب غفلت از محدوده چشم شما فراتر برود و وارد محدوده هوشیاریتان شود، چون دشمن شما هرگز نمی خوابد و همواره بیدار است و لذا مفهوم غفلت این است که ندانیم بیگانه در حال تدارک چه توطئه‌ای است!</p>
      <p>وی ادامه داد: وظیفه اصلی نیروی انتظامی جلوگیری از بروز اغتشاشات است و باید با اشراف اطلاعاتی خود، پیش از آنکه اغتشاشگران راه بر این نیرو ببندند، نیروی انتظامی راه را بر آنها ببندد، در واقع نیروی انتظامی نیروی دفع فتنه است و نه نیروی رفع فتنه!</p>
      <p>آیت الله جوادی آملی ابراز داشت: دشمنان این کشور و در رأس آنها آمریکا و اسرائیل همواره در حال توطئه و نیرنگ علیه ما هستند، لذا ضمن تشکر و قدردانی از زحمات نیروی انتظامی و پاسداشت خون پاک شهدای حوادث اخیر، از شما می‌خواهیم که دستگاه اطلاعاتی شما محققانه و عالمانه توسعه و پیشرفت بیشتری نماید.</p>
      <p>در ابتدای این دیدار رئیس سازمان عقیدتی سیاسی ناجا گزارشی از اقدامات پلیس در برخورد با آشوبگران و اغتشاشگران حوادث اخیر، خدمت این مرجع تقلید ارائه کرد.</p>
    </article>
  </body>
</html>