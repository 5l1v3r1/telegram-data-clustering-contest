<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779959/%D8%A8%D8%B1%DA%AF%D8%B2%D8%A7%D8%B1%DB%8C-%D9%85%D8%B1%D8%AD%D9%84%D9%87-%D8%A7%D8%B3%D8%AA%D8%A7%D9%86%DB%8C-%D9%85%D8%B3%D8%A7%D8%A8%D9%82%D8%A7%D8%AA-%D9%85%D9%84%DB%8C-%D9%85%D9%86%D8%A7%D8%B8%D8%B1%D9%87-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A7%DB%8C%D8%B1%D8%A7%D9%86-%D8%AF%D8%B1%D8%A7%D8%B1%D8%AF%D8%A8%DB%8C%D9%84"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T16:59:33+00:00"/>
    <meta property="og:title" content="با معرفی گروه‌های برتر صورت گرفت؛ برگزاری مرحله‌ استانی مسابقات ملی مناظره دانشجویان ایران دراردبیل"/>
    <meta property="og:description" content="اردبیل - با هدف فراهم آوردن فرصتی برای بیان نقطه نظرات دانشگاهیان، مرحله‌ استانی هشتمین دوره مسابقات ملی مناظره دانشجویان ایران در شهرستان اردبیل برگزار شد."/>
  </head>
  <body>
    <article>
      <h1>با معرفی گروه‌های برتر صورت گرفت؛ برگزاری مرحله‌ استانی مسابقات ملی مناظره دانشجویان ایران دراردبیل</h1>
      <address>
        <time datetime="2019-11-24T16:59:33+00:00">24 Nov 2019, 16:59</time>
      </address>
      <p>به گزارش <a href="http://www.mehrnews.com/">خبرنگار مهر</a>، مرحله استانی هشتمین دوره مسابقات ملی مناظره دانشجویان ایران بعد از ظهر یکشنبه به میزبانی شهرستان اردبیل به کار خود پایان داد.</p>
      <p>آئین اختتامیه مراسم مذکور به میزبانی دانشگاه «فرهنگیان علامه طباطبایی اردبیل» و با معرفی و تجلیل از نفرات برتر برگزار شد.</p>
      <figure>
        <img src="https://media.mehrnews.com/d/2019/11/24/4/3302339.jpg"/>
      </figure>
      <p>رئیس جهاد دانشگاهی استان اردبیل در این مراسم عنوان کرد: بنا به تأکید مقام معظم رهبری برگزاری کرسی‌های آزاد اندیشی و مناظره‌ در بین دانشجویان در چارچوب‌های مشخص مورد تأکید بوده و باید از ظرفیت‌های موجود برای تحقق این امر بهره برد.</p>
      <p>اوچی اردبیلی ادامه داد: مرحله استانی هشتمین دوره مسابقات ملی مناظره دانشجویان ایران با حضور پرشور جامعه هدف با شعار «مناظره فرصتی برای یادگیری» برگزار شده و در پایان از تیم‌های برتر تجلیل به عمل آمد.</p>
      <p>وی تأکید کرد: با برگزاری چنین نشست‌های فرهنگی می‌توان در افزایش آستانه تحمل و پذیرش نظرات دیگران و فرهنگسازی برای انجام کارهای گروهی گام‌های مؤثری برداشت.</p>
      <figure>
        <img src="https://media.mehrnews.com/d/2019/11/24/4/3302340.jpg"/>
      </figure>
      <p>با پایان این رویداد فرهنگی و علمی، گروه‌های «آراکین» از دانشگاه محقق اردبیلی و «شمس تبریزی» از دانشگاه فرهنگیان اردبیل با بالاترین امتیاز به مرحله منطقه‌ای راه یافتند.</p>
    </article>
  </body>
</html>