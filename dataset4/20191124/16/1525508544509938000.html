<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779196/%DB%B5%DB%B4%DB%B8-%DA%A9%D8%B1%D8%AF%D8%B3%D8%AA%D8%A7%D9%86%DB%8C-%D8%AF%D8%B1-%D8%A2%D8%B2%D9%85%D9%88%D9%86-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%D8%AF%D8%B3%D8%AA%DA%AF%D8%A7%D9%87%D9%87%D8%A7%DB%8C-%D8%A7%D8%AC%D8%B1%D8%A7%DB%8C%DB%8C-%D9%BE%D8%B0%DB%8C%D8%B1%D9%81%D8%AA%D9%87-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T16:53:27+00:00"/>
    <meta property="og:title" content="رئیس سازمان مدیریت و برنامه ریزی کردستان: ۵۴۸ کردستانی در آزمون استخدامی دستگاههای اجرایی پذیرفته می شوند"/>
    <meta property="og:description" content="سنندج - رئیس سازمان مدیریت و برنامه ریزی کردستان گفت: آزمون استخدامی دستگاه های اجرایی همزمان در سراسر کشور برگزار و ۵۴۸ کردستانی در این آزمون پذیرفته و استخدام خواهند شد."/>
  </head>
  <body>
    <article>
      <h1>رئیس سازمان مدیریت و برنامه ریزی کردستان: ۵۴۸ کردستانی در آزمون استخدامی دستگاههای اجرایی پذیرفته می شوند</h1>
      <address>
        <time datetime="2019-11-24T16:53:27+00:00">24 Nov 2019, 16:53</time>
      </address>
      <p>به گزارش <a href="https://www.mehrnews.com/">خبرگزاری مهر</a> و به نقل از روابط عمومی سازمان مدیریت و برنامه ریزی استان کردستان، بهرام نصراللهی زاده با اشاره به اینکه هفتمین آزمون استخدامی فراگیر دستگاه های اجرایی کشور توسط سازمان سنجش همزمان با سراسر کشور در استان کردستان برگزار شد، اظهار داشت: این آزمون در دو نوبت صبح و عصر و در پنج حوزه برگزاری آزمون برگزار شد.</p>
      <p>وی افزود: محل های برگزاری آزمون استخدامی متمرکز دستگاه های اجرایی کشور در سال ۱۳۹۸ در شهرهای سنندج در محل دانشگاه کردستان، بانه در محل دانشگاه پیام نور، سقز در محل اداره آموزش و پرورش، قروه در محل اداره آموزش و پرورش و مریوان در محل اداره اموزش و پرورش خواهد بود.</p>
      <p>رئیس سازمان مدیریت و برنامه ریزی کردستان ادامه داد: در استان کردستان ۱۰ هزار و ۳۱۶ نفر داوطلب مشتمل بر چهار هزار و ۵۲۷ نفر مرد و پنج هزار و ۷۸۹ نفر زن در آزمون استخدامی شرکت کردند که در نهایت ۵۴۸ نفر در این آزمون پذیرفته و استخدام خواهند شد.</p>
      <p>نصراللهی زاده یادآور شد: ظرفیت های استخدامی مربوط به دستگاه های اجرایی آموزش و پرورش، دانشگاه علوم پزشکی، دامپزشکی، راهداری و حمل و نقل جاده ای، اداره کل زندان ها، سازمان مدیریت و برنامه ریزی، شرکت بیمه ایران، فرهنگ و ارشاد اسلامی و اداره کل هواشناسی بوده و سهمیه استخدامی ها برای ۱۰ شهرستان استان خواهد بود.</p>
      <p>وی بیان کرد: بیشترین ظرفیت پذیرش در آموزش و پرورش و دانشگاه علوم پزشکی کردستان خواهد بود و استخدامی های دانشگاه علوم پزشکی غالباً در بیمارستان تازه تاسیس سقز مشغول بکار خواهند شد.</p>
    </article>
  </body>
</html>