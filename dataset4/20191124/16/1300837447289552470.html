<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/sport/2019/11/24/libertadores-tutti-ai-piedi-di-gabigol-linter-sorride-_93ad9aba-882d-4fb5-93bc-0ae2ccc55e0a.html"/>
    <meta property="og:site_name" content="ANSA.it"/>
    <meta property="article:published_time" content="2019-11-24T16:51:59+00:00"/>
    <meta property="og:title" content="Libertadores: tutti ai piedi di Gabigol, l'Inter sorride"/>
    <meta property="og:description" content="Ex nerazzurro decide sfida con River, ora da Conte o sul mercato (ANSA)"/>
  </head>
  <body>
    <article>
      <h1>Libertadores: tutti ai piedi di Gabigol, l'Inter sorride</h1>
      <h2>Ex nerazzurro decide sfida con River, ora da Conte o sul mercato</h2>
      <address><time datetime="2019-11-24T16:51:59+00:00">24 Nov 2019, 16:51</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/11/24/a0d717ab5627d12570df0c13ec6fea8a.jpg"/>
          <figcaption>Flamengo vs River Plate<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/24/74c5fd09bd3a71b326a91c6bba288204.jpg"/>
          <figcaption>Flamengo - River Plate<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/24/3d71aa921770e3b1bfd37c5b0295ce38.jpg"/>
          <figcaption>Flamengo vs River Plate<cite>RIPRODUZIONE RISERVATA © Copyright ANSA/EPA</cite></figcaption>
        </figure>
      </slideshow>
      <p>Una coppa che torna a casa dopo 38 anni, grazie a un finale thrilling e alla doppietta del suo bomber Gabigol, l'uomo che in fatto di reti al Flamengo ha superato perfino la leggenda Zico . Il club rossonero carioca, quello con più tifosi in Brasile, torna sul tetto del Sudamerica<a href="http://www.ansa.it/sito/notizie/sport/calcio/2019/11/23/libertadores-2-1-al-river-il-flamengo-e-campione_13e385af-e625-4045-a37e-d75ec8c0ee33.html"><b> vincendo la Coppa Libertadores</b></a> dopo una vita al termine di un match al cardiopalma contro i detentori del River Plate, deciso da una doppietta del 23enne attaccante verdeoro, tra l'89' e il 92'. Così Gabriel Barbosa corona una stagione da sogno ("Ho fatto la storia", dire a fine partita), caratterizzata da 31 reti e 10 assist in 38 partite.</p>
      <p>.</p>
      <figure>
        <img src="http://www.ansa.it/webimages/img_700/2019/11/23/724399f4fa352852091a02211b82e5c8.jpg"/>
      </figure>
      <p> </p>
      <p>Dopo il 'Superclasico' al Bernabeu tra River e Boca sembrava difficile immaginare un altro ultimo atto (stavolta in partita secca, per la prima volta nella storia del trofeo) altrettanto vibrante e intenso, ma Flamengo e River sono riuscite - al Monumental di Lima - a regalare emozioni a raffica, grazie a un finale che verrà ricordato per anni. Ci ha pensato l'ex interista, che al Flamengo è in prestito fino al termine dell'anno solare, a regalare ai suoi una vittoria ormai insperata, che ha fatto impazzire di gioia i tifosi brasiliani presenti a Lima ma anche quelli rimasti a casa davanti alla tv e che ora si sono riversati in strada, a centinaia di migliaia, per festeggiare i campioni di ritorno da Lima, mentre il tecnico Jorge Jesùs garantisce, sul volo di ritorno verso a Rio (dove il Cristo del Corcovado, grazie a un gioco di luci, è stato vestito con la maglia del 'Fla'), che "adesso possiamo vincere anche il Mondale per club, nessuno ci fa paura", magari battendo il Liverpool in finale come fecero Zico, Junior e compagni sempre 38 anni fa. Il vantaggio al quarto d'ora di Rafael Santos Borré aveva fatto scivolare la partita verso un destino segnato, e così, nel finale, proprio mentre gli argentini assaporavano il gusto del bis, è sbucato l'attaccante che nell'Inter non aveva avuto fortuna, a segno con un tocco ravvicinato e un bel tiro.</p>
      <figure>
        <a href="http://www.ansa.it/sito/photogallery/sport/2019/11/23/doppietta-di-gabigol-decide-la-coppa-libertadores_b7713f5d-c2b3-422b-a067-df2ccc72b13a.html">
          <img src="https://www.ansa.it/webimages/img_900x700/2019/11/23/3e0511f6a0bad0e3e450d7a78194175b.jpg"/>
        </a>
        <figcaption><i>Guarda le foto</i> <a href="http://www.ansa.it/sito/photogallery/sport/2019/11/23/doppietta-di-gabigol-decide-la-coppa-libertadores_b7713f5d-c2b3-422b-a067-df2ccc72b13a.html">Doppietta di Gabigol decide la Coppa Libertadores</a></figcaption>
      </figure>
      <p> Adesso farà la gioia dell'amministratore delegato Beppe Marotta che si troverà nella comodissima posizione di poter decidere se farlo tornare alla base o cederlo a peso d'oro: ci sono già le richieste del West Ham e del Wolverhampton, club disposti all'acquisto a titolo definitivo,. D'altronde, dopo la raffica di reti segnate in stagione, e tenendo conto che Gabigol è stato capocannoniere del 'Brasilerao' (come quest'anno) anche nel 2018 quando vestiva la maglia del Santos,è facile prevedere che attorno al ragazzo si scateni una vera e propria asta internazionale che farà inevitabilmente lievitare il prezzo verso l'alto. La speranza dell'Inter è di ricavarne una trentina di milioni. Senza escludere che già a gennaio 2020 Gabigol - che il ct brasiliano Tite ha già richiamato nella Selecao - possa allenarsi direttamente agli ordini di Antonio Conte che ne valuterà spessore e potenzialità prima di decidere se affiancarlo a Lautaro e Lukaku oppure monetizzare al massimo la cessione di quello che oggi potrebbe trasformarsi in un affare clamoroso per il bilancio (magari insieme a Mauro Icardi che ha avuto un altrettanto impatto positivo col Psg). Intanto Gabriel ha fatto capire che la sua scelta sarebbe di rimanere a Rio ma ai dirigenti del Flamengo ha detto che di futuro parlerà solo dopo la fine del 'Brasilerao', che il Flamengo si accinge a vincere. Intanto in mezzo alla 'torcida' c'è chi inneggia al nuovo idolo e dedica un coro di scherno a Mario Balotelli, l'attaccante che il 'Fla' ha rincorso a lungo l'estate scorsa ma che ha scelto casa, e quindi Brescia, dove ora litiga con il nuovo allenatore. Con il senno di poi, avrebbe potuto essere anche lui campione del Sudamerica e aspirante al titolo mondiale, ma con Supermario non si sa mai, e magari il Flamengo cede Gabigol e torna sull'altro ex interista.</p>
      <p>
        <b>Flamengo vince la Copa Libertadores, esplode la gioia dei tifosi</b>
      </p>
      <figure>
        <video src="http://vs.ansa.it/sito/video_mp4_export/c20191124105512705.mp4"/>
      </figure>
      <p> </p>
      <footer>RIPRODUZIONE RISERVATA © Copyright ANSA</footer>
      <related>
        <h4>Notizie Correlate</h4>
        <a href="http://www.ansa.it/sito/notizie/sport/calcio/2019/11/23/libertadores-2-1-al-river-il-flamengo-e-campione_13e385af-e625-4045-a37e-d75ec8c0ee33.html"/>
        <a href="http://www.ansa.it/sito/videogallery/calcio/2019/11/24/flamengo-vince-la-copa-libertadores-esplode-la-gioia-dei-tifosi_3aa92853-df65-4bcd-926c-407a0ac30322.html"/>
        <a href="http://www.ansa.it/sito/photogallery/sport/2019/11/23/doppietta-di-gabigol-decide-la-coppa-libertadores_b7713f5d-c2b3-422b-a067-df2ccc72b13a.html"/>
      </related>
    </article>
  </body>
</html>