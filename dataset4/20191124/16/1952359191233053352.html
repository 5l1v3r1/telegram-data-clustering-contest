<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04734878"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-24T16:55:00+00:00"/>
    <meta property="og:title" content="Bloomberg stapt in Amerikaanse presidentsrace en schokt met fortuin aan tv-spotjes: “Hij probeert de verkiezing te kopen”"/>
    <meta property="og:description" content="Voormalig burgemeester van New York Michael Bloomberg stapt in de race voor het Witte Huis. Dat heeft hij zondag zelf bekendgemaakt. De 77-jarige Bloomberg..."/>
  </head>
  <body>
    <article>
      <h1>Bloomberg stapt in Amerikaanse presidentsrace en schokt met fortuin aan tv-spotjes: “Hij probeert de verkiezing te kopen”</h1>
      <address>
        <time datetime="2019-11-24T16:55:00+00:00">24 Nov 2019, 16:55</time>
      </address>
      <p>
        <b>Voormalig burgemeester van New York Michael Bloomberg stapt in de race voor het Witte Huis. Dat heeft hij zondag zelf bekendgemaakt. De 77-jarige Bloomberg noemde de Republikeinse president Donald Trump “een existentiële bedreiging voor de VS en haar waarden”, maar ligt zelf ook al meteen onder vuur voor het ongeziene bedrag dat hij uitgeeft aan advertentieruimte.</b>
      </p>
      <p>Multimiljardair Bloomberg (77) kondigde zondag officieel aan dat hij meedingt naar de Democratische nominatie voor het presidentschap. Bloomberg werd in 2002 burgemeester van New York namens de Republikeinen, speelde in 2016 met een presidentskandidatuur als onafhankelijke, maar is door Donald Trump Democraat geworden. Hij verkoopt zich als een pragmaticus en een politiek dier dat weet hoe het Trump kan verslaan.</p>
      <p>In een brief op zijn campagnewebsite, noemt hij zichzelf “een doener en een probleemoplosser, eerder dan een prater”. Hij legt ook uit dat hij met zijn kandidatuur Donald Trump definitief wil verslaan en Amerika wil “heropbouwen”. “We kunnen ons niet vier jaar langer de roekeloze en onethische acties van Donald Trump permitteren”, schrijft hij.</p>
      <p>Niet alle Democraten zien hem graag komen. Bloomberg is zo rijk dat hij alles met zijn eigen geld doet, en geen campagnebijdragen vraagt. Hij trekt meteen 35 miljoen dollar uit voor een gigantische reclamecampagne op tv. Dat is op zijn eentje 70 procent van het totaalbedrag dat alle 18 andere Democraten samen dit jaar al aan tv-spotjes uitgaven.</p>
      <p>
        <b>“Hij probeert de verkiezing te kopen”</b>
      </p>
      <p>De linkse Bernie Sanders noemt de mammoetinvestering schandelijk. “Hij probeert de verkiezing te kopen”, aldus Sanders, “en illustreert zo dat een klein clubje heel erg rijken hun wil kunnen opleggen in dit land”.</p>
      <p>Al dat geld kan ook averechts werken, met een Democratisch kiespubliek dat linkser en militanter is dan het in decennia is geweest. Bloomberg anticipeert daarop door in zijn eerste spotje te zeggen dat de allerrijksten veel meer belastingen horen te betalen dan ze vandaag doen.</p>
      <p>Bloomberg heeft nog meer imagoproblemen. Hij is vrij oud (77), geldt als een vriend van Wall Street, joeg als burgemeester met zijn gerichte fouilleringen door de politie de minderheden tegen zich in het harnas, en heeft een verleden van zeer vrouwonvriendelijke uitspraken. Een gigantische campagne op tv moet dat beeld de volgende weken wat bijstellen. Bloombergs kandidatuur geldt als slecht nieuws voor Joe Biden en Pete Buttigieg, andere Democraten die in de centrumvijver vissen.</p>
    </article>
  </body>
</html>