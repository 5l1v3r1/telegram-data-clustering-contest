<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/manifestomotore/alessandro-secchi/formula-e-lattack-mode-e-ancora-piu-inutile-del-drs-mercedes-porsche-audi-469059.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T16:45:20+00:00"/>
    <meta property="og:title" content="Formula E | L’Attack Mode è ancora più inutile del DRS"/>
    <meta property="og:description" content="Mentre in F1 si ricorre da una decina di anni all'ala mobile, in Formula E è stato introdotto dalla stagione 5 l'Attack Mode. Un sistema che dovrebbe avvantaggiare chi lo usa ma, spesso, si rivela controproducente"/>
  </head>
  <body>
    <article>
      <h1>Formula E | L’Attack Mode è ancora più inutile del DRS</h1>
      <h2>Mentre in F1 si ricorre da una decina di anni all'ala mobile, in Formula E è stato introdotto dalla stagione 5 l'Attack Mode. Un sistema che dovrebbe avvantaggiare chi lo usa ma, spesso, si rivela controproducente</h2>
      <address><time datetime="2019-11-24T16:45:20+00:00">24 Nov 2019, 16:45</time> by <a rel="author">Alessandro Secchi</a></address>
      <p>Negli ultimi dieci anni, per ravvivare lo spettacolo in pista, se ne sono viste un po’ di tutti i colori. In Formula 1, ad esempio, è stato introdotto il DRS, una delle soluzioni più inguardabili di sempre. Un sistema antisportivo, che dà un vantaggio aggiuntivo a chi segue e non permette di difendersi a chi è davanti. Sono decine le gare decise dall’ala mobile che, in condizioni normali, avrebbero visto un’altra classifica finale e ben più meritevole, al di là di tutte le storie sulle gare noiose che lasciano il tempo che trovano.</p>
      <p>Se credevo che non fosse possibile fare di peggio, la Formula E mi ha smentito con l’introduzione dell’Attack Mode a partire dalla stagione 5. Per chi non ne conoscesse il funzionamento, si tratta di un sistema tramite il quale un pilota ha a disposizione, per quattro minuti, un plus di potenza sulla sua monoposto. Durante un Gran Pre… scusate, un ePrix, ogni pilota deve obbligatoriamente utilizzare questo sistema due volte, per un totale di otto minuti. Ciò che rende il tutto più cervellotico è l’attivazione di tale modalità: pista per pista viene scelta una curva nella quale, sulla traiettoria più esterna – e svantaggiosa – il pilota deve passare con la sua vettura dopo aver premuto un bottone sul suo volante. Il problema, in una categoria dove le monoposto sono tutte vicinissime, è che spesse volte “girando largo” per attivare l’Attack Mode si perdono anche delle posizioni. Praticamente, per essere al sicuro, bisogna avere almeno circa tre secondi di margine su chi segue per non essere superato.</p>
      <blockquote>
        <a href="https://www.formulapassion.it/motorsport/formula-e/risultato-gara-eprix-diriyah-2-doppietta-bmw-con-sims-e-gunther-vandoorne-4-468896.html">ePrix Diriyah/2: festa BMW, doppietta con Sims e Günther</a>
      </blockquote>
      <p>Ricapitolando, per avere un plus di potenza per quattro minuti rischi di perdere una o anche due posizioni. Posizioni che, magari, poi non riesci a recuperare nei 240 secondi con l’Attack Mode attivato. Non sembra anche a voi una soluzione di Tafazziana memoria?</p>
      <p>Vada per il Fanboost, che tutto sommato non va a squilibrare i valori in campo, ma l’Attack Mode mi sembra sinceramente un sistema senza capo né coda, un sistema utile solo a rimescolare le carte che, incredibilmente, spesso va a svantaggio di chi dovrebbe invece avere un aiuto.</p>
      <p>Considerato che, in totale, le Formula E hanno a disposizione otto minuti su 45 con un plus di 35kW (circa 47cv), non sarebbe più utile impostare un sistema stile Indycar, con un Push to Pass attivabile a piacimento dai piloti e con un totale di secondi da utilizzare durante la gara? Una cosa più semplice, insomma.</p>
      <p>La categoria elettrica è stata sponsorizzata soprattutto sui social e ha cercato il suo bacino di utenza iniziale nei giovani con varie iniziative sul web come, appunto, il Fanboost. Ora che una certa maturità è stata raggiunta, grazie anche all’introduzione della Gen2, forse sarebbe il caso di portare queste corse verso qualcosa di più racing e meno “gaming”. Anche perché, al netto di certi aspetti, la Formula E è tutt’altro che noiosa e prevedibile.</p>
      <footer>RIPRODUZIONE RISERVATA</footer>
    </article>
  </body>
</html>