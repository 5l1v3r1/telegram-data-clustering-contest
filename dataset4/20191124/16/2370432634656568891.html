<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/491935-synagermos-stis-arxes-gia-ton-giryoni-poies-perioxes-tha-epireastoun/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T16:16:07+00:00"/>
    <meta property="og:title" content="Συναγερμός στις αρχές για τον «Γηρυόνη» – Ποιες περιοχές θα επηρεαστούν περισσότερο"/>
    <meta property="og:description" content="Σε επιφυλακή είναι από το πρωί οι υπηρεσίες της Περιφέρειας Αττικής, με εντολή του περιφερειάρχη Αττικής Γιώργου Πατούλη"/>
  </head>
  <body>
    <article>
      <h6 class="kicker">Αναλυτική πρόγνωση</h6>
      <h1>Συναγερμός στις αρχές για τον «Γηρυόνη» – Ποιες περιοχές θα επηρεαστούν περισσότερο</h1>
      <h2>Σε επιφυλακή είναι από το πρωί οι υπηρεσίες της Περιφέρειας Αττικής, με εντολή του περιφερειάρχη Αττικής Γιώργου Πατούλη</h2>
      <address><time datetime="2019-11-24T16:16:07+00:00">24 Nov 2019, 16:16</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491935-synagermos-stis-arxes-gia-ton-giryoni-poies-perioxes-tha-epireastoun/#">Facebook 0</a>
        </li>
        <li>
          <a href="https://www.eleftherostypos.gr/ellada/491935-synagermos-stis-arxes-gia-ton-giryoni-poies-perioxes-tha-epireastoun/#">Twitter</a>
        </li>
        <li>
          <a href="https://www.eleftherostypos.gr/ellada/491935-synagermos-stis-arxes-gia-ton-giryoni-poies-perioxes-tha-epireastoun/#">LinkedIn</a>
        </li>
        <li>
          <a href="https://www.eleftherostypos.gr/ellada/491935-synagermos-stis-arxes-gia-ton-giryoni-poies-perioxes-tha-epireastoun/#">Περισσότερα</a>
        </li>
      </ul>
      <p>Σε επιφυλακή είναι από το πρωί οι υπηρεσίες της Περιφέρειας Αττικής, με εντολή του περιφερειάρχη Αττικής Γιώργου Πατούλη, λόγω της αναμενόμενης επιδείνωσης των καιρικών φαινομένων που θα πλήξουν την Αττική, από τις βραδινές μέχρι και τις πρωινές ώρες της Δευτέρας.</p>
      <p>Επίσης, ο αντιπεριφερειάρχης Δυτικής Αττικής, Λευτέρης Κοσμόπουλος, συγκάλεσε το πρωί εκτάκτως το Συντονιστικό Όργανο Πολιτικής Προστασίας της Περιφερειακής Ενότητας για τον καλύτερο συντονισμό των απαιτούμενων ενεργειών. Πλέον όλες οι υπηρεσίες είναι σε επιφυλακή έχοντας μεριμνήσει για τους καθαρισμούς των ρεμάτων και σε συνεργασία με τους Δήμους.</p>
      <p>Στο πλαίσιο αυτό ο δήμαρχος Αγ. Βαρβάρας Λάμπρος Μίχος με επείγουσα ανακοίνωση, λόγω της αναμενόμενης ισχυρής καταιγίδας και των θυελλωδών ανέμων, που πιθανότατα πλήξουν και το δήμο ενημερώνει ότι:  Τα σχολεία θα ανοίξουν στις 10 η ώρα το πρωί.</p>
      <p>Επίσης καλεί τους δημότες να μην βγάλουν απορρίμματα σήμερα μετά την έκτακτη αποκομιδή τους που πραγματοποίησε λόγω της κατάστασης, την Κυριακή το απόγευμα. Ακόμη καλεί όλους να ελέγξουν τα λούκια και τις υδρορροές, να ασφαλίσουν ή να αποσύρουν αντικείμενα που μπορεί να μετακινηθούν, όπως πινακίδες, γλάστρες, καρότσια, τζάμια τέντες κ.λ.π. και γενικά «όλα τα αντικείμενα που μπορεί να αποκολληθούν από στέγες και μπαλκόνια», όπως να αποφεύγονται και οι άσκοπες μετακινήσεις».</p>
      <p>Τέλος η Περιφέρεια Αττικής συνιστά στους πολίτες να ενημερώνονται για την εξέλιξη των καιρικών φαινομένων και να λαμβάνουν τα αναγκαία μέτρα αυτοπροστασίας.</p>
      <h3>Η πρόγνωση καιρού για τη Δευτέρα</h3>
      <p>Έντονη κακοκαιρία στο σύνολο της χώρας, με βροχές και καταιγίδες που κατά τόπους θα είναι ισχυρές έως πολύ ισχυρές και κυρίως στα νότια ενδέχεται να συνοδευτούν από χαλαζοπτώσεις, περιμένουμε τη Δευτέρα 25 Νοεμβρίου 2019. Παροδικά ισχυρές χιονοπτώσεις θα εκδηλωθούν στα κεντρικά και βόρεια ορεινά, σε υψόμετρα άνω των 1600 με 1700 μέτρων. Μετά το μεσημέρι πάντως σε αρκετές περιοχές της κεντρικής, ανατολικής και νότιας χώρας τα φαινόμενα θα σταματήσουν.</p>
      <p>Η θερμοκρασία θα κυμανθεί στη Δυτική Μακεδονία από 5 έως 12 βαθμούς, στη Βόρεια Ελλάδα από 8 έως 15, στην Ήπειρο από 10 έως 16 βαθμούς, στην Κεντρική Ελλάδα από 8 έως 18, στη Δυτική και Νότια Ελλάδα από 12 έως 17 βαθμούς, στα υπόλοιπα ηπειρωτικά από 10 έως 21 βαθμούς, στα νησιά του Ιονίου από 15 έως 17, και στα νησιά του Αιγαίου από 14 έως 19 βαθμούς ενώ στην Κρήτη οι μέγιστες θα φτάσουν στους 22 με 23 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από ανατολικές διευθύνσεις με εντάσεις 7 έως 8 μποφόρ και τοπικά 9 μποφόρ. Στο υπόλοιπο Αιγαίο οι άνεμοι θα πνέουν νοτιοανατολικοί με εντάσεις 8 έως 9 μποφόρ, αλλά μετά το μεσημέρι και από τα δυτικά πελάγη θα εξασθενήσουν και θα στραφούν σε νοτιοδυτικούς μέτριους. Στο Βόρειο Ιόνιο οι άνεμοι θα πνέουν από ανατολικές διευθύνσεις με εντάσεις έως 5 μποφόρ και στο Νότιο Ιόνιο νοτιοδυτικοί με ίδιες εντάσεις.</p>
      <p>Στην Αττική περιμένουμε τοπικά ισχυρές βροχές και καταιγίδες, με πιθανότητα πρόσκαιρης χαλαζόπτωσης, φαινόμενα που μετά το μεσημέρι θα σταματήσουν. Αργά το βράδυ ωστόσο ενδέχεται να εκδηλωθούν και πάλι τοπικές βροχές ή καταιγίδες. Οι άνεμοι θα πνέουν από νοτιοανατολικές διευθύνσεις με εντάσεις 7 έως 8 μποφόρ, αλλά μετά το μεσημέρι θα στραφούν σε νοτιοδυτικούς και θα εξασθενήσουν στα 4 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 20 βαθμούς.</p>
      <p>Στη Θεσσαλονίκη περιμένουμε ισχυρές βροχές κατά περιόδους και κυρίως πάνω από τη θάλασσα καταιγίδες. Οι άνεμοι θα πνέουν από ανατολικές διευθύνσεις ισχυροί έως σχεδόν θυελλώδεις, 6 με 7 μποφόρ. Η θερμοκρασία στο κέντρο της πόλης θα κυμανθεί από 10 έως 14 βαθμούς.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491935-synagermos-stis-arxes-gia-ton-giryoni-poies-perioxes-tha-epireastoun/#">Facebook 0</a>
        </li>
        <li>
          <a href="https://www.eleftherostypos.gr/ellada/491935-synagermos-stis-arxes-gia-ton-giryoni-poies-perioxes-tha-epireastoun/#">Twitter</a>
        </li>
        <li>
          <a href="https://www.eleftherostypos.gr/ellada/491935-synagermos-stis-arxes-gia-ton-giryoni-poies-perioxes-tha-epireastoun/#">LinkedIn</a>
        </li>
        <li>
          <a href="https://www.eleftherostypos.gr/ellada/491935-synagermos-stis-arxes-gia-ton-giryoni-poies-perioxes-tha-epireastoun/#">Περισσότερα</a>
        </li>
      </ul>
    </article>
  </body>
</html>