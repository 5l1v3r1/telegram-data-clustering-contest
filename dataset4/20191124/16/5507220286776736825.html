<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188763/"/>
    <meta property="og:site_name" content="Janam TV"/>
    <meta property="article:published_time" content="2019-11-24T16:03:15+00:00"/>
    <meta property="og:title" content="കോംഗോയില്‍ വിമാനം തകര്‍ന്നു വീണു; 17ഓളം യാത്രക്കാര്‍ മരിച്ചതായി സൂചന"/>
    <meta property="og:description" content="ഗോമ: കോംഗോയുടെ കിഴക്കന്‍ നഗരമായ ഗോമയില്‍ വിമാനാപകടം. ടേക്ക് ഓഫ് ചെയ്തതിന് തൊട്ടുപിന്നാലെയാണ് 17 യാത്രക്കാരുള്ള വിമാനം അപകടത്തില്‍പ്പെട്ടത്."/>
  </head>
  <body>
    <article>
      <h1>കോംഗോയില്‍ വിമാനം തകര്‍ന്നു വീണു; 17ഓളം യാത്രക്കാര്‍ മരിച്ചതായി സൂചന</h1>
      <address><time datetime="2019-11-24T16:03:15+00:00">24 Nov 2019, 16:03</time> by <a rel="author">Janam TV Web Desk</a></address>
      <p>ഗോമ: കോംഗോയുടെ കിഴക്കന്‍ നഗരമായ ഗോമയില്‍ വിമാനാപകടം. ടേക്ക് ഓഫ് ചെയ്തതിന് തൊട്ടുപിന്നാലെയാണ് 17 യാത്രക്കാരുള്ള വിമാനം അപകടത്തില്‍പ്പെട്ടത്. വിമാനത്തിലുണ്ടായിരുന്ന എല്ലാവരും മരിച്ചതായാണ് സൂചന.</p>
      <p>നോര്‍ത്ത് കിവു പ്രവിശ്യയിലെ ഗോമയുടെ വിമാനത്താവളത്തിനടുത്തുള്ള വീടുകളിലേക്കാണ് വിമാനം തകര്‍ന്നു വീണത്. തകര്‍ന്ന വീടുകള്‍ക്കിടയില്‍ നിന്ന് വിമാനത്തിന്റെ അവശിഷ്ടങ്ങള്‍ കണ്ടെത്തിയിട്ടുണ്ട്. അപകടത്തിന് മുന്‍പ് വിമാനത്തില്‍ നിന്ന് കറുത്ത പുക ഉയര്‍ന്നിരുന്നു. പ്രദേശവാസികള്‍ മുന്നിട്ടിറങ്ങിയാണ് ആദ്യഘട്ടത്തില്‍ രക്ഷാപ്രവര്‍ത്തനം നടത്തിയത്.</p>
      <p>”ഇന്ന് രാവിലെ ഗോമ അന്താരാഷ്ട്ര വിമാനത്താവളത്തിലുണ്ടായ അപകടത്തില്‍ നോര്‍ത്ത് കിവു ഗവര്‍ണര്‍ ദുഖമിറിയിച്ചിട്ടുണ്ട്. വിമാനം പറന്നുയരുന്നതിന് മുന്‍പ് വിമാനത്തില്‍ 17 യാത്രക്കാരുണ്ടായിരുന്നുവെന്നാണ് പ്രാഥമിക വിവരം”. നോര്‍ത്ത് കിവു ഗവര്‍ണര്‍ നാന്‍സു കാസിവിറ്റ കാര്‍ലിയുടെ ഓഫീസ് പ്രസ്താവനയിലൂടെ അറിയിച്ചു.</p>
      <p>സംഭവസ്ഥലത്തേക്ക് രണ്ട് ഫയര്‍ എഞ്ചിനുകളുള്ള എമര്‍ജന്‍സി ക്രാഷ് ആന്‍ഡ് റെസ്‌ക്യൂ ടീമിനെ അയച്ചതായി കോംഗോയിലെ യുഎന്‍ മിഷന്‍ അറിയിച്ചു. സുരക്ഷാ മാനദണ്ഡങ്ങളിലെ പോരായ്മ കാരണം മദ്ധ്യ ആഫ്രിക്കന്‍ രാജ്യമായ കോംഗോയില്‍ വിമാന അപകടങ്ങള്‍ പതിവാണ്.</p>
    </article>
  </body>
</html>