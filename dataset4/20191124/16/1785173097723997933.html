<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/update-incendiu-in-parcarea-mall-ului-sun-plaza-din-capitala-fiind-degajat-foarte-mult-fum-oamenii-din-mall-au-fost-evacuati-foto-1922405624002019111619179275"/>
    <meta property="og:site_name" content="News.ro"/>
    <meta property="article:published_time" content="2019-11-24T16:56:00+00:00"/>
    <meta property="og:title" content="UPDATE - Incendiu în parcarea mall-ului Sun Plaza din Capitală, fiind degajat foarte mult fum; oamenii din mall au fost evacuaţi - FOTO"/>
    <meta property="og:description" content="Un incendiu a izbucnit, duminică după-amiază, în parcarea mall-ului Sun Plaza din Capitală, fiind degajat foarte mult fum, astfel că persoanele aflate în centrul comercial au fost evacuate. Patru persoane au fost transportate la Spitalul &quot;Bagdasar Arseni&quot; în urma expunerii la fum."/>
  </head>
  <body>
    <article>
      <h1>UPDATE - Incendiu în parcarea mall-ului Sun Plaza din Capitală, fiind degajat foarte mult fum; oamenii din mall au fost evacuaţi - FOTO</h1>
      <address><time datetime="2019-11-24T16:56:00+00:00">24 Nov 2019, 16:56</time> by <a rel="author">News.ro</a></address>
      <p>
        <b>Un incendiu a izbucnit, duminică după-amiază, în parcarea mall-ului Sun Plaza din Capitală, fiind degajat foarte mult fum, astfel că persoanele aflate în centrul comercial au fost evacuate. Patru persoane au fost transportate la Spitalul "Bagdasar Arseni" în urma expunerii la fum.</b>
      </p>
      <p>Reprezentanţii Inspectoratului pentru Situaţii de Urgenţă (ISU) Bucureşti-Ilfov au anunţat, duminică după-amiaza, că un incendiu a izbucnit în parcarea mall-ului Sun Plaza, la nivelul -2.</p>
      <figure>
        <img src="https://i0.1616.ro/media/2/2701/33631/19179275/3/incendiu-sun.jpg?width=540"/>
      </figure>
      <p>Din cauza incendiului, se degajă foarte mult fum, inclusiv în incinta mall-ului. Ca urmare, s-a declanşat alarma de urgenţă şi se evacuează persoanele din mall. Evacuarea s-a făcut cu forţele ISU, Poliţie, Jandarmerie şi ale obiectivului. Totodată, sunt transmise mesaje vocale de evacuare prin intermediul difuzoarelor.</p>
      <p>Incendiul a izbucnit la un autoturism, iar un altul a fost afectat.</p>
      <p>Acolo intervine Detaşamentul Special de Salvatori.</p>
      <p>Incendiul a fost lichidat, au precizat reprezentanţii ISU Bucureşti-Ilfov.</p>
      <figure>
        <img src="https://i0.1616.ro/media/2/2701/33631/19179275/4/incendiu-mall.jpg?width=540"/>
      </figure>
      <p>Ulterior, ei au anunţat că au fost afectate de incendiu trei autoturisme.</p>
      <p>Patru persoane au fost transportate la Spitalul "Bagdasar Arseni", în urma expunerii la fum.</p>
      <p>Conform ISU Bucureşti-Ilfov, reprezentanţii complexului transmit un mesaj informativ pentru persoanele care sunt evacuate şi care aşteaptă permisiunea pentru acces în parcare, pentru a-şi recupera autoturismele.</p>
      <p>Acţiunile de evacuare a fumului sunt în desfăşurare şi se va permite accesul doar după ce vor fi îndeplinite condiţiile de siguranţă, au mai spus sursele citate.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>