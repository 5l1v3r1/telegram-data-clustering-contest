<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/chastka-rosiyan-na-ukrayinskomu-rinku-dizpaliva-bude-bagato-v-chomu-zalezhati-vid-bilorusi-ekspert-330727_.html"/>
    <meta property="og:site_name" content="DT.ua"/>
    <meta property="article:published_time" content="2019-11-24T16:00:00+00:00"/>
    <meta property="og:title" content="Частка росіян на українському ринку дизпалива буде багато в чому залежати від Білорусі – експерт"/>
    <meta property="og:description" content="Саме Білорусь найбільше виграла від введення трубопровідних мит в Україні."/>
  </head>
  <body>
    <article>
      <h1>Частка росіян на українському ринку дизпалива буде багато в чому залежати від Білорусі – експерт</h1>
      <h2>Саме Білорусь найбільше виграла від введення трубопровідних мит в Україні.</h2>
      <address>
        <time datetime="2019-11-24T16:00:00+00:00">24 Nov 2019, 16:00</time>
      </address>
      <p>Основним гравцем на українському ринку дизельного палива, який виграв від введення Україною трубопровідних мит на постачання нафтопродуктів, виявилися не українські компанії, а Білорусь. Про це у своїй статті для <a href="https://zn.ua/">DT.UA</a> пише директор ТОВ "Консалтингова група А-95" Сергій Куюн.</p>
      <p>За його словами, у першому півріччі 2019 року постачання білоруського ДП в Україну не перевищували 180 тисяч тонн, а вже в серпні-вересні різко підскочили до 300 тис. т. палива.</p>
      <p>"Скільки ж білоруського ДП буде наступного року? Це основне запитання. Наразі "БНК-Україна" запропонувала на тендерах на 2020 р. лише 140 тис. т дизпалива на місяць, притім, що заявок від українських компаній надійшло на 430 тис. т. При цьому на ринку розуміють, що навіть у разі збереження низьких обсягів 2019-го (18 млн т нафти) у білорусів буде як мінімум 250 тис. т експортних обсягів ДП, і з великою часткою ймовірності їх продадуть в Україну, яка дає найбільшу ціну", – пише автор.</p>
      <p>Експерт вказує, що білоруське ДП продається в Україну з премією (націнкою), оскільки українські НПЗ всі разом в змозі закрити лише 10% ринку дизельного палива. Фінансові вигоди при цьому, знову-таки, отримують іноземні трейдери. Але і це ще не все.</p>
      <p>"Однак найбільш прикрий результат у тому, що ринок рухається до відновлення колишньої конфігурації постачання дизпалива. Російський імпорт зростає з кожним місяцем, і навіть якщо 2020-го білоруси знайдуть 200 тис. т на місяць для України, Росія все одно стане найбільшим постачальником із часткою близько 33% (порядку 200–220 тис. т на місяць, як минулого жовтня). Зі стратегічного погляду, також слід урахувати, що сумарна частка дизпалива з російської нафти становитиме на українському ринку мінімум 70%, тому що з неї виробляється й білоруський, і литовський продукт", – зазначає автор.</p>
      <p>Детальніше про перипетії навколо поставок російського дизельного палива в Україну читайте в матеріалі Сергія Куюна <a href="https://dt.ua/energy_market/poshuki-dizelnih-mezh-330603_.html"><b>"Пошук "дизельних" граней"</b></a> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>