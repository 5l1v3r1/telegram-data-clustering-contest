<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-team/piero-ferrari-serve-pilota-che-non-faccia-errori-vettel-leclerc-elkann-binotto-469076.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T16:00:16+00:00"/>
    <meta property="og:title" content="Piero Ferrari: “Serve un pilota che non faccia errori”"/>
    <meta property="og:description" content="Il figlio del Drake ha sottolineato le responsabilità che spettano a chi guida una vettura della Scuderia di Maranello"/>
  </head>
  <body>
    <article>
      <h1>Piero Ferrari: “Serve un pilota che non faccia errori”</h1>
      <h2>Il figlio del Drake ha sottolineato le responsabilità che spettano a chi guida una vettura della Scuderia di Maranello</h2>
      <address><time datetime="2019-11-24T16:00:16+00:00">24 Nov 2019, 16:00</time> by <a rel="author">Marco Belloro</a></address>
      <p>A una settimana dal Gran Premio del Brasile tiene ancora banco il <b>contatto</b> tra Sebastian Vettel e Charles Leclerc che ha messo fine alla gara di Interlagos delle due Ferrari, mai presenti comunque nel duello per la vittoria che ha visto come assoluti e unici protagonisti Max Verstappen su Red Bull e Lewis Hamilton su Mercedes. L’incidente tra i piloti della Rossa ha messo a nudo l’inevitabile rivalità tra il quattro volte iridato e il giovane monegasco rampante che ha stupito tutti all’esordio in Ferrari con sette pole position e due vittorie di tappa incluso il prestigiosissimo successo di Monza.</p>
      <blockquote>
        <a href="https://www.formulapassion.it/motorsport/formula-1/f1-team/elkann-ferrari-molto-arrabbiato-vettel-leclerc-brasile-incidente-interlagos-468607.html">John Elkann: “Sono molto arrabbiato”</a>
      </blockquote>
      <p>La frittata rossa ha spinto il presidente <b>John Elkann</b> a sottolineare che la Ferrari viene prima di qualsiasi egoismo. Mattia Binotto, numero uno al muretto, ha gestito la settimana post-Brasile senza prendere particolari provvedimenti. Intervenuto durante la trasmissione <i>Extra-Time</i> su <i>Radio 1</i> Piero Ferrari – figlio di Enzo e vicepresidente della Ferrari – ha risposto così al quesito se conti più la bontà della vettura o l’abilità del pilota in una F1 sempre più tecnologica e calcolata al millesimo, ‘gabbie’ che talvolta vengono meno di fronte al guizzo del pilota, che a volte, però, può portare anche ad un clamoroso patatrac come avvenuto ad Interlagos.</p>
      <blockquote>
        <a href="https://www.formulapassion.it/motorsport/formula-1/f1-team/a-maranello-torna-il-sereno-ferrari-vettel-leclerc-binotto-incidente-brasile-468924.html">A Maranello torna il sereno</a>
      </blockquote>
      <p><i>“Se conta di più il pilota o la macchina? Per vincere devi avere il meglio di entrambi</i> – le parole di<b> Piero Ferrari</b> – <i>il pilota che non faccia errori e che sappia utilizzare il 100% della prestazione della macchina. E la macchina che dia il 100 per 100 dal primo all’ultimo giro. E anche la squadra, perché anche la strategia è molto importante. Oggi c’è una competizione talmente serrata che se non hai il massimo di tutto, non riesci a vincere. Noi ci siamo sempre stati dalla prima edizione della F1 ad oggi ed è importante esserci ogni anno, con grande forza d’animo, per provare a vincere. Io spero che la Ferrari come azienda mantenga sempre le due anime. La parte Gt che produce auto sempre più belle e la parte F1 che produce delle vittorie. Era il sogno di mio padre ed è il sogno di tutti quelli che oggi lavorano qui. L’obiettivo per il futuro è vincere ancora e tornare sul tetto del mondo. Ci teniamo io come tutti gli altri che qui lavorano duramente tutti i giorni, che sono una grande squadra”.</i></p>
      <footer>RIPRODUZIONE RISERVATA</footer>
    </article>
  </body>
</html>