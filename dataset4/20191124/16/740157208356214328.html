<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/powiat-kluczborski-otrzyma-62-mln-zl-kredytu-od-panstwa,135493.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-24T16:17:00+00:00"/>
    <meta property="og:title" content="Powiat kluczborski otrzyma 62 mln zł kredytu od państwa"/>
    <meta property="og:description" content="Powiat kluczborski otrzyma 62 mln złotych kredytu od rządu - poinformował starosta kluczborski Mirosław Birecki. Pieniądze zostaną przeznaczone głównie na spłatę kredytów zaciągniętych przez poprzedni zarząd powiatu."/>
  </head>
  <body>
    <article>
      <h1>Powiat kluczborski otrzyma 62 mln zł kredytu od państwa</h1>
      <address><time datetime="2019-11-24T16:17:00+00:00">24 Nov 2019, 16:17</time> by <a rel="author">PAP/AKC  </a></address>
      <h4>Powiat kluczborski otrzyma 62 mln złotych kredytu od rządu - poinformował starosta kluczborski Mirosław Birecki. Pieniądze zostaną przeznaczone głównie na spłatę kredytów zaciągniętych przez poprzedni zarząd powiatu.</h4>
      <hr/>
      <p>Pod koniec ubiegłego roku starosta Birecki (komitet Ziemia Kluczborska) poinformował o trudnej sytuacji finansowej, w jakiej znalazł się powiat kluczborski na skutek działań swoich poprzedników z PSL, którzy prowadzili działania inwestycyjne bez odpowiednich dochodów. Według szacunków Bireckiego, zadłużenie samorządu wynosiło około stu milionów złotych i wymagało wdrożenia radykalnych działań oszczędnościowych.</p>
      <p>
        <a href="https://www.portalsamorzadowy.pl/prawo-i-finanse/torunscy-radni-apeluja-do-rzadu-chca-dzialan-rekompensujacych-obnizenie-stawki-pit,135377.html">Czytaj też: Toruńscy radni apelują do rządu. Chcą działań rekompensujących obniżenie stawki PIT</a>
      </p>
      <p>Zgodnie z informacjami starostwa, ministerstwo finansów wyraziło zgodę na udzielenie powiatowi preferencyjnego kredytu w wysokości 62 mln złotych, który pozwoli spłacić 45 mln zaciągniętych przez poprzedników kredytów i da możliwość pokrycia tegorocznego deficytu. Tylko z tytułu różnicy w odsetkach między kredytem rządowym a komercyjnym, powiat zamierza zaoszczędzić dziewięć milionów złotych. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>