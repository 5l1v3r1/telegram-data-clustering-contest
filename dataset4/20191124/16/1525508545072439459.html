<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779960/%D9%88%D8%B6%D8%B9%DB%8C%D8%AA-%D8%AC%D9%85%D8%B9-%D8%A2%D9%88%D8%B1%DB%8C-%D9%88-%D8%AF%D9%81%D8%B9-%D9%BE%D8%B3%D9%85%D8%A7%D9%86%D8%AF%D9%87%D8%A7%DB%8C-%D8%B9%D9%81%D9%88%D9%86%DB%8C-%D8%A7%D8%B1%D8%A7%DA%A9-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87-%D9%85%D8%B4%D8%AE%D8%B5-%D9%85%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T16:51:45+00:00"/>
    <meta property="og:title" content="مدیرکل دفتر اجتماعی و فرهنگی استانداری مرکزی: وضعیت جمع آوری و دفع پسماندهای عفونی اراک هفته آینده مشخص می شود"/>
    <meta property="og:description" content="اراک- مدیرکل دفتر اجتماعی و فرهنگی استانداری مرکزی گفت: وضعیت دفع و جمع آوری پسماندهای پزشکی مطب های اراک با شهرداری اراک و پزشکان ظرف هفته آینده با تشکیل جلسه ای مشخص می شود."/>
  </head>
  <body>
    <article>
      <h1>مدیرکل دفتر اجتماعی و فرهنگی استانداری مرکزی: وضعیت جمع آوری و دفع پسماندهای عفونی اراک هفته آینده مشخص می شود</h1>
      <address>
        <time datetime="2019-11-24T16:51:45+00:00">24 Nov 2019, 16:51</time>
      </address>
      <p>به گزارش <a href="https://www.mehrnews.com/">خبرنگار مهر</a>، احمد سجادی روز یکشنبه در حاشیه دو مین جلسه ستاد صیانت از حریم امنیت عمومی و حقوق شهروندان استان مرکزی در اراک، اظهار داشت: با توجه به دستور کار اول جلسه مبنی بر ارزیابی مطب پزشکان استان در شهرستان اراک ۴ تیم، ساوه ۳ تیم و سایر شهرستان ها یک تیم کار ارزیابی از مطب پزشکان را بر عهده داشتند.</p>
      <p>وی ادامه داد: تمامی مطب های استان از ۱۵ لغایت ۳۰ اردیبهشت ماه سال جاری با ۴۵ شاخص مورد ارزیابی قرار گرفتند که ۴۲ شاخص دارای ایراداتی در مطب های پزشکی بود که مقرر شد، ظرف مدت زمان یک ماه دانشگاه علوم پزشکی اراک و نظام پزشکی ایرادات را به مطب ها اطلاع بدهد و در دی ماه گزارش بررسی مجدد را در این جلسه مطرح کنیم.</p>
      <p>مدیرکل دفتر اجتماعی و فرهنگی استانداری مرکزی بیان کرد: از بین مطب های بازدید شده ۶۰ مطب دارای ایراد اساسی بودند که دو هفته پس از بازدید مهلت داده شده است تا این ایرادات را بررسی کنند و از امروز نیز بررسی ارزیابی مجدد مطب ها با به کار گیری تیم های تخصصی با حضور نماینده دادگستری انجام می شود تا در صورت امتناع برخورد های لازم صورت پذیرد.</p>
      <p>سجادی با اشاره به دستور کار دوم جلسه مبنی بر بازدیدهای صورت گرفته از بیمارستان ها، کلینیک های پزشکی و داروخانه های شهرستان اراک در نوروز ۹۸ اظهار کرد: در طی این بازدید ها ۱۸ کلینیک و بیمارستان مورد بازدید قرار گرفته و ایرادات به آن ها گفته شده بود و مقرر شد به منظور بر طرف شدن ایرادات در دی ماه سال جاری مورد ارزیابی قرار گیرند.</p>
      <p>وی در خصوص پسماندها زباله های عفونی مطب های اراک افزود: از موارد مهم مطب ها نحوه دفع و پسماندهای زباله های پزشکی است که در حال حاضر انجام می‌شود و در بازدید ها مواردی از عدم رعایت این موضوع گزارش شده است و قرار شد، جلسه ای با دانشگاه علوم پزشکی اراک، سازمان پسماند شهرداری و دفتر امور اجتماعی و فرهنگی استانداری به منظور بررسی این موضوع تشکیل شود.</p>
      <p>مدیرکل دفتر اجتماعی و فرهنگی استانداری مرکزی خاطر نشان کرد: پروسه جمع آوری و دفع پسماندها مطب ها به شرکت خصوصی واگذار شده که هنوز به طور عملیاتی این کار را آغاز نکرده است و این موضوع تا هفته آینده تعیین تکلیف می شود.</p>
    </article>
  </body>
</html>