<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013144/%D9%87%D9%85%DA%A9%D8%A7%D8%B1%DB%8C-%D9%86%D8%B8%D8%A7%D9%85%DB%8C-%D8%A7%D9%85%D8%A7%D8%B1%D8%A7%D8%AA-%D9%88-%D9%81%D8%B1%D8%A7%D9%86%D8%B3%D9%87-%D8%A7%D9%81%D8%B2%D8%A7%DB%8C%D8%B4-%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T16:29:21+00:00"/>
    <meta property="og:title" content="همکاری نظامی امارات و فرانسه افزایش می‌یابد"/>
    <meta property="og:description" content="وزیر دفاع فرانسه که به امارات سفر کرده است، با وزیر مشاور در امور دفاعی این کشور دیدار کرد."/>
  </head>
  <body>
    <article>
      <h1>همکاری نظامی امارات و فرانسه افزایش می‌یابد</h1>
      <address>
        <time datetime="2019-11-24T16:29:21+00:00">24 Nov 2019, 16:29</time>
      </address>
      <p>
        <i>وزیر دفاع فرانسه که به امارات سفر کرده است، با وزیر مشاور در امور دفاعی این کشور دیدار کرد.</i>
      </p>
      <p>به گزارش مشرق، «<b>فلورنس پارلی</b>» وزیر دفاع فرانسه امروز (یکشنبه) در مقر وزارت دفاع امارات عربی متحده در ابوظبی با «محمد بن احمد البواردی» وزیر مشاور در امور دفاع امارات دیدار کرد.</p>
      <blockquote>بیشتر بخوانید:<br/><a href="https://www.mashreghnews.ir/news/1009680/%D8%A7%D8%B1%D9%88%D9%BE%D8%A7-%D8%AF%D8%B1-%D9%85%D8%B3%DB%8C%D8%B1-%D8%A7%D8%B3%D8%AA%D9%82%D9%84%D8%A7%D9%84-%D8%AA%D8%B3%D9%84%DB%8C%D8%AD%D8%A7%D8%AA%DB%8C-%D8%A7%D8%B2-%D8%A2%D9%85%D8%B1%DB%8C%DA%A9%D8%A7"><i>اروپا</i> در مسیر استقلال تسلیحاتی از آمریکا<br/></a><a href="https://www.mashreghnews.ir/news/1009536/%D8%A7%D8%AF%D8%A7%D9%85%D9%87-%D9%88%D8%A7%DA%AF%D8%B1%D8%A7%DB%8C%DB%8C-%D9%88%D8%A7%D8%B4%D9%86%DA%AF%D8%AA%D9%86-%D9%88-%D8%A8%D8%B1%D9%88%DA%A9%D8%B3%D9%84-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D9%85%D8%B3%D8%AA%D9%82%D9%84-%D8%A7%D8%B2-%D8%A2%D9%85%D8%B1%DB%8C%DA%A9%D8%A7">ادامه واگرایی واشنگتن و بروکسل؛ اتحادیه <i>اروپا</i> مستقل از آمریکا <i>سلاح</i> می‌سازد</a></blockquote>
      <p>در این دیدار همکاری مشترک امارات و فرانسه در زمینه‌های دفاعی و نظامی و نیز پاره‌ای از پرونده‌های منطقه‌ای و بین‌المللی بررسی شد.</p>
      <p>همچنین سند قانونی بین وزارتخانه‌های دفاع دو کشور به منظور مبادله افسر ارتباطی جهت تسهیل ارتباطات و همکاری عملیاتی بین دو کشور، امضا شد.</p>
      <p>البواردی گفت که روابط امارات و فرانسه به ویژه در زمینه دفاعی و نظامی شاهد تحول بوده و امضای این توافقنامه بیانگر علاقه‌مندی وزارت دفاع امارات برای تقویت روابط و شراکت با شرکای خود و پایبندی به تقویت پیوندهای همکاری دو کشور است.</p>
      <p>از سوی دیگر وزیر دفاع فرانسه امروز گفت که پایگاه دریایی فرانسه در ابوظبی مقر مأموریت‌های دریایی اروپا برای تأمین امنیت خلیج فارس خواهد شد و قرار است این مأموریت‌ها بزودی آغاز شود.</p>
      <p>وی در جریان بازدید از پایگاه دریایی فرانسه در ابوظبی در جمع خبرنگاران گفت: «از صبح امروز اعلام می‌کنیم که ما رسما تصمیم گرفتیم مقر فرماندهی (مأموریت‌های اروپا در خلیج‌فارس) در خاک امارات باشد.»</p>
      <p>طبق گزارش خبرگزاری رویترز، این مقام فرانسوی افزود که در این مرکز فرماندهی حدود ۱۲ مسئول به نمایندگی از کشورهای شرکت‌کننده در این مأموریت مستقر خواهند شد.</p>
      <p>او همچنین خطاب به نظامیان فرانسوی افزود که امیدوار است در بازدید بعدی از این پایگاه، مأموریت مذکور نیز آغاز شده بود.</p>
      <p>وزیر دفاع فرانسه همچنین از امارات به خاطر حمایت از این طرح قدردانی کرد.</p>
      <p>پارلی روز شنبه (دیروز) گفته بود که این طرح اوایل سال آینده اجرایی می‌شود و حدود ۱۰ کشور اروپایی و غیر اروپایی در آن مشارکت خواهند داشت و در عین حال اجرای طرح به موافقت پارلمان‌های این کشورها بستگی دارد.</p>
      <p>اروپا جولای گذشته از طرحی مستقل از آمریکا برای آنچه تأمین امنیت دریانوردی در خلیج‌فارس خوانده شد، خبر داده است.</p>
      <p>وزیر دفاع فرانسه همچنین ابراز امیدواری کرد که اجرای این طرح کمک بزرگی به تأمین امنیت دریانوردی در منطقه کند.</p>
      <p>پارلی روز شنبه(دیروز) همچنین با «محمد بن زاید» ولی‌عهد ابوظبی دیدار و درباره روابط دوجانبه و تقویت همکاری‌های دو کشور و تحولات منطقه گفت‌وگو کرد.</p>
      <p>منبع: فارس</p>
    </article>
  </body>
</html>