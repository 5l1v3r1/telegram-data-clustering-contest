<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/politics/androulakis-gia-synedrio-pasok-den-einai-antaksio-tis-istorias-tou-kommatos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T16:20:25+00:00"/>
    <meta property="og:title" content="Ανδρουλάκης για συνέδριο ΠαΣοΚ : Δεν είναι αντάξιο της ιστορίας του κόμματος"/>
    <meta property="og:description" content="Εντονη κριτική στους χειρισμούς της Φώφης Γεννηματά από το Νίκο Ανδρουλάκη"/>
  </head>
  <body>
    <article>
      <h1>Ανδρουλάκης για συνέδριο ΠαΣοΚ : Δεν είναι αντάξιο της ιστορίας του κόμματος</h1>
      <h2>Εντονη κριτική στους χειρισμούς της Φώφης Γεννηματά από το Νίκο Ανδρουλάκη</h2>
      <address><time datetime="2019-11-24T16:20:25+00:00">24 Nov 2019, 16:20</time> by <a rel="author">ΤοΒΗΜΑ Team</a></address>
      <p>Το πολιτικό και ιδεολογικό πλαίσιο για τις προκλήσεις της παράταξης ως μιας νέας σοσιαλδημοκρατικής προοπτικής, προσδιόρισε στην ομιλία του στο <a href="https://www.tovima.gr/tag/synedrio-pasok/">συνέδριο του ΠΑΣΟΚ</a>, ο ευρωβουλευτής <a href="https://www.tovima.gr/tag/%CE%BD%CE%AF%CE%BA%CE%BF%CF%82-%CE%B1%CE%BD%CE%B4%CF%81%CE%BF%CF%85%CE%BB%CE%AC%CE%BA%CE%B7%CF%82/">Νίκος Ανδρουλάκης</a>.</p>
      <p>Ο κ. Ανδρουλάκης τόνισε ότι το ΚΙΝΑΛ χρειάζεται να διατυπώσει ένα πρωτοποριακό πολιτικό λόγο που θα είναι μπροστά από τη ΝΔ και τον ΣΥΡΙΖΑ, καλώντας την ηγεσία να πάρει τις σχετικές πρωτοβουλίες.</p>
      <p>
        <a href="https://www.in.gr/2019/11/24/world/vretania-efarmogi-tou-brexit-kai-ependyseis-yposxetai-o-tzonson/">Βρετανία: Εφαρμογή του Brexit και επενδύσεις υπόσχεται ο Τζόνσον</a>
      </p>
      <h3>Αιχμές Ανδρουλάκη κατά Γεννηματά</h3>
      <p>Άσκησε αυστηρή κριτική για τους χειρισμούς της κ. Γεννηματά και της ηγεσίας επειδή δεν αξιοποίησαν τη μαζική συμμετοχή των 212.000 πολιτών που ανταποκρίθηκαν στην ίδρυση του ΚΙΝΑΛ.</p>
      <p>Εμφανίστηκε ωστόσο αισιόδοξος υποστηρίζοντας ότι «μπορούμε να τα καταφέρουμε. Μας δίνει περιθώριο η επιστροφή του ΣΥΡΙΖΑ στην πρακτική των μπαχαλάκηδων και της ΝΔ στη πελατειακή πολιτική της Δεξιάς. Αρκεί η προηγούμενη περίοδος των χαμηλών ποσοστών να είναι μικρό διάλλειμα».</p>
      <p>Όσο για τη διεκδίκηση της ηγεσίας το 2021, ο Νίκος Ανδρουλάκης σημείωσε πως «το πού θα βρίσκεται τότε ο καθένας είναι προσωπική επιλογή. Το πού θα είναι οι ψηφοφόροι είναι στοίχημα για όλους. Θλιβερό να συγκρίνουμε τα ποσοστά του ΚΙΝΑΛ με τα ποσοστά του διασπασμένου ΠΑΣΟΚ. Γιατί η ανασφάλεια ήταν χειρότερη από την προοπτική», είπε ο κ. Ανδρουλάκης και πρόσθεσε ότι «ο Στ. Θεοδωράκης ήρθε για να φύγει και οι κ. Ραγκούσης, Μπίστης κι άλλοι που αποχώρησαν έκαναν μαθήματα σ΄ όσους κράτησαν όρθια την παράταξη».</p>
      <p>«Ποιος έφερε τον Δούρειο Ίππο εδώ μέσα; Θα κάναμε τα ίδια λένε; Μάλλον δεν κατάλαβαν τίποτα», υπογράμμισε ο ευρωβουλευτής του Κινήματος Αλλαγής.</p>
      <p>Ο Νίκος Ανδρουλάκης ανέφερε ακόμη ότι τα όσα επεσήμανε πρόσφατα για «τον κίνδυνο η παράταξη να γίνει ΚΚΕ του Κέντρου», δεν συνιστούσαν παρά τη προειδοποίηση ότι αντίθετα με αυτό, η διαφορετική άποψη ήταν κατάκτηση επί Ανδρέα Παπανδρέου και Κώστα Σημίτη.</p>
      <h4>Αυτό το συνέδριο δεν αρμόζει στην ιστορία του ΠΑΣΟΚ</h4>
      <p>Επίσης υποστήριξε ότι το συνέδριο, όπως γίνεται, δεν αρμόζει στην ιστορία του ΠΑΣΟΚ. «Είναι συνέδριο fast track, χωρίς συμμετοχή της βάσης, αντάξιο της ιστορίας του. Στο συνέδριο θα έπρεπε να συζητήσουμε για το εκλογικό αποτέλεσμα πολιτικά και για να καθορίσουμε τη στρατηγική μας», σημείωσε</p>
      <p>Κατέθεσε ένα συνολικό προβληματισμό για τις ιδεολογικές και πολιτικές προκλήσεις του χώρου και τα μεγάλα ζητήματα προοπτικής της χώρας.</p>
      <p>«Πρέπει να επινοήσουμε μια νέα πολιτική αναγέννησης της σοσιαλδημοκρατίας. Πρέπει να κατανοήσει η ευρωπαϊκή σοσιαλδημοκρατία ότι ο αγώνας για τη Δημοκρατία είναι συνεχής αγώνας. Πρέπει να εμπνεόμαστε από τον Ανδρέα Παπανδρέου που ήταν αντισυστημικός μέσα στο σύστημα», είπε ο κ. Ανδρουλάκης.</p>
      <p>
        <a href="https://www.tovima.gr/2019/11/24/politics/syriza-ena-yugo-me-mixani-3-000-cc/">ΣΥΡΙΖΑ… Ενα Yugo με μηχανή 3.000 cc</a>
      </p>
    </article>
  </body>
</html>