<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/florina/neo-ektakto-deltio-apo-tin-emy-vroches-kai-kataigides-mechri-to-mesimeri-tis-tritis/"/>
    <meta property="og:site_name" content="ert.gr"/>
    <meta property="article:published_time" content="2019-11-24T16:05:19+00:00"/>
    <meta property="og:title" content="Νέο έκτακτο δελτίο από την ΕΜΥ: Βροχές και καταιγίδες μέχρι το μεσημέρι της Τρίτης"/>
    <meta property="og:description" content="Νέο Έκτακτο Δελτίο Επικίνδυνων Καιρικών φαινομένων εξέδωσε η Εθνική Μετεωρολογική Υπηρεσία (ΕΜΥ), σύμφωνα με το οποίο επιδείνωση που θα παρουσιάσει ο καιρός από το απόγευμα της Κυριακής 24 Νοεμβρίου, με βροχές και καταιγίδες και θυελλώδεις άνεμους.Τα φαινόμενα θα εξασθενήσουν βαθμιαία μέχρι το μεσημέρι της Τρίτης 26 Νοεμβρίου 2019."/>
  </head>
  <body>
    <article>
      <h1>Νέο έκτακτο δελτίο από την ΕΜΥ: Βροχές και καταιγίδες μέχρι το μεσημέρι της Τρίτης</h1>
      <address><time datetime="2019-11-24T16:05:19+00:00">24 Nov 2019, 16:05</time> by <a rel="author">ΣΟΦΙΑ ΖΟΥΖΕΛΗ</a></address>
      <p>Νέο Έκτακτο Δελτίο Επικίνδυνων Καιρικών φαινομένων εξέδωσε η Εθνική Μετεωρολογική Υπηρεσία (ΕΜΥ), σύμφωνα με το οποίο επιδείνωση που θα παρουσιάσει ο καιρός από το απόγευμα της Κυριακής 24 Νοεμβρίου, με βροχές και καταιγίδες και θυελλώδεις άνεμους.Τα φαινόμενα θα εξασθενήσουν βαθμιαία μέχρι το μεσημέρι της Τρίτης 26 Νοεμβρίου 2019.</p>
      <p>
        <b>Στη Δυτική Μακεδονία προβλέπονται βροχές και καταιγίδες τοπικά ισχυρές από τις απογευματινές ώρες της Κυριακής μέχρι και τις βραδινές ώρες της Δευτέρας .</b>
      </p>
      <p>Η θερμοκρασία την Δευτέρα θα σημειώσει πτώση και η μέγιστη τιμή της δεν θα ξεπεράσει τους 10 βαθμούς Κελσίου.</p>
      <p>Η Δ/νση Πολιτικής Προστασίας έχει ενημερώσει τις αρμόδιες υπηρεσιακά εμπλεκόμενες υπηρεσίες, καθώς και τους Δήμους της Περιφέρειας, ώστε να βρίσκονται σε αυξημένη ετοιμότητα Πολιτικής Προστασίας, προκειμένου να αντιμετωπίσουν άμεσα τις επιπτώσεις από την εκδήλωση των έντονων καιρικών φαινομένων</p>
      <p>Παράλληλα συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση έντονων καιρικών φαινομένων.</p>
      <p>Ειδικότερα, σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων:</p>
      <p>• Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</p>
      <p>• Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</p>
      <p>• Να αποφεύγουν να διασχίζουν χειμάρρους και ρέματα, πεζή ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</p>
      <p>• Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων.</p>
      <p>• Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</p>
      <p>• Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</p>
      <p>Οι πολίτες μπορούν να ενημερώνονται για μέτρα αυτοπροστασίας από έντονα καιρικά φαινόμενα και στην ιστοσελίδα της Περιφέρειας Δυτικής Μακεδονίας, στην ηλεκτρονική διεύθυνση: <a href="https://www.pdm.gov.gr/politiki-prostasia/">www.pdm.gov.gr/politiki-prostasia/</a></p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/ektakto-deltio-kairoy-kataigides-topika-ischyres-anamenontai-sti-dytiki-makedonia/"/>
        <a href="https://www.ert.gr/perifereiakoi-stathmoi/florina/2i-synantisi-chorodiakon-synolon-sti-florina/"/>
        <a href="https://www.ert.gr/perifereiakoi-stathmoi/florina/diaperifereiako-foroym-apotelesmatikotita-ton-ergaleion-politikis-gia-ti-diasynoriaki-proagogi-tis-klironomias/"/>
        <a href="https://www.ert.gr/perifereiakoi-stathmoi/florina/syllalitirio-gia-ti-dei-sti-dytiki-makedonia/"/>
        <a href="https://www.ert.gr/perifereiakoi-stathmoi/florina/dimosia-diavoyleysi-gia-tin-toyristiki-provoli-tis-perifereias-d-makedonias/"/>
        <a href="https://www.ert.gr/perifereiakoi-stathmoi/florina/syskepsi-gia-to-epicheirisiako-programma-p-d-m-2014-2020/"/>
      </related>
    </article>
  </body>
</html>