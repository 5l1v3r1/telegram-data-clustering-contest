<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/greece/giryonis-perimenoun-kataklysmo-me-100-tonous-nerou-ana-stremma/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T16:44:35+00:00"/>
    <meta property="og:title" content="«Γηρυόνης»: Περιμένουν κατακλυσμό με 100 τόνους νερού ανά στρέμμα"/>
    <meta property="og:description" content="Ραγδαίες βροχοπτώσεις σε πολλές περιοχές τις Ελλάδας προβλέπεται ότι θα φέρει το νέο δριμύ κύμα κακοκαιρίας που πλήττει τη χώρα μας από το βράδυ της Κυριακής. Μετεωρολόγοι ανέφεραν χαρακτηριστικά ότι μπορεί να έχουμε και 100 τόνους νερού ανα στρέμμα."/>
  </head>
  <body>
    <article>
      <h6 class="kicker">Σε τρεις φάσεις η κακοκαιρία</h6>
      <h1>«Γηρυόνης»: Περιμένουν κατακλυσμό με 100 τόνους νερού ανά στρέμμα</h1>
      <h2>Ραγδαίες βροχοπτώσεις σε πολλές περιοχές τις Ελλάδας προβλέπεται ότι θα φέρει το νέο δριμύ κύμα κακοκαιρίας που πλήττει τη χώρα μας από το βράδυ της Κυριακής. Μετεωρολόγοι ανέφεραν χαρακτηριστικά ότι μπορεί να έχουμε και 100 τόνους νερού ανα στρέμμα.</h2>
      <address><time datetime="2019-11-24T16:44:35+00:00">24 Nov 2019, 16:44</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η κακοκαιρία – γίγαντας «Γηρυόνης» βρίσκεται προ των πυλών και είναι δυνητικά επικίνδυνη, σύμφωνα με τις προειδοποιήσεις των μετεωρολόγων.</p>
      <p>Το νέο κύμα κακοκαιρίας αναμένται να φέρει μεγάλης έντασης φαινόμενα και σημαντικές ποσότητες βροχής.</p>
      <p>
        <a href="https://www.in.gr/2019/11/24/life/lakis-lazopoulos-mila-gia-proti-fora-gia-thanato-tis-gynaikas-tou/">Δείτε επίσης: Λάκης Λαζόπουλος : Μιλά για πρώτη φορά για το θάνατο της γυναίκας του</a>
      </p>
      <p>«Από την Κυριακή το βράδυ αναμένεται το χαμηλό βαρομετρικό, το οποίο θα δώσει πολύ ισχυρές καταιγίδες στις περιοχές των Επτανήσων και της υπόλοιπης Δυτικής Ηπειρωτικής χώρας και μέχρι τα ξημερώματα της Δευτέρας τα φαινόμενα θα επεκταθούν και στις υπόλοιπες περιοχές της Ηπειρωτικής Ελλάδας» αναφέρει χαρακτηριστικά ο μετεωρολόγος του One Channel Γιάννης Καλλιάνος.</p>
      <p>«Το μεσημέρι της Δευτέρας μέχρι το βράδυ τα φαινόμενα θα επεκταθούν και στις νησιωτικές περιοχές του Αιγαίου. Περίπου 24 με 36 ώρες θα διαρκέσουν πολύ έντονες βροχοπτώσεις και θα επηρεαστεί και ο νομός Αττικής. Αυξημένη είναι η πιθανότητα υπερχείλισης χειμάρρων, πτώσης δέντρων όπως και πλημμύρες» συμπληρώνει.</p>
      <p>Ιδιαίτερη προσοχή συνιστά στους κατοίκους όλων των περιοχών μιας και ο συνδυασμός του μεγάλου όγκου των βροχοπτώσεων και των καταιγίδων με τους θυελλώδους ανέμους καθιστά την κακοκαιρία δυνητικά επικίνδυνη.</p>
      <figure>
        <iframe src="https://www.youtube.com/embed/LAfkdRT9Z_Y" width="640" height="360" data-service="Youtube" scrolling="no"/>
      </figure>
      <h3>Σε τρεις φάσεις η κακοκαιρία – Πού θα βρέξει περισσότερο</h3>
      <p>Ο καιρός θα παρουσιάσει επιδείνωση με κύρια χαρακτηριστικά τις ισχυρές βροχές και καταιγίδες που κατά τόπους θα συνοδεύονται από χαλαζοπτώσεις και θυελλώδεις νότιους ανέμους άνεμοι.</p>
      <figure>
        <img src="https://www.in.gr/wp-content/uploads/2019/11/Girionis_Nov_24_251-600x449.jpg"/>
      </figure>
      <p>Η κακοκαιρία θα χτυπήσει σε τρεις φάσεις:</p>
      <p><b>1η φάση:</b> Την Κυριακή 24/11 βροχές και σποραδικές καταιγίδες θα εκδηλώνονται στα ηπειρωτικά (εξαιρούνται η Ανατολική Μακεδονία και η Θράκη), φαινόμενα που από τις απογευματινές ώρες τοπικά θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p><b>2η φάση:</b> Από τις νυκτερινές ώρες της Κυριακής 24/11 και κατά τη διάρκεια της Δευτέρας 25/11 μέτωπο πολύ ισχυρών βροχών και καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <p><b>3η φάση:</b> Από τις βραδινές ώρες της Δευτέρας 25/11 έως και τις απογευματινές ώρες της Τρίτης 26/11 ένα τρίτο κύμα τοπικά ισχυρών βροχών και καταιγίδων θα επηρεάσει κυρίως τα νότια και ανατολικά ηπειρωτικά και θαλάσσια τμήματα της χώρας.</p>
      <figure>
        <iframe data-src="https://twitter.com/EMY_HNMS/status/1198526594467467264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Προειδοποίηση από τη ΓΓΠΠ: Μην κάνετε άσκοπες μετακινήσεις</h4>
      <p>Σε γενική επιφυλακή βρίσκεται η Γενική Γραμματεία Πολιτικής Προστασίας για την επέλαση του «Γηρυόνη».</p>
      <p>Ο γραμματέας Πολιτικής Προστασίας, Νίκος Χαρδαλιάς ζήτησε από τους πολίτες να αποφύγουν τις άσκοπες μετακινήσεις.</p>
      <p>Μιλώντας στον ΘΕΜΑ 104,6, ο Νίκος Χαρδαλιάς επεσήμανε ότι όλοι οι αρμόδιοι φορείς έχουν ενημερωθεί, οι υπηρεσίες βρίσκονται σε γενική επιφυλακή ενώ ανέφερε ότι μετά τις πέντε το απόγευμα θα υπάρχει διαρκής σύσκεψη με απώτερο σκοπό τον συντονισμό όλων των αναγκαίων ενεργειών.</p>
      <figure>
        <iframe data-src="https://twitter.com/GSCP_GR/status/1198214462743941126?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Έκτακτο δελτίο καιρού</h4>
      <p>Σύμφωνα το έκτακτο δελτίο επιδείνωσης καιρού της ΕΜΥ, ισχυρές βροχές και καταιγίδες θα επηρεάσουν:</p>
      <p>1. <b>Την Κυριακή (24-11-2019)</b>: Από τις απογευματινές ώρες τα νησιά του Ιονίου, την Ήπειρο, τη δυτική Στερεά, την Πελοπόννησο και από το βράδυ την ανατολική Στερεά (συμπεριλαμβανομένης της Αττικής), την Εύβοια και πιθανώς από τη νύχτα τη Θεσσαλία.</p>
      <p>2. <b>Τη Δευτέρα (25-11-2019)</b>:<br/>α. Μέχρι τις πρωινές ώρες τα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.<br/>β. Μέχρι το μεσημέρι την ανατολική Πελοπόννησο, την ανατολική Στερεά, την Εύβοια, την Κρήτη, μέχρι αργά το απόγευμα τη Θεσσαλία, τις Σποράδες, τις Κυκλάδες και έως τις βραδινές ώρες τη Μακεδονία (κυρίως τη δυτική και την κεντρική).<br/>γ. Σταδιακά από τις πρωινές ώρες τα νησιά του βορείου και ανατολικού Αιγαίου και τα Δωδεκάνησα.</p>
      <p><b>3. Την Τρίτη (26-11-2019):</b><br/>α. Τις πρώτες πρωινές ώρες τα νησιά του ανατολικού Αιγαίου και μέχρι το μεσημέρι τα Δωδεκάνησα.<br/>β. Από τις μεσημβρινές ώρες την Κρήτη, πιθανώς τις Κυκλάδες και βαθμιαία από το απόγευμα εκ νέου τα Δωδεκάνησα.</p>
      <h4>Καταιγίδες και θυελλώδεις άνεμοι στην Αττική</h4>
      <p>Ειδικότερα για την Αττική ισχυρές βροχές και καταιγίδες αναμένονται από τις βραδινές ώρες της Κυριακής (24-11-2019) μέχρι τις πρωινές ώρες της Δευτέρας (25-11-2019).</p>
      <figure>
        <img src="https://www.in.gr/wp-content/uploads/2019/11/Gir_Att_Nov25-600x546.jpg"/>
      </figure>
      <p>Πολύ θυελλώδεις νότιοι άνεμοι εντάσεως 8 με 9 μποφόρ θα πνέουν την Κυριακή (24-11-2019) στα δυτικά και τη Δευτέρα (25-11-2019) στο Αιγαίο. Πιθανώς στο Ιόνιο έως και τις βραδινές ώρες της Κυριακής (24-11-2019) να φτάσουν πρόσκαιρα τα 10 μποφόρ.</p>
      <p>
        <a href="https://www.tanea.gr/2019/11/24/health/kindynos-apo-tin-yperkatanalosi-antiviotikon-stin-ellada/">Κίνδυνος από την υπερκατανάλωση αντιβιοτικών στην Ελλάδα</a>
      </p>
    </article>
  </body>
</html>