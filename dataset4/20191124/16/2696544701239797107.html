<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191124_Ot_no_holttestet_talaltak_meg_a_Lampedusanal_tortent_hajoszerencsetlenseg_utan"/>
    <meta property="og:site_name" content="HVG.hu"/>
    <meta property="article:published_time" content="2019-11-24T16:15:00+00:00"/>
    <meta property="og:title" content="Öt nő holttestét találták meg a Lampedusánál történt hajószerencsétlenség után"/>
    <meta property="og:description" content="Három nő holttestét a tengerből emelték ki, további két halottat pedig a hullámok vetettek partra a dél-olaszországi Lampedusa szigeténél felborult mingránshajóról, amelynek 149 utasát sikerült megmenteni – jelentette az olasz parti őrség vasárnap."/>
  </head>
  <body>
    <article>
      <h1>Öt nő holttestét találták meg a Lampedusánál történt hajószerencsétlenség után</h1>
      <address><time datetime="2019-11-24T16:15:00+00:00">24 Nov 2019, 16:15</time> by <a rel="author">MTI</a></address>
      <p>
        <b>Három nő holttestét a tengerből emelték ki, további két halottat pedig a hullámok vetettek partra a dél-olaszországi Lampedusa szigeténél felborult mingránshajóról, amelynek 149 utasát sikerült megmenteni – jelentette az olasz parti őrség vasárnap.</b>
      </p>
      <p>Az eltűntek keresését nehezíti a viharos tengeri időjárás.</p>
      <p>Az eddig talált áldozatok mindannyian nők. A túlélőket Lampedusa regisztrációs központjában szállásolták el.</p>
      <p>A migránsok beszámolói szerint Líbiából indult tízméteres hajón nagyjából 170-en utaztak. Önerőből keltek át a tengeren, nem adtak le segélyjelzést, de Lampedusától másfél kilométerre viharba jutottak, és a többméteres hullámok között a hajó felborult. A baleset szombat késő délután következett be. Az olasz parti őrséget egy helyi halász értesítette.</p>
      <p>A hatóság négy hajója, egy helikoptere és egy repülőgépe vett részt a mentésben. 149 embert sikerült élve kiemelni a tengerből: 133 férfi, 13 nő és 3 gyermek van közöttük.</p>
      <p>
        <i> </i>
      </p>
      <p>
        <i>(Címlapképünk illusztráció.)</i>
      </p>
    </article>
  </body>
</html>