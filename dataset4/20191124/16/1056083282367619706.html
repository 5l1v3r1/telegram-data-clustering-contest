<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301867/%D8%AF%D9%88%D9%84%D8%AA-%D9%86%D8%B8%D8%A7%D9%85-%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%85%D8%B9%D9%84%D9%85%D8%A7%D9%86-%D8%B1%D8%A7-%D8%AA%D8%B5%D9%88%DB%8C%D8%A8-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T16:33:43+00:00"/>
    <meta property="og:title" content="دولت نظام رتبه‌بندی معلمان را تصویب کرد"/>
    <meta property="og:description" content="هیأت وزیران در جلسه یکشنبه (۳ آذر) به ریاست حسن روحانی، نظام رتبه‌بندی معلمان را با هدف استقرار نظام پرداخت حقوق فرهنگیان بر اساس صلاحیت، شایستگی و تجربه تصویب کرد."/>
  </head>
  <body>
    <article>
      <h1>دولت نظام رتبه‌بندی معلمان را تصویب کرد</h1>
      <address>
        <time datetime="2019-11-24T16:33:43+00:00">24 Nov 2019, 16:33</time>
      </address>
      <p>هیأت وزیران در جلسه یکشنبه (۳ آذر) به ریاست حسن روحانی، نظام رتبه‌بندی معلمان را با هدف استقرار نظام پرداخت حقوق فرهنگیان بر اساس صلاحیت، شایستگی و تجربه تصویب کرد.</p>
      <p>به گزارش ایسنا، بر اساس این مصوبه، معلمان در پنج رتبه طبقه‌بندی می‌شوند و عوامل امتیاز آور برای ارتقای رتبه بر مبنای تحصیلات، مهارت و توانایی‌ها، دوره‌های آموزشی، سنوات خدمت و تجربه مربوط محاسبه می‌شود.</p>
      <p>دولت همچنین مبلغ ۲۰ هزار میلیارد برای اجرای این طرح تخصیص داد.</p>
      <p>
        <b>اختصاص اعتبار برای آبگیری کامل سد گلورد مازندران</b>
      </p>
      <p>هیأت وزیران در ادامه، با اختصاص مبلغ یک هزار میلیارد ریال اعتبار تملک دارایی‌های سرمایه‌ای به وزارت نیرو برای آبگیری کامل سد گلورد مازندران موافقت کرد.</p>
      <p>دولت تصمیم فوق را به لحاظ نقش این اقدام در پیشگیری از سیل‌های آتی و حوادث غیر مترقبه، احداث راه و پل جایگزین (راه روستایی واقع شده در پایین‌تر از آب دریاچه سد مذکور) و برقراری ارتباط جاده‌ای روستاهای بالادست اتخاذ کرد.</p>
      <p>
        <b>معافیت مالیاتی یکی از اولیای معلولان شدید و خیلی شدید</b>
      </p>
      <p>با تصمیم هیأت وزیران، آیین نامه اجرایی قانون حمایت از حقوق معلولان مبنی بر معافیت ۵۰ درصدی حقوق و مزایا یا دستمزد مشمول مالیات یکی از اولیاء افراد دارای معلولیت شدید یا خیلی شدید اعم از اینکه در منزل یا مراکز نگهداری یا بیمارستان نگهداری شوند، به تصویب رسید.</p>
      <p>بر اساس این آیین نامه، سازمان بهزیستی کشور موظف است، پس از تعیین نوع و شدت معلولیت افراد دارای معلولیت، بنا به درخواست یکی از اولیا گواهی‌ای را مشتمل بر تأیید شدت معلولیت، مشخصات کارفرما و محل اشتغال و تأیید مسئولیت پرداخت هزینه های مترتب بر فرد دارای معلولیت توسط یکی از اولیاء متقاضی صادر نماید.</p>
      <p>کلیه اقدامات مربوط به فرآیند تقاضا، صدور گواهی و ارسال آن به اداره امور مالیاتی مربوط از طریق سامانه‌های الکترونیکی دستگاه‌های ذی‌ربط انجام خواهد شد.</p>
      <p>
        <b>تعیین دستگاه مسئول کمیسیون مشترک اقتصادی ایران با کنفدراسیون سوئیس</b>
      </p>
      <p>با تصویب هیأت دولت، وزارت بهداشت، درمان و آموزش پزشکی به عنوان دستگاه مسئول کمیسیون مشترک اقتصادی جمهوری اسلامی ایران با کشور سوئیس تعیین شد.</p>
      <p>
        <b>مجوز ترخیص و شماره‏ گذاری سه دستگاه خودروی اهدایی</b>
      </p>
      <p>هیأت دولت با ورود، ترخیص و شماره گذاری سه دستگاه خودروی هیوندا سانتافه اهدایی دفتر نمایندگی کمیساریای عالی سازمان ملل متحد در امور پناهندگان در جمهوری اسلامی ایران به ادارات کل امور اتباع و مهاجرین خارجی استانداری‌ها موافقت کرد.</p>
      <p>دفتر نمایندگی کمیساریای عالی سازمان ملل متحد در امور پناهندگان در جمهوری اسلامی ایران خودروهای مورد نظر را جهت کمک‌­رسانی در امور پناهندگان به متولی رسیدگی به امور اتباع خارجی اهداء می­‌نماید، تا مناسب با وظایف و مأموریت­‌های محوله و در راستای نیت اهداکنندگان به ادارات کل امور اتباع و مهاجرین خارجی استانداری­‌ها واگذار یا در مرکز و صرفاً در حوزه مأموریت‌­های اتباع و مهاجران خارجی قرار گیرد.</p>
      <p>
        <b>تعیین نماینده و اعلام ‏نظر دولت درخصوص تعدادی از طرح های نمایندگان مجلس</b>
      </p>
      <p>دولت در ادامه، ضمن اعلام نظر در خصوص تعدادی از طرح‌های نمایندگان مجلس شورای اسلامی، نمایندگان خود را برای پیگیری این موضوعات تعیین کرد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301879/%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%81%D8%B1%D9%87%D9%86%DA%AF%DB%8C%D8%A7%D9%86-%D8%A8%D8%A7-%D8%A8%DB%8C%D8%B4-%D8%A7%D8%B2-%D8%AF%D9%88-%D8%B3%D8%A7%D9%84-%D8%B3%D8%A7%D8%A8%D9%82%D9%87-%DA%A9%D8%A7%D8%B1-%D8%A7%D9%81%D8%B2%D8%A7%DB%8C%D8%B4-%DB%B2%DB%B0%DB%B0-%D8%AA%D8%A7"/>
      </related>
    </article>
  </body>
</html>