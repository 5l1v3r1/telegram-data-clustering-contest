<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/ozturk-yilmaz-chp-icerisindeki-feto-nun-kumpasi-politika-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-24T16:09:00+00:00"/>
    <meta property="og:title" content="Öztürk Yılmaz: 'CHP içerisindeki FETÖ'nün kumpası'"/>
    <meta property="og:description" content="Öztürk Yılmaz: 'CHP içerisindeki FETÖ'nün kumpası' | aydinlik.com.tr"/>
  </head>
  <body>
    <article>
      <h1>Öztürk Yılmaz: 'CHP içerisindeki FETÖ'nün kumpası'</h1>
      <address>
        <time datetime="2019-11-24T16:09:00+00:00">24 Nov 2019, 16:09</time>
      </address>
      <p>
        <b>CHP eski Genel Başkan Yardımcısı Öztürk Yılmaz, katıldığı bir televizyon programında Kılıçdaroğlu'na, Parti'deki FETÖ'cüleri tasfiye etmesi gerektiğini defalarca söylediğini aktardı. Yılmaz, gündemdeki yerini koruyan 'Beştepe'de bir CHP'li' kumpasını da parti içindeki FETÖ'cülerin yaptığını söyledi.</b>
      </p>
      <p>CNN Türk'te Semiha Şahin'in sunduğu CNN Türk Masası'nın konuklarından Öztürk Yılmaz, kendisinin partiden ihraç ediliş sürecinde, parti içerisindeki FETÖ vurgusunu yaptığını anımsatarak, "Beştepe'ye giden CHP'li iddiası operasyonunun oluş biçimine baktığımızda da o tespitimizin ne kadar haklı ve geçerli olduğunu bir kere daha teyit etmiş bulunuyoruz" diye konuştu.</p>
      <p>
        <b>"BÖYLE BİR AHLAKSIZLIK GÖRMEDİM"</b>
      </p>
      <p>'Sarayla görüşme oldu' algısını kendisine de uyguladıklarını söyleyen Yılmaz, "Bu iğrenç iftiranın çökmesiyle birlikte, bunu tezgahlayanların bütün boyutlarıyla açığa çıkartılması ve istifa etmesi gerekir. Ancak bunun olmayacağını maalesef biliyoruz. Bu konu gündeme geldiğinde benim hiçbir görüşmemin olmadığını vurgulamama rağmen yine bu çevreler fısıltı gazetesiyle okları bana çevirmeye gayret etmişlerdi. Ne diyeyim? Böyle bir ahlaksızlık görmedim. Kazdıkları kuyuya şimdi kendileri düştü ve şu anda görünen o ki CHP'nin iç iktidar mücadelesi devam ediyor" şeklinde konuştu.</p>
      <p>
        <b>"CHP İÇERİSİNDEKİ FETÖ YAPILANMASININ BİR KUMPASI"</b>
      </p>
      <p>Yılmaz, Kılıçdaroğlu'na FETÖ'cü isimleri tek tek verdiğini söyleyerek şu ifadeleri kullandı: "Ben genel başkana söyledim. Partideki FETÖ'cü unsurları tasfiye edeceksin dedim. Bakın bu olayı araştırın içinden bu grup çıkacak. Bu gruplar olduğu sürece hiç kimse orada yaşayamaz. Bu grupların amacı ne kadar vatansever, Atatürkçü, milliyetçi varsa onları mimlemek ve tasfiye ettirmek. Siyasette kirli bir yön var. Birisi gelmiş koltuğundan gitmek istemiyor. Ne olursa olsun bırakmak istemiyor. Demokrasilerde parti içinde muhalefet olur. Peki parti içi muhalefeti siz böyle kumpaslarla tasfiye ederseniz bu demokrasi olur mu? CHP içerisinde bir FETÖ yapılanması var. Bunu en yakından yaşadım. Ben bu gruptaki isimleri Kılıçdaroğlu'na tek tek verdim."</p>
      <p>
        <b>"6 AY BOYUNCA PYD TERÖR ÖRGÜTÜDÜR DEDİRTEMEDİM"</b>
      </p>
      <p>Öte yandan Kılıçdaroğlu'na PYD'nin terör örgütü olduğunu kabul ettiremediğini de açıklayan Yılmaz, "Ben 6 ay boyunca PYD'ye terör örgütü dedirtemedim. Avrupa Yerel Yönetimler Şartı'na Türkiye 10 maddelik bir çekince koymuş. Kılıçdaroğlu ben geldiğim zaman bunların hepsini kaldıracağım diyor. Yani, kaldırdığı zaman PKK gelip yerel polis olabilecek, PKK'nın bayrağı yerel flama olacak. Türkiye'de bambaşka bir savaş var. Bu ülkenin gerçek evlatları ile onların kılığına girmiş sahtekârlar arasında bir savaş" diye konuştu.</p>
      <related>
        <h4>Benzer Haberler</h4>
        <a href="https://www.aydinlik.com.tr/chp-li-ozturk-yilmaz-abd-pyd-konusuna-cozum-arayisinda-politika-aralik-2017-3"/>
        <a href="https://www.aydinlik.com.tr/chp-li-ozturk-yilmaz-adayligini-acikladi-politika-nisan-2018-1"/>
        <a href="https://www.aydinlik.com.tr/ozturk-yilmaz-dan-idlib-uyarisi-radikal-gruplari-savunuyoruz-politika-ocak-2018"/>
        <a href="https://www.aydinlik.com.tr/chp-li-yilmaz-trump-ile-gorusmeyin-politika-aralik-2017-1"/>
      </related>
    </article>
  </body>
</html>