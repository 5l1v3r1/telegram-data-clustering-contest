<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-27190e3d04e9e61027.htm"/>
    <meta property="og:site_name" content="mako"/>
    <meta property="article:published_time" content="2019-11-24T16:50:00+00:00"/>
    <meta property="og:title" content="ברקת: פלגנות מבית; סער: תלמד, ליכודניקים לא קונים בכסף"/>
    <meta property="og:description" content="ח&quot;כ ברקת מהליכוד יצא להגנתו של יו&quot;ר התנועה נתניהו ואמר כשהוא מתכוון לסער כי &quot;חברים מבית מתואמים די בגלוי במסרים עם חברי כנסת מהשמאל&quot;. סער מיהר להגיב: כשנלחמתי עבור הליכוד שנותר עם 12 מנדטים - חגגת במטה קדימה"/>
  </head>
  <body>
    <article>
      <h1>ברקת: פלגנות מבית; סער: תלמד, ליכודניקים לא קונים בכסף</h1>
      <h2>ח"כ ברקת מהליכוד יצא להגנתו של יו"ר התנועה נתניהו ואמר כשהוא מתכוון לסער כי "חברים מבית מתואמים די בגלוי במסרים עם חברי כנסת מהשמאל". סער מיהר להגיב: כשנלחמתי עבור הליכוד שנותר עם 12 מנדטים - חגגת עם שמפניות במטה קדימה</h2>
      <address>
        <time datetime="2019-11-24T16:50:00+00:00">24 Nov 2019, 16:50</time>
      </address>
      <p><b>חילופי מהלומות מילוליים בתוך הליכוד:</b> פחות משעה לאחר שח"כ <a href="https://www.mako.co.il/Tagit/%D7%A0%D7%99%D7%A8+%D7%91%D7%A8%D7%A7%D7%AA%20?partner=gtags">ניר ברקת</a> תקף את הקריאות לקיים פריימריז בזק במפלגה, ח"כ <a href="https://www.mako.co.il/Tagit/%D7%92%D7%93%D7%A2%D7%95%D7%9F%20%D7%A1%D7%A2%D7%A8?partner=gtags">גדעון סער</a> עלה הערב (ראשון) למתקפה שלו והשיב אש לעברו של ראש העיר ירושלים לשעבר: "תלמד, ליכודניקים לא קונים בכסף ומנהיגות לא בזגזוגים ומצמוצים".</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>ח"כ ברקת תקף במרומז את סער, שאמש קרא במהלך ריאיון לפגוש את העיתונות לקיים <a href="https://www.mako.co.il/news-israel-elections?partner=gtags">בחירות</a> מקדימות בליכוד - וזאת, לטענתו, משום שנתניהו שמואשם בפלילים לא יוכל להקים ממשלה. "חברים מבית מתואמים די בגלוי במסרים עם חברי כנסת מהשמאל, ומנסים לשדל ח"כים מהליכוד לערוק ולהקים בקולותיהם ממשלת שמאל", אמר ברקת, שהתייצב לצד נתניהו ותקף את ההתנהלות בתיקיו: "מבקש לחזק את ידיו של רה"מ, צריכים להתייצב לצדו, לא לחרוץ את דינו ובוודאי נוכח הכשלים החמורים שנתגלו בחקירה ודורשים טיפול יסודי ועמוק".</p>
      <p>בכיר הליכוד גדעון סער לא נשאר חייב - ופרסם תגובה לדברים של ברקת בטוויטר: כשנלחמתי עבור הליכוד, שנותר עם 12 מנדטים - ברקת חגג עם שמפניות במטה 'קדימה' בה היה חבר. אחרי כמה ימים בכנסת ברקת עושה קמפיין כביכול ל'ספר' או ל'ממלא מקום יו"ר התנועה' וכדי להוכיח שהוא קיים מנהל קמפיין הסתה נגדי. ברקת, תלמד: ליכודניקים לא קונים בכסף ומנהיגות לא בזגזוגים ומצמוצים".</p>
      <figure>
        <iframe data-src="https://twitter.com/gidonsaar/status/1198656400689418243?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ברקת, בתורו, הגיב לסער ואמר לו להתבייש: "גדעון, מנהיגות אמיתית נבחנת בשעת משבר. התבלבלת קצת ממחיאות הכפיים של השמאל והתקשורת ונכשלת בניסיון להדיח את ראש הממשלה. גילית חוסר נאמנות בשעה הכי קשה של נתניהו והליכוד. הפניקה, איבוד העשתונות והמתקפות האישיות והנמוכות כלפי ראש הממשלה וכלפי לא יצליחו לטשטש זאת. תתבייש לך!".</p>
      <figure>
        <iframe data-src="https://twitter.com/NirBarkat/status/1198669734914543616?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>מוקדם יותר היום השתתף ברקת בכנס של לשכת יועצי המס באילת ושם אמר: "הקריאה לקיום פריימריז לראשות הרשימה אינה תמימה כלל וכלל, כי הדבר מהווה מהלך של הדחה בפועל של יו"ר התנועה הנבחר וראש הממשלה, וזאת תוך עקיפת מוסדות המפלגה וההליכים החוקתיים הקבועים בחוקת המפלגה ותוך התעלמות מוחלטת מרצון רוב חברי הליכוד".</p>
      <p>גם ח"כ מירי רגב התייצבה הערב לצד נתניהו. בריאיון לשש עם עודד בן עמי היא חזרה על דרישתו של ראש הממשלה לבדוק את הפרקליטות והחוקרים בתיקיו: "ניהלו כאן קונספירציה, משהו לא נקי קורה בכל החקירה הזו, יש כאן חקירה ואכיפה בררנית. צריך לבדוק את הדרך שבה החוקרים התנהלו ולבדוק את הפרקליטות בתיקי נתניהו".</p>
      <p>רגב התייחסה גם לשתיקה של הבכירים במפלגתה כץ, אדלשטיין וארדן בנושא: "יודעת שכל חברי הסיעה תומכים ברה"מ". בהמשך תמכה בכהונת נתניהו תחת כתב אישום: "בית המשפט יחליט בנושא, רה"מ יכול להמשיך ולהתנהל בתפקידו עד שבית המשפט יחליט אחרת. כולנו מאוחדים סביב רה"מ. ניתן לשופטים לעשות את תפקידם."</p>
      <p>לגבי קיום פריימריז בליכוד הדגישה רגב: "אם יהיה פריימריז בליכוד נתניהו ינצח, מי שמוכר כל מיני סיסמאות שיעמוד מאחוריהם. אנחנו לא יכולים להחליש את הבית, צריכים להיות חזקים, לא מבינה למה, סער, אצה לו דרכו, לכל אחד יגיע זמנו. זה לא קולגיאלי וזה לא העיתוי הנכון".</p>
    </article>
  </body>
</html>