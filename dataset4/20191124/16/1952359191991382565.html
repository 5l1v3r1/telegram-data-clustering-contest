<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04734871"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-24T16:58:00+00:00"/>
    <meta property="og:title" content="Goudstaaf die uit bestelbusje was gevallen weer terecht"/>
    <meta property="og:description" content="Een goudstaaf die op 15 november in het Nederlandse Utrecht uit een bestelbusje was gevallen omdat de zijdeur niet goed dicht zat, is weer terecht. Dat mel..."/>
  </head>
  <body>
    <article>
      <h1>Goudstaaf die uit bestelbusje was gevallen weer terecht</h1>
      <address>
        <time datetime="2019-11-24T16:58:00+00:00">24 Nov 2019, 16:58</time>
      </address>
      <p>
        <b>Een goudstaaf die op 15 november in het Nederlandse Utrecht uit een bestelbusje was gevallen omdat de zijdeur niet goed dicht zat, is weer terecht. Dat meldt de lokale politie. Na een bericht in de media nam de eerlijke vinder contact op met de politie.</b>
      </p>
      <p>De eigenaar had in een oproep in de krant ‘De Telegraaf’ een beloning van 25.000 euro uitgeloofd voor de eerlijke vinder van een “zeer waardevol verloren object”. Volgens de krant zou het gaan om een donkergrijze kunststof transportbox van 30 bij 20 centimeter met daarin een bijna 9 kilo zware goudlegering, die volgens de eigenaar nog het meest op een fors uitgevallen baksteen lijkt. De waarde van het blok is 200.000 tot 235.000 euro, maar de eigenaar benadrukte dat het om een onverkoopbaar item gaat.</p>
      <p>Een woordvoerder van de politie kon zondag niet zeggen of de vinder zijn beloning heeft gekregen.</p>
      <figure>
        <img src="https://static.nieuwsblad.be/Assets/Images_Upload/2019/11/24/cdd22faa-0eef-11ea-9b34-8df2c6ad6e7f_web_scale_0.6269593_0.6269592__.jpg?nomaxheight=513&amp;nomaxwidth=767&amp;scale=both"/>
        <figcaption>Het zoekertje<cite>Foto: De Telegraaf</cite></figcaption>
      </figure>
    </article>
  </body>
</html>