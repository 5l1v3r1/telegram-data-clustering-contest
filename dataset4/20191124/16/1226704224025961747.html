<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/import/z-drogovej-trestnej-cinnosti-obvinila-3/431985-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T16:53:00+00:00"/>
    <meta property="og:title" content="Polícia obvinila 35-ročného muža z drogovej trestnej činnosti"/>
    <meta property="og:description" content="Policajný vyšetrovateľ spracoval podnet na návrh na vzatie obvineného do väzby. Ďalšie okolnosti prípadu sú predmetom vyšetrovania, informoval Moravčík."/>
  </head>
  <body>
    <article>
      <h1>Polícia obvinila 35-ročného muža z drogovej trestnej činnosti</h1>
      <h2>Policajný vyšetrovateľ spracoval podnet na návrh na vzatie obvineného do väzby. Ďalšie okolnosti prípadu sú predmetom vyšetrovania, informoval Moravčík.</h2>
      <address><time datetime="2019-11-24T16:53:00+00:00">24 Nov 2019, 16:53</time> by <a rel="author">TASR</a></address>
      <p>Žilina 24. novembra (TASR) – Obvinenie 35-ročného muža z okresu Tvrdošín z obzvlášť závažného zločinu nedovolenej výroby omamných a psychotropných látok, jedov alebo prekurzorov, ich držania a obchodovania s nimi je výsledkom spoločnej akcie kriminalistov z Dolného Kubína a policajtov z Krajského riaditeľstva Policajného zboru v Žiline.</p>
      <p>Ako informoval žilinský krajský policajný hovorca Radko Moravčík, počas akcie policajti vykonali v Dolnom Kubíne viaceré prehliadky a počas nich zaistili kryštalické látky. Predbežným skúmaním zaisteného materiálu zistili, že ide o pervitín - minimálne 73 bežných dávok drogy.</p>
      <p>„<i>Policajný vyšetrovateľ spracoval podnet na návrh na vzatie obvineného do väzby. Ďalšie okolnosti prípadu sú predmetom vyšetrovania,“</i> doplnil Moravčík.</p>
    </article>
  </body>
</html>