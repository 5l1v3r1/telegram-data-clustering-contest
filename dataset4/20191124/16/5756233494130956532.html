<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623180/%DB%8C%DA%A9-%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D9%84%DB%8C%D8%B3%D8%AA-%D8%A7%D9%85%D9%88%D8%A7%D9%84-%D8%AE%D9%88%D8%AF-%D8%B1%D8%A7-%D8%A8%D9%87-%D8%B5%D9%88%D8%B1%D8%AA-%D8%B9%D9%85%D9%88%D9%85%DB%8C-%D9%85%D9%86%D8%AA%D8%B4%D8%B1-%DA%A9%D8%B1%D8%AF-%D8%B3%D8%A7%DB%8C%D8%B1-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%88-%D9%85%D8%B3%D8%A6%D9%88%D9%84%D8%A7%D9%86-%D9%87%D9%85-%D8%B4%D9%81%D8%A7%D9%81%E2%80%8C%D8%B3%D8%A7%D8%B2%DB%8C-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T16:02:00+00:00"/>
    <meta property="og:title" content="یک نماینده مجلس لیست اموال خود را به صورت عمومی منتشر کرد/ سایر نمایندگان و مسئولان هم شفاف‌سازی می‌کنند؟"/>
    <meta property="og:description" content="نماینده مردم اصفهان در مجلس شورای اسلامی در راستای شفافیت و اعلام دارایی‌های مسئولین کشور، لیست کامل اموال و دارایی‌های خود را به صورت عمومی اعلام کرد."/>
  </head>
  <body>
    <article>
      <h1>یک نماینده مجلس لیست اموال خود را به صورت عمومی منتشر کرد/ سایر نمایندگان و مسئولان هم شفاف‌سازی می‌کنند؟</h1>
      <address>
        <time datetime="2019-11-24T16:02:00+00:00">24 Nov 2019, 16:02</time>
      </address>
      <p>
        <i>نماینده مردم اصفهان در مجلس شورای اسلامی در راستای شفافیت و اعلام دارایی‌های مسئولین کشور، لیست کامل اموال و دارایی‌های خود را به صورت عمومی اعلام کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسن کامران دستجردی، نماینده مردم اصفهان در مجلس شورای اسلامی لیست اموال خود را به صورت عمومی اعلام کرد.</p>
      <p>این عضو با سابقه مجلس شورای اسلامی که در تمامی ادوار چهارم تا دهم مجلس شورای اسلامی، به استثنای دوره ششم، نماینده اصفهان در مجلس شورای اسلامی بوده است، نامه خود خطاب به ریاست قوه قضائیه را منتشر کرد.</p>
      <p>او در این نامه که در راستای شفافیت و اعلام دارایی‌های مسئولین کشور است، تاکید کرده است: «به دلیل عدم امکان ثبت اموال در سامانه ثنا، اینجانب لیست اموال خود را به صورت داوطلبانه اعلام می‌دارم.»</p>
      <p>در لیست اموال این نماینده اصولگرا چهاردانگ یک واحد آپارتمان ۱۱۵ متری در منطقه ۱۱ تهران، سه دانگ از خانه ای به مساحت ۱۱۵ متر در منطقه ۵ اصفهان، یک دستگاه پژوه ۴۰۵ مدل سال ۸۹، چهار ساعت آب قنات روستای یخچال و یک منزل قدیمی در روستای دستجرد جرقویه ذکر شده است.</p>
      <p>کامران با تاکید بر این که به عنوان عضو هیات علمی دانشگاه تهران، از هیچ امتیازی اعم از وام، مسکن، سفر خارج، خودرو، زمین، پاداش و حق ماموریت استفاده نکرده است، برخی از اموال خود را هم مربوط به سهم الارث پدربزرگ خود عنوان کرده است.</p>
      <p>پس از الزام رئیس مرکز آمار و فناوری اطلاعات قوه قضائیه برای ثبت اموال و دارایی کارگزاران در سامانه آنلاین طراحی شده، هم اکنون مسئولان با دریافت کد ثنا در حال ثبت اموال خود در این سامانه هستند. این اطلاعات در اختیار قوه قضائیه قرار دارد و عموم مردم از جزئیات اموال مسئولین مطلع نخواهند شد. اما در این میان برخی مسئولین مانند مسعود نمکی وزیر بهداشت داوطلبانه اموال و دارایی‌های خود و خانواده خود را منتشر کرده‌اند.</p>
      <p>اقدام حسن کامران نیز در انتشار عمومی اموال خود، در صورت تسری پیدا کردن به سایر نمایندگان مجلس و مسئولین کشور، علاوه بر ایجاد شفافیت، باعث اعتماد بیشتر میان مردم و مسئولین خواهد شد.</p>
    </article>
  </body>
</html>