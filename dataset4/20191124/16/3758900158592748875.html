<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/ekonomia/news-nowy-tydzien-w-ekonomii-co-z-budzetem-i-cenami-pradu,nId,3349117"/>
    <meta property="og:site_name" content="RMF24"/>
    <meta property="article:published_time" content="2019-11-24T16:00:12+00:00"/>
    <meta property="og:title" content="Nowy tydzień w ekonomii. Co z budżetem i cenami prądu?"/>
    <meta property="og:description" content="W nowym tygodniu powinniśmy dowiedzieć się, czy rząd będzie upierał się przy zrównoważonym budżecie w przyszłym roku. Jeśli tak, to musimy się spodziewać ograniczenia wydatków i nowych danin i tym bardziej nie mamy co liczyć na utrzymanie sowitych dopłat do cen, które płacimy za prąd."/>
  </head>
  <body>
    <article>
      <h1>Nowy tydzień w ekonomii. Co z budżetem i cenami prądu?</h1>
      <address><time datetime="2019-11-24T16:00:12+00:00">24 Nov 2019, 16:00</time> by <a rel="author" href="https://www.rmf24.pl/tylko-w-rmf24/michal-zielinski" target="_blank">Michał Zieliński</a></address>
      <p>
        <b>W nowym tygodniu powinniśmy dowiedzieć się, czy rząd będzie upierał się przy zrównoważonym budżecie w przyszłym roku. Jeśli tak, to musimy się spodziewać ograniczenia wydatków i nowych danin i tym bardziej nie mamy co liczyć na utrzymanie sowitych dopłat do cen, które płacimy za prąd.</b>
      </p>
      <figure>
        <img src="https://i.iplsc.com/zdj-ilustracyjne/0009EN49GEN1A9IR-C123-F4.png"/>
        <figcaption>Zdj. ilustracyjne<cite>/Pixabay</cite></figcaption>
      </figure>
      <p>W nowym tygodniu rząd będzie się zastanawiał, co zrobić z budżetem na przyszły rok. W planie dochodów i wydatków państwa pojawia się <b>dziura powstała po wycofaniu projektu dotyczącego "trzydziestokrotności"</b>, czyli obłożenia pełną składką ZUS, zwolnionych z niej do tej pory najwyższych pensji. Z tego źródła <b>do budżetu miało wpłynąć nawet do 7 mld zł, których teraz zabraknie.</b></p>
      <p>Na razie nie jest jasne, czy rząd zadeklaruje próbę zrównoważenia budżetu w inny sposób, czy raczej - co wydaje się bardziej prawdopodobne - zgodnie z wieloletnią praktyką utrzyma w przyszłym roku deficyt.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fnews-pis-wycofalo-projekt-ws-30-krotnosci-zus-bo-nie-zdolalo-prze%2CnId%2C3343449%3Fparametr%3Dembed_tyt">PiS wycofało projekt ws. 30-krotności ZUS. Bo nie zdołało przekonać ludzi Gowina</a>
      </p>
      <h4>Drożej za prąd, paliwa na razie w tej samej cenie</h4>
      <p>Możemy się również spodziewać bardziej szczegółowych informacji dotyczących tego, <b>o ile więcej przyjdzie nam zapłacić za prąd.</b> W obliczu znaczącej podwyżki cen produkcji elektryczności w Polsce, rząd stoi przed wyborem: albo pozbawić firmy energetyczne zysków, co ma się nijak do zapowiedzi budowy elektrowni atomowej, albo przełożyć w nowym roku koszty tej podwyżki na obywateli, co się ma nijak do obietnic sprzed wyboru i nie pomoże rządzącym w utrzymaniu społecznego poparcia, szczególnie że ostatnie dni przyniosły kolejne dane wskazujące na to, że nadchodzi osłabienie wzrostu gospodarczego i wigoru rynku pracy.  </p>
      <p>W najbliższych dniach pojawią się nowe dane statystyczne, które mogą potwierdzić te obawy, w szczególności chodzi publikację wyników sprzedaży detalicznej w październiku i piątkowe szczegóły raportu o PKB w trzecim kwartale. </p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fekonomia%2Fnews-zmiana-retoryki-rzadu-ws-blokowania-podwyzek-cen-pradu%2CnId%2C3346998%3Fparametr%3Dembed_linki">Zmiana retoryki rządu ws. blokowania podwyżek cen prądu</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fekonomia%2Fnews-rzecznik-rzadu-nie-ma-na-razie-planow-ustawowego-mrozenia-ce%2CnId%2C3346844%3Fparametr%3Dembed_linki">Rzecznik rządu: Nie ma na razie planów ustawowego mrożenia cen prądu</a>
        </li>
      </ul>
      <p>Na pocieszenie - <b>w nowym tygodniu nie powinniśmy płacić więcej na paliwa.</b> W ostatnich dniach przestała już drożej benzyna, której średnia krajowa cena to teraz 4 zł 92 grosze, a diesel podrożał o 3 grosze i kosztuje średnio okrągłe 5 zł.</p>
      <h4>Niespokojnie za granicą</h4>
      <p><b>Na świecie trzeba się spodziewać niepewności wokół dalszych losów wojny handlowej.</b> Mimo amerykańsko-chińskich rozmów, prezydent USA zapowiedział, że jest gotowy nałożyć na chiński eksport kolejne cła, a magazyn "Politico" opublikował nieoficjalne informacje z Białego Domu, o tym że Donald Trump zlecił jakoby poszukiwanie uzasadnienia dla kolejnych ceł na towary z krajów Unii Europejskiej.</p>
      <p>Przeciwko wolnemu handlowi towarami rolnymi <b>w środę we Francji mają protestować farmerzy</b>. Zapowiadają wielki najazd traktorów na stolicę kraju. "Czy Francja potrzebuje jeszcze swoich rolników?" - pytają związki i ostrzegają, że rankiem w Paryżu pojawią się setki ciągników, blokując kilkanaście autostrad i dróg ekspresowych.</p>
    </article>
  </body>
</html>