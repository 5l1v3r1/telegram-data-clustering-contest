<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/microsoft-neni-jediny-kdo-ma-zabugovane-systemy-apple-kvuli-tomu-meni-interni-testovani/sc-3-a-201311/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-11-24T16:00:00+00:00"/>
    <meta property="og:title" content="Microsoft není jediný, kdo má zabugované systémy. Apple kvůli tomu mění interní testování"/>
    <meta property="og:description" content="Apple se od vydání nejnovějšího iOS 13 potýká se samými problémy a aktuálně vypustil do světa již osmou opravnou verzi. Třináctka přitom měla být verzí systému, která přinese stabilitu, což se ale nepovedlo. Nyní proto Apple chystá změnit"/>
  </head>
  <body>
    <article>
      <h1>Microsoft není jediný, kdo má zabugované systémy. Apple kvůli tomu mění interní testování</h1>
      <address><time datetime="2019-11-24T16:00:00+00:00">24 Nov 2019, 16:00</time> by <a rel="author">Vladislav Kluska</a></address>
      <p>Apple se od vydání nejnovějšího iOS 13 potýká se samými problémy a aktuálně vypustil do světa již osmou opravnou verzi. Třináctka přitom měla být verzí systému, která přinese stabilitu, což se ale nepovedlo. Nyní proto Apple chystá změnit způsob interního testování softwaru. Informoval o tom <a href="https://www.bloomberg.com/news/articles/2019-11-21/apple-ios-14-features-changes-testing-after-ios-13-bugs">Bloomberg</a>.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=82537577"/>
        <figcaption>
          <a href="https://www.zive.cz/clanky/ani-tentokrat-to-nejde-uplne-bez-chyb-posledni-velka-aktualizace-windows-10-se-nekterym-uzivatelum-sekne/sc-3-a-201260/default.aspx">Ani tentokrát to nejde úplně bez chyb. Poslední velká aktualizace Windows 10 se některým uživatelům „sekne“</a>
        </figcaption>
      </figure>
      <p>Velké i měsíční aktualizace Windows 10 jsou proslulé nejrůznějšími chybami, o kterých často informujeme i my. Nejinak je tomu ale také u Applu. Tomu se letos nepovedl především mobilní systém iOS 13, který přitom měl být aktualizací přinášející opravy a stabilitu. Problémy se totiž objevily už u iOS 12, a tak třináctka měla být spíše menší aktualizací věnující se právě opravám chyb a drobným vylepšením.</p>
      <p>Plán ale příliš nevyšel – iOS 13 vyšlo v září a nyní má již osmou opravnou verzi s pořadovým číslem 8. To je nejvíce oprav, které Apple vydal po dvou měsících od uvedení nového systému za poslední roky. Zpočátku uživatele trápily problémy s aplikacemi, signálem či prostředním v rámci iMessage. Většinu chyb Apple již opravil, v dohledné době ale vyjde další opravná aktualizace 13.3.</p>
      <h3>Dojde ke změně testování</h3>
      <p>Hlavním problémem při testování nových verzí nyní bylo, že některé týmy vydávaly nová sestavení denně, zatímco jiné na týdenní bázi, což tvořilo zmatek a přidávání funkcí v různých fázích vývoje. Testeři je pak často ani řádně nevyzkoušeli, zda fungují korektně. Nově tak Apple přejde na systém, který používá například Google či Microsoft.</p>
      <p>Jednotlivé nové funkce nově budou přidávány do systému neaktivní a testeři je budou nezávisle na sobě zapínat skrze novou sekci v nastavení, čímž bude možné izolovat jednotlivé přídavky a jejich vliv na chování systému. Nový systém se přitom nebude týkat jen iOS, ale i macOS, tvOS a dalších systémů od Applu.</p>
      <h3>V iOS 14 bude možná méně nových funkcí</h3>
      <p>Novou strategií se již nyní řídí firma při vývoji iOS 14, které vyjde příští rok. Interně nese označení <i>Azul</i> a Apple uvažoval i o tom, že některé funkce přesune až na rok 2021 do aktualizace nazývané <i>Azul+</i>, která vyjde pod číslem iOS 15, ve snaze zlepšit stabilitu systému. Nejednalo by se o žádnou novinku, některé funkce byly odsunuty už z iOS 12 a i další výrobci často jednají stejně.</p>
      <p>Nejinak je tomu třeba u Googlu, který z aktuálního Androidu 10 například skryl funkci vyskakovacích „bublin“, které umožňují reagovat na příchozí notifikace z překryvného okna podobně, jako má například Facebook Messenger. Několikrát oddaloval ale třeba i Microsoft ve svých Windows. Prvně nestíhal přidávat všechny funkce do aktualizace Creators Update a následně dokonce chystanou novinku <a href="https://www.zive.cz/clanky/windows-sets-jsou-mrtve-microsoft-zastavil-vyvoj-a-do-systemu-se-tak-zrejme-nepodivaji/sc-3-a-198160/default.aspx">Windows Sets</a> odložil na neurčito a ze systému ji odstranil.</p>
      <p>
        <b>Hlavní novinkou iOS 13 byl tmavý režim:</b>
      </p>
    </article>
  </body>
</html>