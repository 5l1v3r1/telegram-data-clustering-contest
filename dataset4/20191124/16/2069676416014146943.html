<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/souboj-o-salatovou-misu-lepe-rozehrali-spanele-diky-bautistovi-nad-kanadou-vedou-1-0-27413/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-24T16:15:00+00:00"/>
    <meta property="og:title" content="Souboj o &quot;salátovou mísu&quot; lépe rozehráli Španělé. Díky Bautistovi nad Kanadou vedou 1-0"/>
    <meta property="og:description" content="DAVIS CUP - Finále nového formátu Davisova poháru v madridské hale lépe zahájili Španělé. Roberto Bautista v úvodní dvouhře porazil Felixe Augera-Aliassimeho. O vítězství domácího výběru nad Kanadou může rozhodnout už světová jednička Rafael Nadal."/>
  </head>
  <body>
    <article>
      <h1>Souboj o "salátovou mísu" lépe rozehráli Španělé. Díky Bautistovi nad Kanadou vedou 1-0</h1>
      <address><time datetime="2019-11-24T16:15:00+00:00">24 Nov 2019, 16:15</time> by <a rel="author">Ondřej Jirásek, TenisPortal.cz</a></address>
      <p>
        <b>DAVIS CUP - Finále nového formátu Davisova poháru v madridské hale lépe zahájili Španělé. Roberto Bautista v úvodní dvouhře porazil Felixe Augera-Aliassimeho. O vítězství domácího výběru nad Kanadou může rozhodnout už světová jednička Rafael Nadal.</b>
      </p>
      <p><b>Roberto Bautista</b> tři dny po smrti otce nastoupil ve finále Davisova poháru a v hale v Madridu vítězstvím 7-6(3) 6-3 nad <b>Felixem Augerem-Aliassimem</b>, jenž se v rámci finálového turnaje představil poprvé, zajistil domácímu výběru vedení 1-0 nad Kanadou.</p>
      <p>"Díky klukům jsem si dnes mohl zahrát. Na kurtu jsem nechal všechno. Nic bych na dnešku neměnil, podpora diváků byla fantastická," řekl Bautista. Jednatřicetiletý Španěl ve čtvrtek opustil dějiště Davisova poháru a ještě týž den večer jeho otec Joaquín zemřel</p>
      <p>Španělsku, které hraje své první daviscupové finále po sedmi letech, může získat "salátovou mísu" světová jednička <b>Rafael Nadal</b>, pokud si poradí s <b>Denisem Shapovalovem</b>.</p>
      <p>Španělsko si v případě dnešního vítězství připíše šestý daviscupový triumf, první od roku 2011. Kanada hraje finále prestižní týmové soutěže vůbec poprvé.</p>
      <p>Dnešním finále skončí nový model Davisova poháru. Na finálovém turnaji v Madridu se představilo celkem 18 týmů v tříčlenných skupinách, do čtvrtfinále postoupili vítězové skupin a dva nejlepší týmy ze druhých míst.</p>
      <p>Informace budeme průběžně doplňovat.</p>
      <table>
        <tr>
          <th><b>• DAVIS CUP 2019, FINÁLOVÝ TURNAJ •</b><br/>Madrid / Španělsko, tv. povrch / hala<br/>nedělní výsledky (24. 11. 2019)</th>
        </tr>
        <tr>
          <td>
            <b>Kanada - Španělsko 0-1</b>
          </td>
        </tr>
        <tr>
          <td>Auger-Aliassime - Bautista 6-7(3) 3-6 ... <b>0-1</b></td>
        </tr>
        <tr>
          <td>Shapovalov - Nadal</td>
        </tr>
        <tr>
          <td>Pospisil/Shapovalov - M. Granollers/F. López</td>
        </tr>
      </table>
    </article>
  </body>
</html>