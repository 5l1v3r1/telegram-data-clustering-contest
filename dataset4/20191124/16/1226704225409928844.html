<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/kona-sa-druhe-kolo-prezidentskych-vol/431984-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T16:48:00+00:00"/>
    <meta property="og:title" content="V Uruguaji sa v prezidentských voľbách očakáva úspech pravice"/>
    <meta property="og:description" content="Ak voľby vyhrá stredopravicový kandidát Luis Lacalle Pou, v krajine sa po 14 rokoch ukončií takmer 15-ročná ľavicová vláda."/>
  </head>
  <body>
    <article>
      <h1>V Uruguaji sa v prezidentských voľbách očakáva úspech pravice</h1>
      <h2>Ak voľby vyhrá stredopravicový kandidát Luis Lacalle Pou, v krajine sa po 14 rokoch ukončií takmer 15-ročná ľavicová vláda.</h2>
      <address><time datetime="2019-11-24T16:48:00+00:00">24 Nov 2019, 16:48</time> by <a rel="author">TASR</a></address>
      <p>Montevideo 24. novembra (TASR) - V Uruguaji sa v nedeľu koná druhé kolo prezidentských volieb, od ktorého sa všeobecne očakáva úspech stredopravicového kandidáta Luisa Lacallu Poua, čím by sa v krajine po 14 rokoch ukončila takmer 15-ročná ľavicová vláda. Informovala o tom tlačová agentúra DPA.</p>
      <p>Lacalle Pou (46), niekdajší senátor a syn bývalého uruguajského prezidenta Luisa Alberta Lacallu, sa v druhom kole volieb stretol s Danielom Martínezom (62), bývalým starostom uruguajskej metropoly Montevideo. Lacalle Pou je kandidátom Národnej strany (PN), Martínez je kandidátom vládnucej strany Široký front (FA).</p>
      <p>V prvom kole prezidentských, resp. všeobecných volieb, ktoré sa konali 27. októbra, získal Martínez 39 percent hlasov, zatiaľ čo Pou 29 percent. Konzervatívni kandidáti, ktorí vypadli zo zápasu o post hlavy štátu, sa však postavili za Lacallu Poua, čo mu dáva šancu na celkové víťazstvo.</p>
      <p>Stúpenci FA pripisujú strane zníženie chudoby a progresívne sociálne metódy. Uruguajská spoločnosť je spomedzi krajín Latinskej Ameriky považovaná za jednu z najrovnostárskejších. Uruguaj, kde žije 3,5 milióna obyvateľov, nemá prakticky žiadnu extrémnu chudobu a jeho stredná trieda je najväčšou v celom regióne; predstavuje viac než 60 percent uruguajskej populácie.</p>
      <p>Mnoho obyvateľov však teraz chce FA nahradiť, pretože sa v krajine zvýšila kriminalita a ekonomika stagnuje. Odchádzajúci prezident Tabaré Vázquez, ktorý zastával prezidentský úrad aj v rokoch 2005-10, sa na základe ústavy už nemohol uchádzať o druhé po sebe nasledujúce funkčné obdobie.</p>
      <p>Hlasovať môže približne 2,7 milióna oprávnených voličov, dopĺňa tlačová agentúra Reuters. Volebné miestnosti sa zatvoria o 19.30 h miestneho času (23.30 SEČ), pričom prvé výsledky začnú prichádza zhruba o hodinu nato.</p>
    </article>
  </body>
</html>