<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/repik-rozhodl-o-vyhre-sparty-v-mlade-boleslavi-1-0-po-najezdech/1824736?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T16:57:00+00:00"/>
    <meta property="og:title" content="Řepík rozhodl o výhře Sparty v Mladé Boleslavi 1:0 po nájezdech"/>
    <meta property="og:description" content="Mladá Boleslav - Hokejisté Sparty vyhráli v 21. kole extraligy v Mladé Boleslavi 1:0 po samostatných nájezdech a zvítězili pošesté za sebou. Ve vzájemných duelech s Bruslařským klubem se radovali ze čtvrté výhry za sebou. V rozstřelu rozhodl kapitán Pražanů Michal Řepík. Druhé čisté konto v sezoně si připsal hostující gólman Matěj Machovský i domácí Gašper Krošelj."/>
  </head>
  <body>
    <article>
      <h1>Řepík rozhodl o výhře Sparty v Mladé Boleslavi 1:0 po nájezdech</h1>
      <address><time datetime="2019-11-24T16:57:00+00:00">24 Nov 2019, 16:57</time> by <a rel="author" href="http://www.ctk.cz/" target="_blank">ČTK</a></address>
      <p>Mladá Boleslav - Hokejisté Sparty vyhráli v 21. kole extraligy v Mladé Boleslavi 1:0 po samostatných nájezdech a zvítězili pošesté za sebou. Ve vzájemných duelech s Bruslařským klubem se radovali ze čtvrté výhry za sebou. V rozstřelu rozhodl kapitán Pražanů Michal Řepík. Druhé čisté konto v sezoně si připsal hostující gólman Matěj Machovský i domácí Gašper Krošelj.</p>
      <p>"Viděli jsme skvělý zápas. Pro mě jeden z nejlepších v celé sezoně, které jsme hráli. Oba týmy byly agresivní a nebylo na ledě na nic čas. Vím, že fanoušci chtějí vidět góly, ale šance byly na obou stranách. Gólmani byli skvělí. Jsme rádi za dva body, ale byli bychom i za jeden," řekl trenér Sparty Uwe Krupp.</p>
      <p>Utkání předcházel slavnostní ceremoniál, při kterém se domácí rozloučili s bývalým obráncem Janem Hanzlíkem. Sedmatřicetiletý rodák z Mladé Boleslavi, který se Spartou při dlouholetém působení v Praže získal tři mistrovské tituly, ukončil po uplynulé sezoně kariéru.</p>
      <p>Do první šance se dostal ve druhé minutě hostující Pech, ale Krošelj zasáhl betonem. Na druhé straně měli možnosti Ševc a Flynn. Domácí gólman ale vzápětí musel krýt Kudrnovu možnost. Postupně se na ledě ale odehrával především tuhý boj a šancí ubylo. Až ve 14. minutě nabídl Jeglič v přečíslení puk Ciencialovi, ale ten minul.</p>
      <p>V úvodu druhé části přečkali domácí Ševcův trest a ve 25. minutě sami byli při Řepíkově vyloučení blízko branky. Šťastný zamířil do horní tyče. Hned po návratu s trestné lavice sice překonal Krošelje po objetí branky Řepík, ale po trenérské výzvě domácích sudí Pešina s Pražákem gól neuznali pro Pechovo nedovolené bránění brankáři.</p>
      <p>"Já jsem to neviděl, ale když se na to koukali, tak věřím tomu, že nějaký kontakt s gólmanem tam asi byl a správně to neuznali. Doufám, že to tak bude," prohlásil Řepík.</p>
      <p>Mladá Boleslav se ubránila i při Jegličově trestu a v polovině utkání mohl otevřít skóre po spolupráci s Vondrkou Cienciala, ale ztroskotal na Machovském. V 37. minutě se prosadil individuálně Klepiš, ale sparťanský gólman byl opět neprůstřelný. Před druhou pauzou při Zbořilově trestu nestihl zakončil kombinaci před odkrytou brankou Rousek.</p>
      <p>Ve třetí třetině měli domácí převahu, ale Sparta se úspěšně bránila. V 50. minutě při trestu Dvořáčka vystřelil Buchtele puk do hlediště a hosté odolali i 100 vteřin v oslabení tří proti pěti.</p>
      <p>"Taková přesilovka by se měla využívat. Musíme respektovat, jakou má Sparta sílu. Je dobře, že jsme nedostali gól, ale nějaký bychom doma dát měli. Jsou z toho takové smíšené pocity," řekl obránce Mladé Boleslavi Marek Hrbas.</p>
      <p>Krošelj si s pokusy Pražanů také poradil a duel dospěl do prodloužení. Ani pětiminutové nastavení nerozhodlo a v rozstřelu se jako jediný z deseti exekutorů prosadil ve třetí sérii Řepík.</p>
      <p>"S trenérem gólmanů Petrem Přikrylem jsme se bavili na střídačce, co udělat. Rozhodl jsem se dopředu pro střelu nad vyrážečku nahoru a povedlo se mi to trefit dobře. Jsem rád, že z toho byl gól," řekl Řepík.</p>
      <h3>Hlasy po utkání:</h3>
      <p><b>Radim Rulík</b> (Mladá Boleslav): <i>"V první třetině hrála Sparta hodně agresivně a my jsme se přes ni nedokázali dostat. Ve druhé třetině od momentu, kdy jsme si vzali trenérskou výzvu a nebyl uznaný gól, nás to nakoplo. Myslím, že jsme byli lepším mužstvem, začali jsme si vytvářet šance a udrželi jsme se v útočném pásmu, ale bohužel jsme nedali gól. Když se nám to nepodařilo ani v přesilovce pět na tři, tak to rozhodlo. Těžko mužstvu něco vytknout, protože oba mančafty šlapaly úplně nadoraz. Oba gólmani byli výborní. Rozhodlo se v penaltách, bohužel jediná proměněná byla na straně Sparty. Získali jsme jen jeden bod, ale udělali, co jsme mohli."</i></p>
      <p><b>Uwe Krupp</b> (Sparta): <i>"Myslím, že jsme viděli skvělý zápas. Pro mě jeden z nejlepších v celé sezoně, které jsme hráli. Oba týmy byly agresivní a nebylo na ledě na nic čas. Vím, že fanoušci chtějí vidět góly, ale šance byly na obou stranách. Gólmani byli skvělí. Boleslav měl většinu prodloužení puk až do naší přesilovky, ale bránili jsme velmi dobře. Nájezdy jsou trošku loterie, kterou někdy rozhodne jedna střela. Řepík rozhodl a Machovský odchytal skvělý zápas. Jsme rádi za dva body, ale byli bychom i za jeden."</i></p>
      <h3>BK Mladá Boleslav - HC Sparta Praha 0:1 po sam. nájezdech</h3>
      <p>Rozhodující sam. nájezd Řepík. Rozhodčí: Pešina, Pražák - Pešek, Malý. Vyloučení: 4:4. Diváci: 3912.</p>
      <p>Sestavy:</p>
      <p>Mladá Boleslav: Krošelj - Ševc, Hrbas, Dlapa, Pláněk, Bernad, Fillman, Kurka - D. Šťastný, Bičevskis, Klepiš - Vondrka, A. Zbořil, Skalický - J. Stránský, Jeglič, Cienciala - P. Kousal, Najman, Flynn. Trenéři: Rulík a Patera.</p>
      <p>Sparta Praha: Machovský - Blain, Kalina, Jurčina, T. Dvořák, Košťálek, Polášek, Piskáček - Řepík, Tomášek, Smejkal - Říčka, Sukeľ, A. Kudrna - Forman, Pech, Buchtele - Dvořáček, Rousek, Pšenička. Trenéři: Krupp a J. Nedvěd.</p>
    </article>
  </body>
</html>