<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Serie-A/a315532-Roma-sigurna-uz-gol-Dzeka-Lacio-do-pobede-u-91.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T16:51:00+00:00"/>
    <meta property="og:title" content="Roma sigurna uz gol Džeka, Lacio do pobede u 91."/>
    <meta property="og:description" content="Posle neprijatnog poraza od Parme u prošlom kolu, fudbaleri Rome vratili su se na pobednički put trijumfom nad Brešom 3:0 u 13. kolu Serije A."/>
  </head>
  <body>
    <article>
      <h1>Roma sigurna uz gol Džeka, Lacio do pobede u 91.</h1>
      <h2>Posle neprijatnog poraza od Parme u prošlom kolu, fudbaleri Rome vratili su se na pobednički put trijumfom nad Brešom 3:0 u 13. kolu Serije A.</h2>
      <address><time datetime="2019-11-24T16:51:00+00:00">24 Nov 2019, 16:51</time> by <a rel="author">Saša Ozmo</a></address>
      <figure>
        <img src="https://sportklub.rs/Picture/170375/jpeg/Edin-Dzeko.jpg"/>
        <figcaption>
          <cite>Paolo Bruno/Getty Images</cite>
        </figcaption>
      </figure>
      <p>Gosti su se držali u prvom poluvremenu, ali Vučica u 49. minutu dolazi do vođstva, kada je Kris Smoling glavom postigao gol posle centaršuta Pelegrinija iz kornera. Samo osam minuta kasnije Smoling se našao u ulozi asistenta, a prednost Rome sjajnim udarcem duplirao je Đanluka Manćini.</p>
      <related>
        <a href="http://sportklub.rs/Fudbal/Serie-A/a315515-Dzemaili-u-95.-minutu-doneo-bod-Bolonji.html"/>
      </related>
      <p>U 66. minutu sve dileme u vezi sa pobednikom bile su rešene – prethodno je poništen pogodak Zaniola, ali to nije bio slučaj sa golom Edina Džeka, koji se našao na pravom mestu posle odbitka.<br/><br/>I drugi rimski tim je slavio, ali uz mnogo više poteškoća – Lacio je pogotkom Kaiseda u 91. minutu pobedio na gostovanju Sasuolu 2:1. Kaisedo se okrenuo, šutnuo precizno po zemlji sa 13-14 metara za veliko slavlje nebeskoplavih.</p>
      <figure>
        <iframe data-src="https://twitter.com/OfficialSSLazio/status/1198631589795766273?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Prethodno je Lacio poveo golom Imobilea u 34. minutu posle loše reakcije golmana Konsiljija, da bi izjednačenje domaćima doneo Kaputo u 45. minutu posle kornera. Sergej Milinković Savić odigrao je ceo meč za Lacio, a na drugoj strani je Filip Đuričić zamenjen u 69. minutu. <br/><br/>Lacio je treći na tabeli sa 27 bodova, dva boda više od Rome, Breša je poslednja sa sedam bodova, a Sasuolo 14. sa 13 bodova.<br/><br/>Duel Verone i Fiorentine odlučen je u 66. minutu, kada je Samuel di Karmine plasirao loptu u donji levi ugao na dodavanje Faraonija. Ceo meč za pobednički tim odigrao je Darko Lazović, baš kao i Nikola Milenković i Dušan Vlahović za Fiorentinu – mladi napadač nije iskoristio dobru šansu u 34. minutu. <br/><br/>Pogledajte <b><a href="http://sportklub.rs/Fudbal/Serie-A/Rezultati">REZULTATE</a></b> i <b><a href="http://sportklub.rs/Fudbal/Serie-A/Tabela">TABELU</a></b> Serije A.</p>
    </article>
  </body>
</html>