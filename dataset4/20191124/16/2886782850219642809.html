<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/24/23-evvel-ezeloti-gyerekgyilkossag-elkovetojet-keresi-a-nemet-rendorseg"/>
    <meta property="og:site_name" content="euronews"/>
    <meta property="article:published_time" content="2019-11-24T16:14:27+00:00"/>
    <meta property="og:title" content="23 évvel ezelőti gyerekgyilkosság elkövetőjét keresi a német rendőrség"/>
    <meta property="og:description" content="A hatóságok 870 férfitól vettek DNS-mintát a hétvégén annak reményében, hogy köztük lesz az a személy, aki 1996-ban megerőszakolt és meggyilkolt egy 11 éves kislányt."/>
  </head>
  <body>
    <article>
      <h1>23 évvel ezelőti gyerekgyilkosság elkövetőjét keresi a német rendőrség</h1>
      <address><time datetime="2019-11-24T16:14:27+00:00">24 Nov 2019, 16:14</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/31/89/04/773x435_cmsv2_c1441586-4fd6-52e1-91a1-30708b28d4ae-4318904.jpg"/>
      </figure>
      <p>Több mint két évtized elteltével még mindig keres egy brutális gyermekgyilkost a német rendőrség.</p>
      <p>A hatóságok összesen 870 férfitól vettek DNS-mintát a hétvégén, hogy a nyomára bukkanjanak a 23 évvel korábbi bűntény elkövetőjének.</p>
      <p>1996 tavaszán, az ország nyugati felében lévő Grevenbroich városában elraboltak, megerőszakoltak és meggyilkoltak egy 11 éves kislányt, Claudia Rufot. A gyermek holttestére 70 kilométerre a várostól, Euskirchenben bukkantak rá.</p>
      <p>Andreas Müller, az újraindított nyomozás vezetője szerint a DNS-vizsgálat növeli az elkövetőre nehezedő nyomást, hiszen egy ideje már a vérségi kötelékek is leleplezhetők így, vagyis az is elég lehet, ha a tettessel vérrokonságban álló személy ad mintát - már így is eljuthatnak a gyilkoshoz.</p>
      <p>A mintaadásra kötelezett férfiak a gyilkosság idején 14 és 70 év között voltak. A rendőrség írásban értesített mindenkit a kötelezettségről, majd munkatársaik személyesen jelentek meg a címzettek otthonában és levették a mintákat.</p>
      <p>"Azért jöttünk ide, hogy végre kiderüljön, ki tette. Ideje lenne már" - mondta az egyik érintett.</p>
      <p>"Engem a beidéztek a bonni rendőrkapitányságra. Természetesen együttműködöm a hatóságokkal, ez nem kérdés" - nyilatkozta egy másik.</p>
      <p>A kislány a szomszéd kutyáját sétáltatta, amikor elrabolták.</p>
    </article>
  </body>
</html>