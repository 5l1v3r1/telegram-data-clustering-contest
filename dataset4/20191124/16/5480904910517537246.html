<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/utok-na-vozidlo-osn-v-kabulu-jednoho-cloveka-zabil-pet-zranil/1824733?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T16:50:00+00:00"/>
    <meta property="og:title" content="Útok na vozidlo OSN v Kábulu jednoho člověka zabil, pět zranil"/>
    <meta property="og:description" content="Kábul - Výbuch granátu, jehož terčem bylo vozidlo sil OSN, si dnes večer místního času v Kábulu vyžádal nejméně jednoho mrtvého a pět zraněných. Obětí je podle mluvčího ministerstva vnitra cizí občan, jeho národnost ale zatím žádné zdroje neuvedly. Mezi pěti zraněnými jsou dva afghánští spolupracovníci OSN, řekl podle agentury Reuters mluvčí úřadu Nasrat Rahímí."/>
  </head>
  <body>
    <article>
      <h1>Útok na vozidlo OSN v Kábulu jednoho člověka zabil, pět zranil</h1>
      <address><time datetime="2019-11-24T16:50:00+00:00">24 Nov 2019, 16:50</time> by <a rel="author" href="http://www.ctk.cz/" target="_blank">ČTK</a></address>
      <p>Kábul - Výbuch granátu, jehož terčem bylo vozidlo sil OSN, si dnes večer místního času v Kábulu vyžádal nejméně jednoho mrtvého a pět zraněných. Obětí je podle mluvčího ministerstva vnitra cizí občan, jeho národnost ale zatím žádné zdroje neuvedly. Mezi pěti zraněnými jsou dva afghánští spolupracovníci OSN, řekl podle agentury Reuters mluvčí úřadu Nasrat Rahímí.</p>
      <p>Asistenční mise OSN v Afghánistánu (UNAMA) ve vydaném prohlášení potvrdila "smrt jednoho ze svých spolupracovníků a zranění dvou dalších". Zabitý a jeden zraněný člen mise byli cizinci, upřesnila UNAMA.</p>
      <p>K odpovědnosti za útok, který se stal na jedné z nejrušnějších tříd Kábulu, se zatím nikdo nepřihlásil. Agentury ale v této souvislosti poukazují na fakt, že v afghánské metropoli aktivně operují skupiny hlásící se jak k hnutí Tálibán tak také k Islámskému státu.</p>
    </article>
  </body>
</html>