<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/import/odchod-britanie-z-eu-sposobi-irsku/431982-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T16:32:00+00:00"/>
    <meta property="og:title" content="Odchod Británie z EÚ bude pre Írsko škodlivá"/>
    <meta property="og:description" content="Pri pohľade do budúcnosti obchod a pretrvávajúce geopolitické napätie, ako aj brexit predstavujú riziká pre rast (írskej ekonomiky), skonštatoval Makhlouf."/>
  </head>
  <body>
    <article>
      <h1>Odchod Británie z EÚ bude pre Írsko škodlivá</h1>
      <h2>Pri pohľade do budúcnosti obchod a pretrvávajúce geopolitické napätie, ako aj brexit predstavujú riziká pre rast (írskej ekonomiky), skonštatoval Makhlouf.</h2>
      <address><time datetime="2019-11-24T16:32:00+00:00">24 Nov 2019, 16:32</time> by <a rel="author">TASR</a></address>
      <p>Dublin 24. novembra (TASR) - Odchod Británie z Európskej únie (EÚ) spôsobí Írsku škody. Vyhlásil to tento týždeň vo svojom prvom oficiálnom príhovore nový šéf centrálnej banky Gabriel Makhlouf.</p>
      <p>"<i>Akákoľvek forma brexitu bude pre Írsko škodlivá,</i>" povedal Makhlouf.</p>
      <p>Britský premiér Boris Johnson plánuje odchod krajiny z Únie 31. januára, keďže sa mu nedávno podarilo zabezpečiť tzv. rozvodovú dohodu s Bruselom.</p>
      <p>"<i>Pri pohľade do budúcnosti obchod a pretrvávajúce geopolitické napätie, ako aj brexit predstavujú riziká pre rast (írskej ekonomiky),</i>" skonštatoval Makhlouf, ktorý sa v septembri ujal svojej funkcie.</p>
      <p>Írsky premiér Leo Varadkar však pripomenul, že riadený brexit (odchod Británie z EÚ po dohode) bude lepší pre Írsko, ktoré je členom eurozóny, ako aj pre susednú britskú provinciu Severné Írsko, ako chaotický brexit bez dohody.</p>
      <p>Práve hranica medzi Írskom a britskou provinciou bola hlavnou komplikáciou pri dosahovaní dohody o brexite.</p>
      <p>Podľa Makhloufa charakter írskej ekonomiky, ktorá je "malá a otvorená" znamená, že je vždy zvlášť zraniteľná voči šokom zo zahraničia.</p>
      <p>"<i>Vonkajšie riziká sa v súčasnosti zvyšujú, a to tak v dôsledku štrukturálneho vývoja, vrátane pretrvávajúcej možnosti nariadeného brexitu a rizika eskalácie obchodných sporov, ako aj cyklického vývoja, napríklad náhlej zmeny svetových finančných podmienok,</i>" dodal.</p>
      <p>Šéf centrálnej banky poznamenal, že zníženie írskeho verejného dlhu by pomohlo ekonomike lepšie "odolať negatívnym šokom".</p>
      <p>Pokiaľ ide o samotný brexit, "<i>predstavuje obrovskú zmenu pre občanov Írska, pre mnohé írske firmy a pre hospodárstvo ako celok</i>".</p>
      <p>"<i>Brexit, a to aj v prípade odchodu po dohode, nevyhnutne prinesie narušenie, ktoré sa zo svojej podstaty časom rozptýli. Nesmieme však zabudnúť na nevyhnutné dlhodobé náklady,</i>" zdôraznil Makhlouf.</p>
      <p>V septembri írska centrálna banka varovala, že každá tretia farma v krajine bude ohrozená, ak Británia opustí blok bez dohody, čo by prinieslo clá na hraniciach.</p>
      <p>No aj napriek tomu, že sa Johnson dohodol s EÚ, riziko neriadeného brexitu sa stále neskončilo, keďže konečný výsledok bude závisieť od predčasných volieb 12. decembra.</p>
      <p>Minulý mesiac írsky minister financií Paschal Donohoe predstavil rozpočet na rok 2020 aj pre prípad brexitu bez dohody, ktorý zahŕňa aj fond pomoci v hodnote 1,2 miliardy eur.</p>
      <p>Írsko predpokladá, že v tomto roku dosiahne rozpočtový prebytok 0,2 % hrubého domáceho produktu (HDP). Po brexite bez dohody mu však v roku 2020 hrozí deficit 0,6 % HDP.</p>
    </article>
  </body>
</html>