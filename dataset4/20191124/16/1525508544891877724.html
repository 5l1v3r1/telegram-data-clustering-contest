<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779969/%D9%85%D8%B1%D8%AF%D9%85-%D8%A8%D8%A7%D8%AC%D8%AF%D8%A7%DA%A9%D8%B1%D8%AF%D9%86-%D8%AE%D8%B7-%D8%A7%D8%BA%D8%AA%D8%B4%D8%A7%D8%B4-%D8%A7%D9%85%DB%8C%D8%AF-%D8%AF%D8%B4%D9%85%D9%86%D8%A7%D9%86-%D8%B1%D8%A7-%D8%A8%D9%87-%DB%8C%D8%A7%D8%B3-%D8%AA%D8%A8%D8%AF%DB%8C%D9%84-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T16:54:28+00:00"/>
    <meta property="og:title" content="استاندار مازندران: مردم باجداکردن خط اغتشاش امید دشمنان را به یاس تبدیل کردند"/>
    <meta property="og:description" content="ساری - استاندار مازندران گفت: مردم ما با جدا کردن خط اغتشاش و اعتراض و حمایت حماسی از مواضع حکیمانه مقام معظم رهبری، امید دشمنان را به یاس و ناامیدی تبدیل کردند."/>
  </head>
  <body>
    <article>
      <h1>استاندار مازندران: مردم باجداکردن خط اغتشاش امید دشمنان را به یاس تبدیل کردند</h1>
      <address>
        <time datetime="2019-11-24T16:54:28+00:00">24 Nov 2019, 16:54</time>
      </address>
      <p>به گزارش <a href="https://www.mehrnews.com/">خبرگزاری مهر</a>، احمد حسین زادگان با اشاره به این که منویات حکیمانه رهبر معظم انقلاب، فصل الخطاب و محور قابل اتکا برای تمامی ارکان و حوزه های تصمیم گیری نظام و کشور در جهت اتخاذ تصمیمات کارشناسانه برای رفاه اقتصادی مردم و دیگر بخش ها به شمار می آید، گفت: مردم مازندران در راهپیمایی امروز در پیروی از ولایت و حمایت از اقتدار و امنیت کشور سنگ تمام گذاشتند.</p>
      <p>استاندار مازندران با بیان این که هیچ کس از ناامنی سود نمی برد، یادآور شد: نظام و قانون اساسی این حق را برای مردم قائل شد که نسبت به تصمیماتی که اتخاذ می شود نقد و اعتراض داشته باشند لیکن این؛ متفاوت است با نوع اتفاقاتی که در برخی استان های کشور اتفاق افتاده است.</p>
      <p>وی گفت: ایجاد مخاطرات و وارد کردن خسارات به بانک ها، بیمارستان ها، مغازه ها و موسسات دولتی و .... هیچ ارتباطی به تصمیمات متخذه اقتصادی، اعتراض مردم، نقد کارشناسان و اختلاف سلایق سیاسی ندارد.</p>
      <p>استاندار افزود: این اتفاقات؛ هیچ ارتباطی به اعتراضات مردمی ندارد و دستگیری برخی در بعضی استان های کشور نشان می دهد که اغتشاشگران با دشمنان و نیروهای معاند آنسوی آب ها مرتبط هستند.</p>
      <p>حسین زادگان، تاکید کرد: مردم ما با جدا کردن خط اغتشاش و اعتراض و حمایت حماسی از مواضع حکیمانه مقام معظم رهبری، امید دشمنان را به یاس و ناامیدی تبدیل کردند.</p>
      <p>مقام عالی دولت در مازندران یادآور شد: مردم با با شناختی که از نعمت امنیت دارند و نقش آن در زمینه توسعه اقتصادی، در این راهپیمایی شرکت و از مواضع حکیمانه رهبر معظم انقلاب حمایت کردند.  </p>
    </article>
  </body>
</html>