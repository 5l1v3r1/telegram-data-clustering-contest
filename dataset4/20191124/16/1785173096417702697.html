<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/un-nord-irlandez-arestat-vineri-christopher-kennedy-inculpat-in-drama-camionului-mortii-de-la-est-de-londra-1922403824312019111619179253"/>
    <meta property="og:site_name" content="News.ro"/>
    <meta property="article:published_time" content="2019-11-24T16:38:31+00:00"/>
    <meta property="og:title" content="Un nord-irlandez arestat vineri, Christopher Kennedy, inculpat în drama camionului morţii de la est de Londra"/>
    <meta property="og:description" content="Un nord-irlandez în vârstă de 23 de ani, Christopher Kennedy, arestat vineri în dosarul camionului la bordul căruia au fost găsiţi morţi 39 de imigranţi ilegali vietnamezi, a fost inculpat de trafic de persoane, complot în vederea organizării călătoriei unor persoane în vederea exploatării şi încălcări ale legislaţiei migraţiei, a anunţat duminică poliţia britanică, relatează AFP."/>
  </head>
  <body>
    <article>
      <h1>Un nord-irlandez arestat vineri, Christopher Kennedy, inculpat în drama camionului morţii de la est de Londra</h1>
      <address><time datetime="2019-11-24T16:38:31+00:00">24 Nov 2019, 16:38</time> by <a rel="author">Valentin Vidu</a></address>
      <p>
        <b>Un nord-irlandez în vârstă de 23 de ani, Christopher Kennedy, arestat vineri în dosarul camionului la bordul căruia au fost găsiţi morţi 39 de imigranţi ilegali vietnamezi, a fost inculpat de trafic de persoane, complot în vederea organizării călătoriei unor persoane în vederea exploatării şi încălcări ale legislaţiei migraţiei, a anunţat duminică poliţia britanică, relatează AFP.</b>
      </p>
      <p>Christopher Kennedy urmează s fie prezentat în faţa justiţiei luni, a precizat Poliţia din Essex, în sud-estul Angliei.</p>
      <p>Cadavrele a 31 de bărbaţi şi opt femei au fost găsite la 23 octombrie într-un container, în zona industrială Grays, la est de Londra. Containerul provenea din portul blegian Zeebruges.</p>
      <p>Şoferul camionului, Mo Robinson, în vârstă de 25 de ani, de asemenea un nord-irlandez, este acuzat de 39 de omoruri, trafic de persoane, ajutorarea imigraţiei ilegale şi spălare de bani. El urmează să compară într-un tribunal penal de la Londra săptămâna viitoare.</p>
      <p>Alt nord-irlandez, Eamonn Harrison, a fost arestat la Dublin. Acest tânăr din Newry, în vârstă de 22 de ani, este vizat de o procedură de extrădare în baza aceloraşi capete de acuzare.</p>
      <p>Alţi trei suspecţi au fost arestaţi şi eliberaţi pe cauţiune, în cadrul anchetei.</p>
      <p>Poliţia din Essex vrea să interogheze de asemenea doi fraţi originari de la Armagh, în Irlanda de Nord, şi îi îndeamnă să se predea.</p>
      <p>Multe dintre victime proveneau dintr-o regiune săracă din centrul Vietnamului, care trăieşte din pescuit, agricultură sau industrie. Familiile se îndatorează cu mii de dolari pentru a trimite un membru în Regatul Unit prin filiere clandestine, în speranţa unor locuri de muncă bine plătite.</p>
      <p>Această dramă a dezvăluit pericolele imigraţiei clandestine, cu traficanţi fără scrupule, care profită de vulnerabilitatea candidaţilor, ce ajung adesea în saloane cosmetice sau ferme ilegale de canabis, într-o stare de semisclavie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/un-nou-suspect-un-tanar-nord-irlandez-in-varsta-de-23-de-ani-arestat-in-drama-camionului-mortii-de-la-londra-1922400222132019111619177694"/>
      </related>
    </article>
  </body>
</html>