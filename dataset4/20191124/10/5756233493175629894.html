<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623096/%D9%BE%DB%8C%D8%B4-%D8%A8%DB%8C%D9%86%DB%8C-%D8%A7%D9%81%D8%B2%D8%A7%DB%8C%D8%B4-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%A8%D8%B1%D8%A7%DB%8C-%D8%B4%D9%87%D8%B1%D9%87%D8%A7%DB%8C-%D8%B5%D9%86%D8%B9%D8%AA%DB%8C-%DA%A9%D8%B4%D9%88%D8%B1%D8%A7%D9%81%D8%B2%D8%A7%DB%8C%D8%B4-%D8%AF%D9%85%D8%A7%DB%8C-%D9%87%D9%88%D8%A7-%D8%AF%D8%B1-%D8%A8%D8%B1%D8%AE%DB%8C-%D9%85%D9%86%D8%A7%D8%B7%D9%82"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T10:05:00+00:00"/>
    <meta property="og:title" content="پیش بینی افزایش آلودگی هوا برای شهرهای صنعتی کشور/افزایش دمای هوا در برخی مناطق"/>
    <meta property="og:description" content="مدیرکل پیش بینی و هشدار سریع سازمان هواشناسی ضمن اشاره به افزایش غلظت آلاینده‌های جوی در شهرهای صنعتی و پرجمعیت کشور تا روز چهارشنبه (6 آذر ماه) از افزایش نسبی دما در برخی مناطق کشور خبر داد."/>
  </head>
  <body>
    <article>
      <h1>پیش بینی افزایش آلودگی هوا برای شهرهای صنعتی کشور/افزایش دمای هوا در برخی مناطق</h1>
      <address>
        <time datetime="2019-11-24T10:05:00+00:00">24 Nov 2019, 10:05</time>
      </address>
      <p>
        <i>مدیرکل پیش بینی و هشدار سریع سازمان هواشناسی ضمن اشاره به افزایش غلظت آلاینده‌های جوی در شهرهای صنعتی و پرجمعیت کشور تا روز چهارشنبه (6 آذر ماه) از افزایش نسبی دما در برخی مناطق کشور خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صادق ضیائیان با بیان اینکه بر اساس تحلیل آخرین نقشه‌های هواشناسی و خروجی مدل‌ها امروز (3 آذر) در استان گیلان ارتفاعات البرز مرکزی و ارتفاعات شمال شرق بارش پراکنده و خفیف پیش بینی می‌شود، اظهار کرد: از اواخر وقت امروز و طی فردا (4 آذر) در برخی نقاط استان‌های ایلام، لرستان، خوزستان، چهارمحال و بختیاری، کهگیلویه و بویراحمد، بخش‌هایی از اصفهان و شمال خلیج فارس بارش پراکنده باران همراه با رعد و برق و در ارتفاعات این استان‌ها بارش پراکنده برف پیش بینی می‌شود.</p>
      <p>مدیرکل پیش بینی و هشدار سریع سازمان هواشناسی ادامه داد: تا روز چهارشنبه (6 آذر) به سبب پایداری جو در شهرهای صنعتی و پر جمعیت با افزایش غلظت آلاینده‌ها و کاهش کیفیت هوا مواجه خواهیم بود.</p>
      <p>به گفته ضیائیان از بعدازظهر چهارشنبه با ورود سامانه بارشی به کشور در مناطقی از شمال غرب و غرب و روز پنجشنبه (7 آذر) علاوه بر این مناطق در جنوب غرب و بخش‌هایی از جنوب کشور بارش باران و برف و در مناطق جنوبی رعد و برق و وزش باد شدید موقت پیش بینی می‌شود.</p>
      <p>وی در ادامه تصریح کرد: از فردا دوشنبه (4 تا 6 آذر) روند افزایش نسبی دما در سواحل خزر خواهیم داشت.</p>
      <p>مدیرکل پیش بینی و هشدار سریع سازمان هواشناسی در پایان درباره وضعیت جوی تهران طی دو روز آینده نیز گفت: آسمان تهران فردا دوشنبه (4 آذر ماه) کمی ابری و غبارآلود و در بعد از ظهر افزایش ابر با حداقل دمای یک و حداکثر دمای 8 درجه سانتیگراد و روز سه شنبه (5 آذر) نیز صاف و غبارآلود با حداقل دمای 2 و حداکثر دمای 9 درجه سانتیگراد پیش بینی می‌شود.</p>
    </article>
  </body>
</html>