<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220264"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T10:28:00+00:00"/>
    <meta property="og:title" content="Το ντέρμπι ΑΕΚ - Άρη ξεχωρίζει στη σημερινή αγωνιστική"/>
    <meta property="og:description" content="O αγώνας ανάμεσα στην ΑΕΚ και τον Άρη ξεχωρίζει στο σημερινό πρόγραμμα της Super League, η οποία όπως και όλες οι ομάδες του Πρωταθλήματος αφιερώνουν την 11η αγωνιστική, στην Παγκόσμια Ημέρα Μνήμης Θυμάτων Τροχαίων Δυστυχημάτων. Τα σημερινά ματς με την στατιστική-ιστορική ματιά του επίσημου site της Super League, έχουν ως εξής:  ΑΕΚ - Άρης (19:00) Χάνοντας το ντέρμπι από τον Παναθηναϊκό, η ΑΕΚ έμεινε εννέα βαθμούς πίσω από την κορυφή και πλέον τα περιθώρια απωλειών λιγοστεύουν."/>
  </head>
  <body>
    <article>
      <h1>Το ντέρμπι ΑΕΚ - Άρη ξεχωρίζει στη σημερινή αγωνιστική</h1>
      <address><time datetime="2019-11-24T10:28:00+00:00">24 Nov 2019, 10:28</time> by <a rel="author">efsyn.gr</a></address>
      <p>O αγώνας ανάμεσα στην ΑΕΚ και τον Άρη ξεχωρίζει στο σημερινό πρόγραμμα της Super League, η οποία όπως και όλες οι ομάδες του Πρωταθλήματος αφιερώνουν την 11η αγωνιστική, στην Παγκόσμια Ημέρα Μνήμης Θυμάτων Τροχαίων Δυστυχημάτων. Τα σημερινά ματς με την στατιστική-ιστορική ματιά του επίσημου site της Super League, έχουν ως εξής:</p>
      <h3> ΑΕΚ - Άρης (19:00)</h3>
      <p>Χάνοντας το ντέρμπι από τον Παναθηναϊκό, η ΑΕΚ έμεινε εννέα βαθμούς πίσω από την κορυφή και πλέον τα περιθώρια απωλειών λιγοστεύουν.</p>
      <p>Επιστρέφει στην έδρα της, χωρίς βέβαια ουσιαστικά να έχει απομακρυνθεί από αυτή, αφού και με τον Παναθηναϊκό στο «Σπύρος Λούης» έπαιξε.</p>
      <p>Βέβαια επιστρέφει ο κόσμος της, που την είδε στα δύο τελευταία εντός έδρας να νικά με 3-2 Βόλο και Ατρόμητο, αφού δέχτηκε πρώτη γκολ.</p>
      <p>Η ΑΕΚ έχει δεχτεί 15 γκολ ως τώρα. Μόνο έξι ομάδες έχουν χειρότερη άμυνα και στα επτά από τα δέκα παιχνίδια της έχει δεχτεί τουλάχιστον δύο γκολ! Στα άλλα τρία δεν έχει δεχτεί.</p>
      <p>Έχει δεχτεί ήδη τρία περισσότερα από την προπέρσινη σεζόν που πήρε τον τίτλο (12), αλλά και τέσσερα λιγότερα από όσα δέχτηκε όλη την περασμένη σεζόν (19)!</p>
      <p>Ο Άρης έρχεται στην Αθήνα για δεύτερη φορά φέτος, αφού απέδρασε με το βαθμό από τη Νέα Σμύρνη. Έχει να υπερασπιστεί ένα αήττητο τεσσάρων αγώνων με τον Μίκαελ Ένινγκ στον πάγκο του, αλλά και ένα αήττητο τριών αγώνων εκτός έδρας, μετά την ήττα στο Βόλο.</p>
      <p>Εκείνο το παιχνίδι στο Βόλο είναι το μοναδικό στη σεζόν που δεν έχει σκοράρει.</p>
      <p>Η ΑΕΚ έχει καλή παράδοση με τον Άρη, έχοντας κερδίσει τα μισά ακριβώς παιχνίδια τους, 55 από τα 110 στη μεγάλη κατηγορία. Ωστόσο έχει μια μόλις νίκη στα πέντε τελευταία.</p>
      <p>Σαν γηπεδούχος η ΑΕΚ έχει κερδίσει το 75% των αγώνων τους. Ωστόσο έχει νίκη στους μισούς από τους τέσσερις τελευταίους.</p>
      <p>Τις τελευταίες τέσσερις σεζόν που βρέθηκαν αντίπαλοι, είναι εντυπωσιακό ότι στα μεταξύ τους παιχνίδια είχαν ίδια συγκομιδή. Το 2010-11, το 2011-12 και το 2018-19 από τρεις βαθμούς η κάθε ομάδα, ενώ το 2012-13 από έναν.</p>
      <p>Ο Άρης έχει νικήσει μόνο τρεις φορές την ΑΕΚ στην έδρα της. Συγκεκριμένα 1-0 τον Φεβρουάριο του 1989 με φάουλ του Κώστα Οικονομίδη, 1-0 τον Απρίλιο του 2009 με σουτ του Κόκε και 2-1 τον Φεβρουάριο του 2011 με δύο γκολ του Νέτο.</p>
      <p>Το πρώτο στο "Νίκος Γκούμας" και τα δύο τελευταία στο "Σπύρος Λούης". Ποτέ δηλαδή δε έχει νικήσει ο Άρης σε επίσκεψή του στην ΑΕΚ στον πρώτο γύρο και φυσικά πριν αλλάξει ο χρόνος!</p>
      <p>Η ιστορία<br/>Νίκες ΑΕΚ: 55<br/>Ισοπαλίες: 29<br/>Νίκες Άρη: 26</p>
      <p>Με γηπεδούχο την ΑΕΚ<br/>Νίκες ΑΕΚ: 41<br/>Ισοπαλίες: 11<br/>Νίκες Άρη: 3</p>
      <p>Πέρσι: 28.10.2018: ΑΕΚ - Άρης 4-0</p>
      <p>Παναιτωλικός- Παναθηναϊκός (19:30)</p>
      <p>Ο Παναθηναϊκός δεν έχει χάσει ντέρμπι, κέρδισε μάλιστα το πρώτο του μετά από καιρό με την ΑΕΚ και πρώτο στη σεζόν εντός έδρας, ωστόσο βρίσκεται ακόμα κάτω από τη μέση της βαθμολογίας.</p>
      <p>Αυτό συμβαίνει βέβαια γιατί έχει σοβαρές απώλειες στην έδρα του, τις τρεις ήττες από ομάδες της περιφέρειας.</p>
      <p>Τώρα βγαίνει σε έδρα της περιφέρειας, για πρώτη φορά από την πρεμιέρα, όταν έφερε την ισοπαλία στη Λαμία.</p>
      <p>Στόχος άμεσος να πλησιάσει την έκτη θέση, από όπου πλέον απέχει τρεις βαθμούς και δύο θέσεις.</p>
      <p>Πάντως ο Παναθηναϊκός εκτός έδρας έχει κερδίσει μόνο παιχνίδια εντός Λεκανοπεδίου. Σε ταξίδι του δεν έχει ακόμα νίκη, με ήττα από τον Άρη και ισοπαλίες σε Λαμία και Τούμπα.</p>
      <p>Επεκτείνοντας μάλιστα πέρσι δεν έχει νίκη στα πέντε τελευταία ταξίδια και μοναδικό που έχει νικήσει μέσα στο 2019, είναι στο... Αγρίνιο, στις 30 Ιανουαρίου.</p>
      <p>Θετικό στοιχείο για τους «πράσινους» το γκολ, καθώς έβαλαν δύο στον ΠΑΟΚ και τρία στην ΑΕΚ, ενώ στα πρώτα οκτώ παιχνίδια τους δεν μπορούσαν να ξεπεράσουν το ένα γκολ και είχαν βάλει όλα κι όλα έξι.</p>
      <p>Επίσης είναι ενδιαφέρον ότι ο Παναθηναϊκός έχει πετύχει τα πέντε από τα 11 γκολ, σχεδόν τα μισά δηλαδή, στο τελευταίο πεντάλεπτο των δύο ημιχρόνων.</p>
      <p>Ο Παναιτωλικός είναι η μοναδική ομάδα που δεν έχει ακόμα νίκη. Έχει τη μικρότερη συγκομιδή σε βαθμούς, τρεις, αλλά δεν είναι τελευταίος, αφού υπάρχει και ο Πανιώνιος πίσω του, λόγω της ποινής.</p>
      <p>Στην έδρα του έχει ισοπαλία στα δύο τελευταία, με ΑΕΛ και Αστέρα Τρίπολης, αφού έχασε τα δύο πρώτα από Ξάνθη και ΑΕΚ. Μάλιστα στα τρία από αυτά προηγήθηκε στο σκορ.</p>
      <p>Οι 12 αγώνες χωρίς νίκη επεκτείνοντας πέρσι, αποτελούν ισοφάριση του χειρότερου σερί του στην ιστορία της κατηγορίας, ενώ οι επτά αγώνες χωρίς νίκη εντός έδρας είναι ήδη νέο αρνητικό ρεκόρ.</p>
      <p>Η ομάδα του Αγρινίου έχει με οκτώ γκολ την χειρότερη επίθεση μαζί με τον Πανιώνιο, ωστόσο έχει πετύχει πέντε στα τέσσερα τελευταία.</p>
      <p>Ο Παναθηναϊκός νίκησε τον Παναιτωλικό τρεις φορές στην περσινή σεζόν, δύο για το πρωτάθλημα και μια στο Κύπελλο, χωρίς να δεχτεί μάλιστα γκολ.</p>
      <p>Ο Παναιτωλικός δεν έχει σκοράρει στα τέσσερα τελευταία μεταξύ τους, ενώ έχει πετύχει γκολ μόνο σε ένα από τα επτά τελευταία. Στην τελευταία νίκη του με 2-0 στις 23 Σεπτεμβρίου 2017.</p>
      <p>Αυτή είναι η μια από τις δύο νίκες που έχει ο Παναιτωλικός στην ιστορία του με τον Παναθηναϊκό, με την άλλη να είναι τον Ιανουάριο του 2014. Ο Παναθηναϊκός έχει κερδίσει τα 14 από τα 21 επίσημα στην ιστορία τους σε πρωτάθλημα και Κύπελλο.</p>
      <p>Η ιστορία</p>
      <p>Νίκες Παναιτωλικού: 2<br/>Ισοπαλίες: 5<br/>Νίκες Παναθηναϊκού: 11</p>
      <p>Με γηπεδούχο τον Παναιτωλικό</p>
      <p>Νίκες Παναιτωλικού: 2<br/>Ισοπαλίες: 3<br/>Νίκες Παναθηναϊκού: 4</p>
      <p>Πέρσι: 30.01.2019: Παναιτωλικός - Παναθηναϊκός 0-1</p>
      <h3>Ατρόμητος-ΟΦΗ (17:00)</h3>
      <p>Στη μετά Γιάννη Αναστασίου εποχή μπαίνει ο Ατρόμητος, καθώς μετά τη λύση συνεργασίας με τον προπονητή, θα υποδεχτεί τον ΟΦΗ με υπηρεσιακή τεχνική ηγεσία.</p>
      <p>Ο Γιώργος Κορακάκης και ο Σωκράτης Οφρυδόπουλος θα κοουτσάρουν την ομάδα, που προέρχεται από δύο εκτός έδρας ήττες από ΑΕΚ και Ολυμπιακό.</p>
      <p>Η ομάδα του Περιστερίου θα προσπαθήσει να συνεχίσει από εκεί που έμεινε στο τελευταίο εντός έδρας παιχνίδι, όταν νίκησε τον Πανιώνιο, στα τέλη Οκτώβρη. Ο Ατρόμητος δεν είχε νίκη στα τέσσερα πρώτα παιχνίδια, τώρα όμως έχει κάνει τρεις στα έξι τελευταία.</p>
      <p>Ο Ατρόμητος ως τώρα προσφέρει θέαμα, καθώς στα παιχνίδια του έχουν επιτευχθεί 33 γκολ, περισσότερα από κάθε άλλη ομάδα. Μόνο τρεις ομάδες έχουν καλύτερη επίθεση από τον Ατρόμητο, αλλά και μόνο τρεις έχουν χειρότερη άμυνα.</p>
      <p>Από δύο ήττες προέρχεται και ο ΟΦΗ, ωστόσο παραμένει στην τέταρτη θέση της βαθμολογίας με την καλή πορεία που έχει ως τώρα. Ο ΟΦΗ έχει κάνει τρεις ήττες, όλες με ένα γκολ διαφορά, και πέντε νίκες, όλες με περισσότερα από ένα γκολ διαφορά!</p>
      <p>Ο ΟΦΗ έχει χάσει και τα τρία τελευταία εκτός έδρας, με Βόλο, Ολυμπιακό και ΑΕΛ, αφού ξεκίνησε με θετικά αποτελέσματα με Άρη και Παναθηναϊκό. Από το καλοκαίρι του 2018 που γύρισε ο ΟΦΗ στη Super League έχει κάνει τρεις νίκες εκτός έδρας, όλες στην Αθήνα. Δύο με τον Παναθηναϊκό και μια με τον Ατρόμητο.</p>
      <p>Η νίκη του ΟΦΗ επί του Ατρομήτου ήταν στις 5 Μάη, στην τελευταία αγωνιστική του περσινού πρωταθλήματος, απέφυγε οριστικά την 14η θέση, αλλά δεν ήταν αρκετή για να αποφύγει το μπαράζ παραμονής.</p>
      <p>Ήταν η πρώτη νίκη του ΟΦΗ στο Περιστέρι μετά από 42 χρόνια, καθώς είχε κερδίσει στην πρώτη του επίσκεψη το 1977. Από τότε μέχρι τον περασμένο Μάιο ο ΟΦΗ είχε μια ισοπαλία μόλις και επτά ήττες από τον Ατρόμητο.</p>
      <p>Ο ΟΦΗ δεν έχει χάσει στα τέσσερα τελευταία μεταξύ τους, αν εξαιρέσουμε το μηδενισμό του 2015.</p>
      <p>Ο υπηρεσιακός προπονητής του Ατρομήτου, Γιώργος Κορακάκης είχε βρεθεί αντίπαλος του ΟΦΗ το Μάρτη του 2018, σαν προπονητής της Καλλιθέας. Ο ΟΦΗ επικράτησε με 3-1 μέσα στην Καλλιθέα.</p>
      <p>Ως παίκτης έπαιξε 17 φορές αντίπαλος του ΟΦΗ, περισσότερες φορές από κάθε άλλη ομάδα στην καριέρα του, με Χαλκηδόνα, Ατρόμητο, Διαγόρα και Εθνικό. Μάλιστα με τον προπονητή του ΟΦΗ Γιώργο Σίμο, υπήρξαν συμπαίκτες στη Χαλκηδόνα.</p>
      <p>Η ιστορία</p>
      <p>Νίκες Ατρομήτου: 8<br/>Ισοπαλίες: 5<br/>Νίκες ΟΦΗ: 7</p>
      <p>Με γηπεδούχο τον Ατρόμητο</p>
      <p>Νίκες Ατρομήτου: 7<br/>Ισοπαλίες: 1<br/>Νίκες ΟΦΗ: 2</p>
      <p>Πέρσι: 05.05.2019: Ατρόμητος - ΟΦΗ 0-2</p>
      <h3>Αστέρας Τρίπολης-Βόλος (17:15)</h3>
      <p>Ο Αστέρας Τρίπολης ξεκίνησε τη σεζόν έχοντας ένα πρόσφατο παρελθόν, ικανό να τον βοηθήσει να διεκδικήσει θέση στην εξάδα.</p>
      <p>Ο νεοφώτιστος Βόλος έκανε εντυπωσιακό ξεκίνημα και δημιούργησε προσδοκίες ότι μπορεί να γίνει ο Ολυμπιακός Βόλου του 2010-2011.</p>
      <p>Και οι δύο ομάδες μετά από δέκα παιχνίδια απέχουν από την έκτη θέση. Ο μεν Αστέρας έχει ένα ακόμα μέτριο ξεκίνημα, ο δε Βόλος δεν είχε ανάλογη συνέχεια.</p>
      <p>Ο Αστέρας έκανε τις δύο νίκες στα τέλη του Οκτώβρη και ανάσανε, ενώ προέρχεται από δύο εκτός έδρας παιχνίδια, όπου πήρε ένα βαθμό, αλλά πάλεψε. Έχει μια ήττα στα τέσσερα τελευταία, ενώ είχε πέντε ήττες στα έξι πρώτα.</p>
      <p>Ο Βόλος νίκησε τον Παναιτωλικό, για να βάλει τέλος σε ένα σερί πέντε ηττών. Είναι πλέον η μοναδική ομάδα στο πρωτάθλημα χωρίς ισοπαλία. Εκτός έδρας μετά τη νίκη επί του Πανιωνίου στην πρεμιέρα έχει χάσει τέσσερα διαδοχικά παιχνίδια.</p>
      <p>Ο Βόλος έχει τη χειρότερη άμυνα στο πρωτάθλημα με 20 γκολ, κυρίως γιατί δέχτηκε πέντε από τον Ολυμπιακό και τρεις φορές από τρία γκολ.</p>
      <p>Παίζουν για πρώτη φορά στην ιστορία τους.</p>
      <p>Ο Αστέρας Τρίπολης δεν έχασε ούτε από τον Ολυμπιακό Βόλου, ούτε από τη Νίκη Βόλου, όταν τους αντιμετώπισε στη Super League.</p>
      <p>Μάλιστα δεν έχει χάσει συνολικά σε οκτώ αγώνες για όλες τις διοργανώσεις με ομάδες του Βόλου.</p>
      <h3>ΠΑΟΚ-ΑΕΛ (18:00)</h3>
      <p>Ο ΠΑΟΚ κατάφερε να ξεπεράσει το εμπόδιο του ΟΦΗ και να μείνει σε απόσταση βολής από τον Ολυμπιακό. Και μια αγωνιστική πριν να τον επισκεφτεί στο Νέο Φάληρο, δεν θέλει να έχει άλλους χαμένους βαθμούς.</p>
      <p>Ο ΠΑΟΚ έχει ήδη δύο απώλειες στην έδρα του, με Άρη και Παναθηναϊκό, με αυτά τα συναρπαστικά 2-2, αλλά έχει καταφέρει να πάρει σημαντικές νίκες εκτός έδρας.</p>
      <p>Αήττητος για 45 αγώνες πρωταθλήματος πλέον, δεν σκέφτεται αυτό το σερί, αλλά τι σερί νικών θα μπορέσει να κάνει. Και με την ΑΕΛ, παρά τις καλές εμφανίσεις και τις ζημιές που έχει κάνει αυτή, ο ΠΑΟΚ θέλει οπωσδήποτε τη νίκη.</p>
      <p>Οι πρωταθλητές δείχνουν να έχουν βελτιώσει την άμυνά τους, καθώς έχουν κρατήσει το «μηδέν» σε τρία από τα τέσσερα τελευταία παιχνίδια, κάτι που δεν είχαν κάνει ούτε μια φορά στα έξι πρώτα.</p>
      <p>Είχαν δεχτεί εννέα γκολ στα έξι πρώτα, ενώ στα τέσσερα τελευταία έχουν δεχτεί δύο. Πάντως αυτά τα 11 που έχει ήδη δεχτεί ο ΠΑΟΚ, είναι μόλις τρία λιγότερα από τα 14 συνολικά της περασμένης σεζόν.</p>
      <p>Ο αντίπαλος του ΠΑΟΚ, η ΑΕΛ, ακόμα ψάχνει τις απαντήσεις για την ευρεία ήττα 3-0 στην έδρα της από τη Λαμία, μετά από ένα σπουδαίο σερί έξι αγώνων χωρίς ήττα και με δύσκολο μάλιστα πρόγραμμα.</p>
      <p>Πάντως η ΑΕΛ δεν έχει χάσει τα τρία τελευταία εκτός έδρας, μετά την ήττα από τον Πανιώνιο. Μάλιστα στα εννέα τελευταία εκτός έδρας παιχνίδια της έχει χάσει μόνο δύο φορές, και τις δύο από τον Πανιώνιο.</p>
      <p>Ο ΠΑΟΚ επικράτησε πέρσι με 2-1 της ΑΕΛ, νικώντας τη για όγδοη διαδοχική φορά στην έδρα του. Πάντως στις επτά προηγούμενες η ΑΕΛ δεν είχε καν σκοράρει.</p>
      <p>Η θεσσαλική ομάδα είχε να πετύχει γκολ από την τελευταία φορά που νίκησε στην Τούμπα, 3-1 τον Φεβρουάριο του 2007. Ήταν η σεζόν που πήρε το Κύπελλο.</p>
      <p>Αυτή είναι η μία από τις δύο φορές που νίκησε στην Τούμπα. Η άλλη ήταν το Μάιο του 1996, την τελευταία αγωνιστική της σεζόν που υποβιβάστηκε, με 3-2.</p>
      <p>Ανεξάρτητα έδρας ο ΠΑΟΚ είναι αήττητος στα εννέα τελευταία επίσημα από την ΑΕΛ, έχοντας επτά νίκες και δύο ισοπαλίες. Η τελευταία νίκη της θεσσαλικής ομάδας ήταν τον Μάρτη του 2010 στην έδρα της. Είναι και η μοναδική στα 15 τελευταία μεταξύ τους.</p>
      <p>Η ιστορία</p>
      <p>Νίκες ΠΑΟΚ: 31<br/>Ισοπαλίες: 17<br/>Νίκες ΑΕΛ: 12</p>
      <p>Με γηπεδούχο τον ΠΑΟΚ</p>
      <p>Νίκες ΠΑΟΚ: 22<br/>Ισοπαλίες: 6<br/>Νίκες ΑΕΛ: 2</p>
      <p>Πέρσι: 09.12.2018: ΠΑΟΚ - ΑΕΛ 2-1</p>
      <p>
        <i>Πηγή: ΑΠΕ-ΜΠΕ</i>
      </p>
      <related>
        <h4>Σχετικά Άρθρα</h4>
        <a href="https://www.efsyn.gr/athlitismos/podosfairo/220240_o-oyragos-panionios-frenare-ton-protoporo-olympiako"/>
        <a href="https://www.efsyn.gr/node/220151"/>
        <a href="https://www.efsyn.gr/athlitismos/podosfairo/220105_aytoi-poy-antidroyn-ki-aytoi-poy-kleinoyn-ta-matia"/>
        <a href="https://www.efsyn.gr/athlitismos/podosfairo/220104_enas-allos-moyrinio"/>
        <a href="https://www.efsyn.gr/athlitismos/podosfairo/220102_i-nea-smyrni-kerdizei-londino"/>
        <a href="https://www.efsyn.gr/athlitismos/podosfairo/220100_epistrofes-ponokefalos-kai-poliseis-sti-sosti-timi"/>
      </related>
    </article>
  </body>
</html>