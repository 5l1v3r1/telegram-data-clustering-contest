<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/primarul-ilie-bolojan-dupa-ce-a-votat-respectul-pentru-tara-il-manifesti-si-prezentandu-te-la-vot-eu-am-votat-pentru-o-romanie-europeana-foto-video-152996.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T10:10:00+00:00"/>
    <meta property="og:title" content="Primarul Ilie Bolojan, după ce-a votat: „Respectul pentru ţară îl manifeşti şi prezentându-te la vot. Eu am votat pentru o Românie europeană” (FOTO / VIDEO)"/>
    <meta property="og:description" content="Matinal, ca întotdeauna, primarul Oradiei, Ilie Bolojan, preşedinte al PNL Bihor, a votat la ora 8.30 la Colegiul Naţional Emanoil Gojdu, al cărui absolvent este, la Secţia 126, de care aparţine cu domiciliul. El le-a declarat jurnaliştilor că a optat „pentru o Românie europeană” şi şi-a exprimat speranţa că semnalul dat de românii de peste graniţe, care s-au mobilizat mai mult ca niciodată, va fi urmat şi de românii din ţară, inclusiv de bihoreni."/>
  </head>
  <body>
    <article>
      <h1>Primarul Ilie Bolojan, după ce-a votat: „Respectul pentru ţară îl manifeşti şi prezentându-te la vot. Eu am votat pentru o Românie europeană” (FOTO / VIDEO)</h1>
      <address><time datetime="2019-11-24T10:10:00+00:00">24 Nov 2019, 10:10</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_071.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan-la-vot-24112019_11.JPG"/>
        </figure>
      </slideshow>
      <p>
        <b>Primarul Oradiei, Ilie Bolojan, a votat în al doilea tur al alegerilor prezidenţiale, la ora 8.30, la Secţia 126 din incinta Colegiului Naţional Emanoil Gojdu, pe care l-a absolvit în urmă cu 30 de ani, şi la care este arondat cu domiciliul.</b>
      </p>
      <p>Înaintea sa, în aceeaşi secţie votaseră deja câteva zeci de orădeni, majoritatea cupluri de pensionari. După ce i-a salutat pe membrii biroului secţiei, Bolojan a primit buletinul de vot, a intrat în cabină, după care l-a depus în urnă.</p>
      <p>„În democraţie, respectul faţă de ţară îl manifeşti şi prezentându-te la vot şi votând cum îţi dictează conştiinţa. Eu asta fac de 30 de ani, la toate scrutinele m-am prezentat şi am votat. Astăzi am votat pentru o Românie europeană, pentru România modernă, pentru România prosperă”, a declarat preşedintele PNL Bihor după ce a părăsit secţia de votare.</p>
      <p>Întrebat de jurnalişti ce părere are despre semnalul dat de românii din străinătate, care au votat în număr record în zilele de vineri şi sâmbătă, Bolojan a afirmat că „prin această prezenţă importantă, românii din afara graniţelor ţării arată că îi interesează mult ceea ce se întâmplă în ţară” şi că speră că „o bună parte din ei s-ar putea întoarce în ţară”, dar şi că cei de acasă le vor urma exemplul, prezentându-se la vot.</p>
      <p>Pentru prima oară de când exercită această funcţie, edilul nu va fi prezent, însă, la sediul PNL Bihor şi diseară, după închiderea urnelor, întrucât va pleca spre Bucureşti pentru a participa luni dimineaţă la întâlniri cu reprezentanţi ai autorităţilor centrale pentru discutarea proiectului privind derularea celei de-a treia etape de reabilitare a magistralelor de termoficare din oraş.</p>
      <figure>
        <iframe src="https://www.youtube.com/embed/SFN3KFD5hsQ" width="460" height="360" data-service="Youtube" scrolling="no"/>
      </figure>
      <p> </p>
    </article>
  </body>
</html>