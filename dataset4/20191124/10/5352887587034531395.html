<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/ryto-treneris-mindaugas-brazys-klaipedoje-musu-laukia-ant-bangos-esantis-neptunas-1752406/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-24T10:48:00+00:00"/>
    <meta property="og:title" content="„Ryto“ treneris Mindaugas Brazys: Klaipėdoje mūsų laukia ant bangos esantis „Neptūnas“"/>
    <meta property="og:description" content="Reklama"/>
  </head>
  <body>
    <article>
      <h1>„Ryto“ treneris Mindaugas Brazys: Klaipėdoje mūsų laukia ant bangos esantis „Neptūnas“</h1>
      <address><time datetime="2019-11-24T10:48:00+00:00">24 Nov 2019, 10:48</time> by <a rel="author">rytasvilnius.lt</a></address>
      <p>Reklama</p>
      <p>
        <b>Sekmadienį Vilniaus „Ryto“ laukia antroji penkių išvykos maratono akistata. Klaipėdos „Švyturio“ arenoje vilniečius (7/2) pasitiks vietos „Neptūnas“ (6/4). „Betsafe-LKL“ pirmenybių turnyro lentelėje komandos yra įsikūrusios greta: Vilniaus ekipa užima antrą poziciją, tuo tarpu klaipėdiečiai yra laipteliu žemiau.</b>
      </p>
      <p>Praėjusią savaitę „Betsafe-LKL“ rungtynėse „Ryto“ krepšininkai namie 88:64 susitvarkė su Prienų „CBet“. Klaipėdos „Neptūnas“ išvykoje įveikė Šiaulių ekipą 95:102. Nors Šiaulių komanda buvo įveikta tik 7 taškų skirtumu, klaipėdiečiai visas rungtynes kontroliavo jų eigą.</p>
      <p>
        <b>Įjungė aukštesnę pavarą</b>
      </p>
      <p>Uostamiesčio klubui sezonas permainingas. Klaipėdos ekipa, įskaitant ir FIBA Čempionų lygą, per pirmąsias 8 rungtynes iškovojo tik 3 pergales ir patyrė 5 pralaimėjimus, tačiau per paskutines 8 rungtynes laimėjo net 7 kartus. Tai, jog uostamiesčio komanda dabar demonstruoja gerą žaidimą, pastebi ir „Ryto“ trenerio asistentas Mindaugas Brazys.</p>
      <p>„Žaisime prieš komandą, kuri dabar yra ant bangos. Klaipėdiečiams įsibėgėti prireikė kažkiek laiko. Galima tai suprasti: daug naujų žaidėjų, naujas treneris. Ypač gerai „Neptūnas“ žaidžia namų arenoje, čia FIBA Čempionų lygoje krito tikrai galingos Ispanijos, Turkijos komandos“, – sako M. Brazys.</p>
      <p>FIBA Čempionų lygoje klaipėdiečiai, iškovoję 4 pergales bei patyrę 2 pralaimėjimus, D grupėje užima trečiąją poziciją, tačiau komandos esančios priekyje turi tokį patį pergalių bei pralaimėjimų balansą.</p>
      <p>Reklama</p>
      <p>Paskutinėse rungtynėse klaipėdiečiai namų arenoje 86:80 įveikė Stambulo „Bešiktaš“. Rezultatyviausiai „Neptūno“ gretose rungtyniavo Simas Galdikas, surinkęs 14 taškų. Tomas Delininkaitis pridėjo 13, Osvaldas Olisevičius pelnė 12 taškų.</p>
      <p>Prie geros „Neptūno“ atkarpos nemažai prisidėjo pagerėjęs komandos įžaidėjo Žygimanto Janavičiaus žaidimas.</p>
      <p>„Žygimantas Janavičius šiuo metu yra bene svarbiausias žaidėjas Klaipėdos komandoje. Ypač iš rikiuotės iškritus Darrinui Dorsey. Nors šios komandos žaidimas labai įdomus ir tuomet, kai įžaidėju trumpam tampa Matas Jogėla.</p>
      <p>Tuomet „Neptūnas“ tampa labai aukšta komanda, kurioje dengiamaisiais keičiasi visi žaidėjai. Pulti prieš tokią komandą yra labai sunku“, – aiškina M. Brazys.</p>
      <p>
        <b>Pirmoji ekipų akistata</b>
      </p>
      <p>Šį sezoną ekipos jau buvo susitikusios Vilniuje. Tą sykį pergalę šventė vilniečiai, įveikę varžovus 85:75 (20:18, 25:14, 22:20, 18:23). Tose rungtynėse net 5 „Ryto“ krepšininkai surinko dviženklį taškų skaičių.</p>
      <p>Reklama</p>
      <p>Pako Cruzas pelnė 16, Martynas Echodas – 14, Arnas Butkevičius – 12, Eimantas Bendžius – 11, Cameronas Bairstow – 10 taškų. „Neptūno“ ekipoje Gytis Masiulis surinko net 20, o Darrinas Dorsey pridėjo 16 taškų. Tiesa, pastarasis dėl traumos turėtų praleisti sekmadienio rungtynes.</p>
      <p>
        <b>Statistika „Betsafe-LKL“</b>
      </p>
      <p>„Neptūno“ ekipa, pagal pelnomus taškus, užima trečiąją poziciją (82,7 vid per rungtynes) ir nusileidžia tik Kauno „Žalgiriui“ (89,4) bei Vilniaus „Rytui“ (84,56). Komanda kiek buksuoja kovoje dėl kamuolių ir lygoje užima devintąją vietą, vidutiniškai sugriebdama po kiek daugiau nei 32 kamuolius.</p>
      <p>Klaipėdos komandoje rezultatyviausiai rungtyniauja Gytis Masiulis, per rungtynes vidutiniškai renkantis po 12,2 taško. Krepšininkas taip pat yra naudingiausias komandoje (15,8 naudingumo balo per susitikimą).</p>
      <p>Pagal atkovotus kamuolius komandoje pirmauja Tadas Sedekerskis, atkovojantis po 6 kamuolius, o rezultatyvių perdavimų grafoje lyderio poziciją užima Žygimantas Janavičius, atliekantis po 5,8 perdavimo. Krepšininkas pagal šį rodiklį pirmauja visoje lygoje.</p>
      <p>„Klaipėdos komanda turi daug įvairių ginklų, galinčių iššauti vieną ar kitą dieną. Neblogą žaidimą jau pagavo patyręs Tomas Delininkaitis, pagaliau save atranda Tadas Sedekerskis, taip pat galiu paminėti Deividą Gailių, Gytį Masiulį, Osvaldą Olisevičių. Žodžiu, privalome būti labai atidūs ir susikaupę“, – mano M. Brazys.</p>
      <p>Reklama</p>
      <p>Rungtynės sekmadienį prasidės 17.00 val. Dvikovą tiesiogiai transliuos BTV.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/ryta-pranokes-neptunas-iskovojo-penktaja-lkl-pergale-is-eiles-1752477/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/krepsininkas-d-sabonis-prie-pacers-pergales-prisidejo-25-taskais-1752317/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/tylos-krepsininkes---europos-taures-laimetojos-1752307/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sekmadieni-klaipedoje---neptuno-ir-ryto-akistata-1751944/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/l-birucio-metimas-atnese-pergale-cbet-ekipai-1752244/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/ryto-krepsininkai-patyre-nesekme-belgrade-1751484/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/spurta-surenges-neptunas-parklupde-besiktas-1751384/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/grizzlies-su-j-valanciunu-patyre-nesekme-1751163/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>