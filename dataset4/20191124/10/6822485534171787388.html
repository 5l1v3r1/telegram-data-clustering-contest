<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903049.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T10:19:00+00:00"/>
    <meta property="og:title" content="جعفرزاده ایمن‌آبادی: دخالت‌های آمریکا از عوامل قطع اینترنت در ایران بود"/>
    <meta property="og:description" content="به گزارش مهر، غلامعلی جعفرزاده ایمن آبادی  رئیس فراکسیون مستقلین مجلس در خصوص نشست امروز (یکشنبه) فراکسیون متبوعش با حضور محمد جواد آذر جهرمی وزیر ارتباطات و فناوری اطلاعات، گفت: دخالت‌های آمریکا عامل بزرگ تحریم آزادی‌ها بوده و درحال حاضر این کشور توییتر جان بولتن را هم محدود کرده است."/>
  </head>
  <body>
    <article>
      <h1>جعفرزاده ایمن‌آبادی: دخالت‌های آمریکا از عوامل قطع اینترنت در ایران بود</h1>
      <address>
        <time datetime="2019-11-24T10:19:00+00:00">24 Nov 2019, 10:19</time>
      </address>
      <p>رئیس فراکسیون مستقلین گفت: یکی از عوامل قطعی اینترنت در داخل ایران دخالت‌های بی‌جای آمریکا در کشور است.</p>
      <p>به گزارش مهر، غلامعلی جعفرزاده ایمن آبادی  رئیس فراکسیون مستقلین مجلس در خصوص نشست امروز (یکشنبه) فراکسیون متبوعش با حضور محمد جواد آذر جهرمی وزیر ارتباطات و فناوری اطلاعات، گفت: دخالت‌های آمریکا عامل بزرگ تحریم آزادی‌ها بوده و درحال حاضر این کشور توییتر جان بولتن را هم محدود کرده است.</p>
      <p>وی با تاکید بر اینکه مجلس شورای اسلامی تحریم آذری جهرمی وزیر ارتباطات و فناوری اطلاعات توسط آمریکا را محکوم می‌کند، افزود: یکی از عوامل قطعی اینترنت در داخل ایران دخالت‌های بی‌جای آمریکا در کشور است.</p>
      <p>رئیس فراکسیون مستقلین تاکید کرد: در نشست امروز فراکسیون مستقلین ولایی مجلس شورای اسلامی وزیر ارتباطات و فناوری اطلاعات گزارش‌هایی در زمینه شرایطی که در کشور وجود داشت و چگونگی قطع، وصل اینترنت و میزان خسارت وارده بر شرکت‌ها ارائه کرد.</p>
      <p>جعفرزاده ایمن آبادی با اشاره به اینکه بر اساس گزارش آذری جهرمی برخی از شرکت‌های ارائه دهنده خدمات و استارت‌آپ‌ها با توجه به قطع اینترنت متحمل خسارت‌های شده‌اند، افزود: با توجه به شرایط موجود در کشور چاره‌ای جز قطع اینترنت وجود نداشت که تدبیر هوشمندانه‌ای بود، هرچند در برخی از محل‌ها کوتاهی‌ وجود داشت و مقرر شد که این کوتاهی‌ها جبران شود.</p>
    </article>
  </body>
</html>