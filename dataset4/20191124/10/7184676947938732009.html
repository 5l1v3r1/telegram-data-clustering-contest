<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://narodna-pravda.ua/2019/11/24/v-ukrayini-likaryam-dadut-bilshe-groshej-hto-tsi-shhaslivchiki/"/>
    <meta property="og:site_name" content="Народна Правда"/>
    <meta property="article:published_time" content="2019-11-24T10:02:51+00:00"/>
    <meta property="og:title" content="В Україні лікарям дадуть більше грошей: хто ці щасливчики"/>
    <meta property="og:description" content="Бюджет-2020 передбачає на сферу охорони здоров'я на 20 млрд більше, ніж у поточному році, а профільних лікарів і клініки переведуть на нову систему фінансування"/>
  </head>
  <body>
    <article>
      <h1>В Україні лікарям дадуть більше грошей: хто ці щасливчики</h1>
      <h2>Профільних лікарів і клініки переведуть на нову систему фінансування</h2>
      <address>
        <time datetime="2019-11-24T10:02:51+00:00">24 Nov 2019, 10:02</time>
      </address>
      <p>Медицина в Україні разом з соціальною сферою і обороною  входить в одну з найбільш витратних статей бюджету. Тож традиційно щороку бюджетні витрати на охорону здоров’я зростають. Новий бюджет-2020 передбачає на сферу охорони здоров’я   майже 116 млрд грн – майже на 20 млрд більше, ніж у поточному році. У тому числі понад 98 млрд розписано на <a href="https://narodna-pravda.ua/2019/11/05/dyfteriya-v-ukrayini-stalo-vidomo-pro-novu-zhertvu/">Міністерство охорони здоров’я</a>, а ще 17,7 млрд буде спрямовано в галузь у вигляді субвенцій для фінансування різних програм.<br/>Як передає НАРОДНА ПРАВДА, про це йдеться в матеріалі  “<a href="https://www.segodnya.ua/ua/economics/enews/dengi-na-medicinu-za-kogo-v-sleduyushchem-godu-zaplatit-byudzhet-1364022.html">Сегодня</a>“.</p>
      <p>У нинішньому уряді підходять до медицини досить прагматично. Презентуючи<b> держбюджет на 2020 рік</b>, прем’єрміністр Олексій Гончарук заявив наступне: <i>“Основне для нас в цьому бюджеті – це, з одного боку, закласти необхідні кошти на розвиток країни. Але, з іншого боку, ми бачимо, що розвитку не буде, якщо людина не буде забезпечениа найнеобхіднішим. Людський капітал – основа і важлива складова такого розвитку, і ми подивилися, як не втрачати людей. Демографія – тобто те, що постійне населення України змінюється протягом останніх років, негативна динаміка – здається нам величезною проблемою, з якою необхідно боротися. І медицина, якість медичної допомоги, яку отримують сьогодні наші громадяни, – це той основний, один з пріоритетних сегментів, на якому ми точно концентруємося”.</i></p>
      <p>Loading...</p>
      <h3>Нові принципи фінансування</h3>
      <p>Власне, витрати на міністерство складуть всього 93,3 млн грн. Це на 4 млн грн більше, ніж у поточному році, але в цілому – менше однієї десятої відсотка від суми, що виділяється на охорону здоров’я.</p>
      <p>Найбільша і рекордна сума – 72 млрд грн – виділяється на <b>Національну службу здоров’я України</b>, А точніше – на <b>“Програму медичних гарантій”, </b>яку буде курирувати НСЗУ. Ця програма, як планується, запрацює тільки з квітня 2020 року і включатиме в себе безкоштовні ліки і шість видів безоплатної медичної допомоги:</p>
      <ul>
        <li>– первинна медична допомога (в держбюджеті-2020 на це передбачено 19,1 млрд грн)</li>
        <li>– спеціалізована амбулаторна і госпітальна допомога (44,4 млрд грн)</li>
        <li>– екстрена медична допомога (4,6 млрд)</li>
        <li>– медична реабілітація (500 млн грн)</li>
        <li>– паліативна медична допомога (300 млн грн)</li>
      </ul>
      <p>Що стосується спеціалізованої медичної допомоги, в продовження медреформи, з другого кварталу 2020 року, і профільні лікарі і клініки будуть переведені на <b>нову систему фінансування</b>. Лікарні тепер не просто отримуватимуть бюджетні гроші на рахунок. Держава почне закуповувати у них послуги та оплачувати їх. Тобто, українці зможуть вибирати, у кого з фахівців лікуватися – так само, як раніше, могли вибрати сімейного лікаря. А фінансування лікарень та інших медичних закладів, де працюють профільні лікарі, відбуватиметься за принципом “гроші ходять за пацієнтом”.</p>
      <p>В першу чергу пацієнти зможуть претендувати на безкоштовну допомогу фахівців при найбільш поширених захворюваннях: інсульті (в бюджеті на компенсацію вартості лікування передбачено 912 млн грн) і інфаркті (217 млн грн). Також безкоштовними будуть пологи (на компенсацію закладено 1,7 млн грн) та допомога новонародженим (1,3 млн грн).</p>
      <p>Значно ширше, ніж у попередні роки, обіцяють закуповувати також послуги зарубіжних клінік. На лікування українців за кордоном в держбюджеті-2020 передбачено майже 1,1 млрд грн. Для порівняння: в 2019-му – близько 690 млн грн, в 2018-му – майже 390 млн грн.</p>
      <h3>Пріоритет-2020 року – екстрена допомога</h3>
      <p>Однак пріоритетом на 2020 рік в уряді називають не спеціалізовану медичну допомогу, а екстрену.</p>
      <p><i>“Дуже багато українців не доїжджають до лікарень, тобто, їх не вдається рятувати. Система зараз неефективна. Та статистика, яку ми бачимо, лякає. Інфаркти, інсульти, ДТП – це все призводить до величезної кількості смертей. І ми повинні цю ситуацію кардинально зламати в наступному році. Для цього нам необхідна ефективна система екстреної допомоги, і ми в бюджеті для цього передбачили частину необхідних ресурсів. Звичайно, це не всі ресурси, які нам потрібні, ми будемо залучати їх і з інших джерел”</i>, – говорив Олексій Гончарук, презентуючи бюджет.</p>
      <p>У 2020 році планується закупити 470 машин швидкої допомоги і відкрити мінімум 25 відділень екстреної медичної допомоги, які обіцяють, до того ж, оснастити найсучаснішим обладнанням. Крім 4,6 млрд для міністерства на розвиток екстреної медичної допомоги в бюджеті передбачені також гроші на субвенцію місцевим бюджетам на розвиток цього виду медичної допомоги – 922,6 млн грн.</p>
      <p>У 2020 році набагато більше грошей, ніж в нинішньому, передбачено на програму “Доступні ліки”: 2,1 млрд грн замість 0,9 млрд. В уряді пообіцяли поліпшити якість ліків, що входять до програми, і розширити мережу торгових точок, через які можна буде їх отримати. Зокрема, з квітня 2020-го обіцяють суттєві зміни в реімбурсації інсуліну – препарати пацієнтам (а їх близько 200 тисяч) обіцяють підбирати адресно. Як повідомляють у МОЗ, 1,2 млрд грн за програмою “Доступні ліки” закладено саме для лікування діабету. Крім того, частина субвенції місцевим бюджетам також піде на лікування діабету.</p>
      <p>Також за програмою “Доступні ліки” повністю або частково компенсується вартість ліків для лікування серцево-судинних захворювань і бронхіальної астми.</p>
      <h3>Попереджати хворобу</h3>
      <p>Одним з важливих напрямків роботи на 2020 рік в уряді вважають профілактику захворюваності та популяризацію здорового способу життя. У наступному році розпочнуть роботу регіональні Центри громадського здоров’я, які займатимуться профілактикою неінфекційних захворювань. Зокрема, розповідати про шкоду тютюну, алкоголю у великих дозах, малорухомого способу життя і т.ін. Як поінформували в міністерстві, в наступному році функціонуватиме Національний сервіс з надання допомоги в припиненні куріння. Всього на профілактику неінфекційних захворювань в бюджеті передбачено 37,6 млн грн.</p>
      <p>207,9 млн грн піде на закупівлю послуг із супроводу та профілактики ВІЛ. У тому числі 50 млн – на догляд та підтримку хворих і 148 – на профілактику. За інформацією МОЗ, послугами буде охоплено понад 356 тис. українців з ВІЛ.</p>
      <p>Нагадаємо, <a href="https://narodna-pravda.ua/2019/11/22/rada-prijnyala-byudzhet-2020-shho-bude-z-zarplatami-ta-pensiyami/">14 листопада Верховна Рада України ухвалила закон про державний бюджет на 2020 рік</a>, в якому для Мінсоцполітики передбачено 292,4 мільярда гривень. Це на 93,8 млрд грн, або на 47% більше, ніж у 2019 році (було 198,6 млрд грн). Завдяки цьому в Україні з 1 січня 2020 року буде підвищено прожитковий мінімум до 2027 грн в місяць.</p>
      <p>Раніше прем’єр-міністр України Олексій Гончарук озвучив найголовнішу фінансову проблему держави –   <a href="https://narodna-pravda.ua/2019/11/05/ukrayina-zaborguvala-svitu-sotni-milyardiv-gryven-goncharuk-ozvuchyv-problemu/">Україна заборгувала світу сотні мільярдів гривень.</a></p>
      <figure>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">
          <img src="https://narodna-pravda.ua/wp-content/uploads/2019/05/google-news-517122-ukrINUXR.png"/>
        </a>
      </figure>
      <p>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">Додайте «Народну Правду» в свої обрані джерела ⟶ Google News підписатися</a>
      </p>
    </article>
  </body>
</html>