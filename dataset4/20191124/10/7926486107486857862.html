<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012987/%D8%B3%D9%81%D8%B1-%D8%A7%DB%8C%D8%B1%D8%A7%D9%86%DB%8C%D8%A7%D9%86-%D8%A8%D8%A7-%D9%87%D9%88%D8%A7%D9%BE%DB%8C%D9%85%D8%A7-%DA%A9%D8%A7%D9%87%D8%B4-%DB%8C%D8%A7%D9%81%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T10:40:01+00:00"/>
    <meta property="og:title" content="سفر ایرانیان با هواپیما کاهش یافت"/>
    <meta property="og:description" content="سخنگوی سازمان هواپیمایی کشوری گفت: در فصلی هستیم که تقاضای سفر هوایی بسیار کاهش یافته است و در این راستا عرضه ناوگان بر تقاضا پیشی گرفته است و نرخ‌ها در دامنه قیمت‌ها به کف نزدیک شده‌اند."/>
  </head>
  <body>
    <article>
      <h1>سفر ایرانیان با هواپیما کاهش یافت</h1>
      <address>
        <time datetime="2019-11-24T10:40:01+00:00">24 Nov 2019, 10:40</time>
      </address>
      <p>
        <i>سخنگوی سازمان هواپیمایی کشوری گفت: در فصلی هستیم که تقاضای سفر هوایی بسیار کاهش یافته است و در این راستا عرضه ناوگان بر تقاضا پیشی گرفته است و نرخ‌ها در دامنه قیمت‌ها به کف نزدیک شده‌اند.</i>
      </p>
      <p>به گزارش مشرق، رضا جعفرزاده با اشاره به عرضه زیاد ناوگان حمل و نقل هوایی و تقاضای محدود در دوره فعلی، اظهار داشت: در دوره ‌کاهش تقاضای سفر در حمل و نقل هوایی هستیم.</p>
      <p>سخنگوی سازمان هواپیمایی کشوری ادامه داد: همه ساله از اوایل مهر ‌دوران کم تقاضای سفر آغاز می‌شود بنابراین در کاهش تقاضا و افزایش عرضه، ‌شرکت‌های هواپیمایی تلاش می کنند با پایین‌ترین نرخ دامنه تعیین شده، بلیت خود را ارائه دهند.</p>
      <p>وی بیان کرد: از سال‌های گذشته طیفی از نرخ‌های بلیت هواپیما طبق هماهنگی سازمان هواپیمایی کشوری و شرکت‌های هواپیمایی مشخص شد و البته شرکت‌ها اجازه ندارند خارج از این دامنه نرخ، بلیت ارائه کنند و از سقف تعیین شده عبور کنند.</p>
      <blockquote>بیشتر بخوانید:<br/><a href="https://www.mashreghnews.ir/news/1010610/%D9%86%D8%B1%D8%AE-%D8%A8%D9%84%DB%8C%D8%AA-%D8%B3%D9%81%D8%B1%D9%87%D8%A7%DB%8C-%D9%87%D9%88%D8%A7%DB%8C%DB%8C-%D8%AA%D8%BA%DB%8C%DB%8C%D8%B1-%D9%86%D9%85%DB%8C-%DA%A9%D9%86%D8%AF">نرخ بلیت سفرهای هوایی تغییر نمی‌کند<br/></a><a href="https://www.mashreghnews.ir/news/1010174/%D9%86%D8%B1%D8%AE-%D8%B3%D9%88%D8%AE%D8%AA-%D9%87%D9%88%D8%A7%D9%BE%DB%8C%D9%85%D8%A7%DB%8C-%D8%A8%D8%A7%D8%B1%DB%8C-%D8%AA%D8%BA%DB%8C%DB%8C%D8%B1-%DA%A9%D8%B1%D8%AF">نرخ سوخت هواپیمای باری تغییر کرد؟</a></blockquote>
      <p>جعفرزاده ادامه داد: در حال حاضر به دلیل باز بودن مدارس میزان سفرها بسیار کاهش یافته و شرکت‌ها نیز در راستای جذب مسافر و ارائه مشوق، تلاش می‌کنند بلیت با قیمت پایین‌تری ارائه دهند تا مسافر بیشتری جذب کنند؛  اما قطعاً در ایام پرتقاضا قیمت‌ها به سقف دامنه نرخ‌ها نزدیک می‌شود البته شرکت‌های هواپیمایی اجازه ندارند قیمت‌های بالاتر از نرخ‌های ‌تعیین شده در دامنه نرخ‌ها ارائه دهند.</p>
      <p>سخنگوی سازمان هواپیمایی کشوری گفت: ‌این طیف نرخ‌ها سبب شده است که اقشار مختلف بتوانند در زمان‌های مختلف از حمل و نقل هوایی استفاده کنند.</p>
      <p>بنابراین گزارش چندی پیش بود که دبیر انجمن‌ شرکت‌های هواپیمایی هم از حذف سفر هوایی از سبد خانوار گفته بود.</p>
      <p>به گفته اسعدی سامانی‌ قیمت تمام‌شده یک ساعت صندلی پرواز در ایران ۴۵ تا ۵۵ دلار است، گفت: با توجه به آمار کاهش سفرهای هوایی داخلی و خارجی، به نظر می‌رسد، حمل و نقل هوایی از سبد خانوار حذف شده است؛ طبق بررسی‌های آماری که به تازگی استخراج کرده‌ایم، در سال ۹۷ میزان جابه‌جایی مسافر هوایی نسبت به سال ۹۶ کاهش ۱۶ درصدی داشت.</p>
      <p>دبیر انجمن‌ شرکت‌های هواپیمایی این را هم گفته بود که در سال گذشته در بخش سفرهای هوایی خارجی، شاهد ۲۰ درصد کاهش و در بخش سفرهای هوایی داخلی شاهد ۱۵ درصد کاهش نسبت به سال ۹۶ بودیم؛ طبق بررسی‌های آماری همچنین‌ پروازهای عتبات نیز در سال ۹۷ نسبت به سال ۹۶ حدود ۱۷ درصد کاهش داشت.</p>
      <p>منبع: فارس</p>
    </article>
  </body>
</html>