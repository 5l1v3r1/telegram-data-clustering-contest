<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/uloga-medija-znacajna-u-razvoju-turizma-regiona-zb/"/>
    <meta property="og:site_name" content="Krstarica"/>
    <meta property="article:published_time" content="2019-11-24T10:18:00+00:00"/>
    <meta property="og:title" content="Uloga medija značajna u razvoju turizma regiona ZB"/>
    <meta property="og:description" content="TIRANA - Reformisanje javne uprave, poreske olakšice koje će privući strane investitore i olakšanje međugraničnih procedura ključni su preduslovi za"/>
  </head>
  <body>
    <article>
      <h1>Uloga medija značajna u razvoju turizma regiona ZB</h1>
      <address><time datetime="2019-11-24T10:18:00+00:00">24 Nov 2019, 10:18</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521210-750x430.jpg"/>
        <figcaption>Foto: Tanjug/pixabay.com, ilustracija</figcaption>
      </figure>
      <p>TIRANA – Reformisanje javne uprave, poreske olakšice koje će privući strane investitore i olakšanje međugraničnih procedura ključni su preduslovi za razvoj turizma na Zapadnom Balkanu, ocenila je zamenica predsednika albanskog parlamenta Vasilika Hisi.<br/>Ona je na skupu „Mediji i turizam“, održanom u okviru godišnje konferencije Udruženja balkanskih novinskih agencija – Jugoistočne Evrope (ABNA-SEE) u Tirani, istakla da mediji imaju značajnu ulogu u razvoju turizma u regionu, a da političari ne obraćaju dovoljno pažnje na ovaj ekonomski segment, potcenjujući ga.<br/>Vasilika je rekla da razvoj turizma treba paralelno da se odvija sa razvojem ostalih grana privrede i da je takođe potrebno tražiti investitore za veće ulaganje u ovaj sektor.<br/>Albanski ministar preduzetništva Eduart Šalsi, komentarišući razvoj turizma u Albaniji, rekao je da je ta zemlja u poslednjih desetak godina sprovela reforme koje nisu bile viđene od njenog nastanka.<br/>Šalsi kaže da Albanija i region imaju izuzetan potencijal u oblasti turizma, te da je neophodno putem procesa reformi sa stranim partnerima razvijati i ovaj značajan privredni sektor.<br/>„Mi u Albaniji smo u procesu sveobuhvatne transformacije“, rekao je Šalsi i dodao da ono što nedostaje regionu kako bi se pospešio razvoj turizma jesu dobre institucije, vladavina prava, kvalifikovana radna snaga i dobra infrastruktura.<br/>Savetnik za spoljne poslove grčke novinske agencije ANA-MPA Mihalis Psilos istakao je da se težište u oblasti turizma pomera, te da su upravo mediji ti koji treba da promovišu nove političke ponude i nove sadržaje.<br/>„Mediji kreiraju sliku o turističkim destinacijama“, rekao je Psilos.<br/>Prema njegovim rečima, društvene mreže i digitalne platforme danas su veoma bitne u kreiranju i promovisanju turističke ponude jedne zemlje i regiona.<br/>Kako je kazao, uloga medijskih kuća u regionu je da kroz video reportaže, dokumentarne filmove i kulturne sadržaje promovišu turističke posebnosti zemalja regiona i Zapadnog Balkana.<br/>Tokom generalne skupštine ABNA-SEE, agencije iz zemalja regiona razgovarale su o mogućnostima kreiranja elektronske mape sa ključnim turističkim destinacijama i ponudama regiona, kao i o modelima i metodama za dalju promociju turizma Zapadnog Balkana na trećim tržištima.</p>
      <p>(Tanjug)</p>
    </article>
  </body>
</html>