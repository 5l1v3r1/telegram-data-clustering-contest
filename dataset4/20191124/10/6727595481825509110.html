<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/sanjay-kakde-arrives-at-sharad-pawar-s-residence-and-congress-mlas-shifted-to-andheri872.html"/>
    <meta property="og:site_name" content="DoolNews"/>
    <meta property="article:published_time" content="2019-11-24T10:03:00+00:00"/>
    <meta property="og:title" content="ജയ്പുര്‍ വേണ്ട, അന്ധേരി മതി; കോണ്‍ഗ്രസ് എം.എല്‍.എമാരെ മാറ്റിത്തുടങ്ങി; ശരദ് പവാറിന്റെ വീട്ടില്‍ ബി.ജെ.പി എം.പി; രാവിലെ മുതല്‍ നീക്കങ്ങള്‍ ഇങ്ങനെ"/>
    <meta property="og:description" content="Ajit Pawar Bjp Congress Devendra Fadnavis Governor Maharashtra NCP Ramnath Kovind Sharad Pawar Supreme Court India മുംബൈ: മഹാരാഷ്ട്രയില്‍ ഞായറാഴ്ച രാവിലെയും രാഷ്ട്രീയനീക്"/>
  </head>
  <body>
    <article>
      <h1>ജയ്പുര്‍ വേണ്ട, അന്ധേരി മതി; കോണ്‍ഗ്രസ് എം.എല്‍.എമാരെ മാറ്റിത്തുടങ്ങി; ശരദ് പവാറിന്റെ വീട്ടില്‍ ബി.ജെ.പി എം.പി; രാവിലെ മുതല്‍ നീക്കങ്ങള്‍ ഇങ്ങനെ</h1>
      <address><time datetime="2019-11-24T10:03:00+00:00">24 Nov 2019, 10:03</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ ഞായറാഴ്ച രാവിലെയും രാഷ്ട്രീയനീക്കങ്ങള്‍ തുടരുന്നു. കോണ്‍ഗ്രസ് എം.എല്‍.എമാരെ ജയ്പുരിലേക്കു മാറ്റുന്ന തീരുമാനം തത്കാലം മരവിപ്പിച്ചതാണ് ഏറ്റവും പുതിയ നീക്കം. ഇവരെ ഇപ്പോള്‍ അന്ധേരിയിലെ ജെ.ഡബ്ലു മാരിയട്ട് ഹോട്ടലിലേക്കു മാറ്റിത്തുടങ്ങി.</p>
      <p>ബി.ജെ.പി എം.പി സഞ്ജയ് കാക്കഡെ രാവിലെ എന്‍.സി.പി അധ്യക്ഷന്‍ ശരദ് പവാറിന്റെ വീട്ടിലെത്തിയിട്ടുണ്ട്. അതോടൊപ്പം തന്നെ എന്‍.സി.പിയുടെ പുതിയ നിയമസഭാ കക്ഷി നേതാവും പാര്‍ട്ടി സംസ്ഥാനാധ്യക്ഷനുമായ ജയന്ത് പാട്ടീലും പവാറിന്റെ വീട്ടിലെത്തി.</p>
      <p>അതേസമയം ബി.ജെ.പിയോടൊപ്പം ചേര്‍ന്ന എന്‍.സി.പി നേതാവ് അജിത് പവാറും അദ്ദേഹത്തിന്റെ മകന്‍ പാര്‍ഥും സ്വന്തം വീട്ടില്‍ നിന്ന് മുംബൈയിലുള്ള അജിത്തിന്റെ സഹോദരന്‍ ശ്രീനിവാസിന്റെ വീട്ടിലേക്കു മാറി.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>അതിനിടെ, മഹാരാഷ്ട്രയിലെ സര്‍ക്കാര്‍ രൂപീകരണം ചട്ടവിരുദ്ധമെന്ന ശിവസേന, എന്‍.സി.പി, കോണ്‍ഗ്രസ് പാര്‍ട്ടികളുടെ ഹരജിയില്‍ ഇന്നു രാവിലെ സുപ്രീംകോടതി വാദം കേള്‍ക്കുന്നുണ്ട്. മുതിര്‍ന്ന കോണ്‍ഗ്രസ് നേതാവും അഭിഭാഷകനുമായ കപില്‍ സിബലായിരിക്കും വാദിഭാഗത്തിനു വേണ്ടി ഹാജരാകുകയെന്ന് റിപ്പോര്‍ട്ടുകളുണ്ട്.</p>
      <related>
        <a href="https://www.doolnews.com/both-camps-confident-but-more-suspense-lies-ahead567.html?utm_source=doolnews&amp;utm_medium=related"/>
      </related>
      <p>കേന്ദ്രസര്‍ക്കാരിനു വേണ്ടി ഹാജരാകുന്നത് അറ്റോര്‍ണി ജനറല്‍ കെ.കെ വേണുഗോപാലാണ്. കേസിലെ ഒരു കക്ഷിയായ ബി.ജെ.പി നേതാവ് ആശിഷ് ഷെലാറിനു വേണ്ടി മുതിര്‍ന്ന അഭിഭാഷകന്‍ മുകുള്‍ റോത്തഗിയും ഹാജരാകും.</p>
      <p>എന്നാല്‍ മുഖ്യമന്ത്രി ദേവേന്ദ്ര ഫഡ്‌നാവിസും ഉപമുഖ്യമന്ത്രി അജിത് പവാറും തങ്ങള്‍ക്ക് അഭിഭാഷകര്‍ വേണോ എന്ന കാര്യത്തില്‍ ഇതേവരെ തീരുമാനമെടുത്തിട്ടില്ലെന്ന് ന്യൂസ് 18 റിപ്പോര്‍ട്ട് ചെയ്തു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>സുപ്രീംകോടതി ഹരജി പരിഗണിക്കുന്നതിനു മണിക്കൂറുകള്‍ക്കു മുന്‍പ് മഹാരാഷ്ട്ര ഗവര്‍ണര്‍ ഭഗത് സിങ് കോശ്യാരി രാഷ്ട്രപതി രാംനാഥ് കോവിന്ദിനെ നേരില്‍ച്ചെന്നു കണ്ടു. ഗവര്‍ണര്‍മാരുടെ സമ്മേളനത്തിനായാണ് അദ്ദേഹം ദല്‍ഹിയില്‍ ചെന്നതെങ്കിലും ഇന്നു രാവിലെ രാഷ്ട്രപതിയെ വീട്ടില്‍ച്ചെന്നു കാണുകയായിരുന്നു.</p>
      <figure>
        <iframe src="https://www.youtube.com/embed/-fZjnRGiBIA" width="500" height="281" data-service="Youtube" scrolling="no"/>
      </figure>
    </article>
  </body>
</html>