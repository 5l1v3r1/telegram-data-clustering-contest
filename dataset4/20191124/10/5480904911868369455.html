<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rumuni-voli-prezidenta-favoritem-je-nynejsi-hlava-statu-iohannis/1824616?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T10:34:00+00:00"/>
    <meta property="og:title" content="Rumuni volí prezidenta, favoritem je nynější hlava státu Iohannis"/>
    <meta property="og:description" content="Bukurešť - Voliči v Rumunsku dnes rozhodují, zda prezidentem dalších pět let zůstane centristický politik Klaus Iohannis, nebo zda ho v čele země vystřídá bývalá premiérka Viorica Dancilaová ze Sociálnědemokratické strany Rumunska (PSD). Za favorita platí šedesátiletý Iohannis."/>
  </head>
  <body>
    <article>
      <h1>Rumuni volí prezidenta, favoritem je nynější hlava státu Iohannis</h1>
      <address><time datetime="2019-11-24T10:34:00+00:00">24 Nov 2019, 10:34</time> by <a rel="author" href="http://www.ctk.cz/" target="_blank">ČTK</a></address>
      <p>Bukurešť - Voliči v Rumunsku dnes rozhodují, zda prezidentem dalších pět let zůstane centristický politik Klaus Iohannis, nebo zda ho v čele země vystřídá bývalá premiérka Viorica Dancilaová ze Sociálnědemokratické strany Rumunska (PSD). Za favorita platí šedesátiletý Iohannis.</p>
      <p>Za vlád sociálních demokratů v Rumunsku utlumili protikorupční opatření a nezávislost soudů. Vláda v Bukurešti se kvůli svým zásahům v justici podobně jako politici u moci v Polsku a Maďarsku stala terčem tvrdé kritiky ze strany Bruselu. Naopak Iohannis je považován za ochránce principů právního státu a pokud bude zvolen znovu, bude mít šanci jmenovat prokurátory beroucí vážně boj s korupcí, která je jedním z nejpalčivějších problémů Rumunska, napsala agentura Reuters. Dostalo by se mu při tom podpory ze strany vlády Ludovica Orbana z Národně liberální strany, jejímž je Iohannis kandidátem.</p>
      <p>Padesátiletá učitelka Andreea Mihaiová novinářům řekla, že pokud znovu vyhraje Iohannis, "věci by se měly pomalu vracet k normalitě. Jak Orban, tak Iohannis budou pracovat na té samé věci," myslí si.</p>
      <p>Iohannis, etnický Němec a bývalý starosta města Sibiu, pomohl zajistit konání referenda, v němž se loni v květnu velká většina Rumunů vyslovila proti kontroverzním opatřením sociálnědemokratické vlády v oblasti justice, jež vyvolala obavy o zachování principů právního států v této bývalé komunistické zemi.</p>
      <p>Pětapadesátiletá Dancilaová byla od loňského ledna první ženou v čele rumunské vlády, před několika týdny ale parlament jejímu kabinetu vyslovil nedůvěru.</p>
    </article>
  </body>
</html>