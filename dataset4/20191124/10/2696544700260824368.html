<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191124_Vacon_az_uj_vezetes_leallitja_az_5_milliardos_sportcsarnok_epiteset"/>
    <meta property="og:site_name" content="HVG.hu"/>
    <meta property="article:published_time" content="2019-11-24T10:38:00+00:00"/>
    <meta property="og:title" content="Vácon az új vezetés leállítja az 5 milliárdos sportcsarnok építését"/>
    <meta property="og:description" content="Még egy kapavágás sem történt, inkább másra kérik az 5 milliárdot a kormánytól."/>
  </head>
  <body>
    <article>
      <h1>Vácon az új vezetés leállítja az 5 milliárdos sportcsarnok építését</h1>
      <address><time datetime="2019-11-24T10:38:00+00:00">24 Nov 2019, 10:38</time> by <a rel="author">hvg.hu</a></address>
      <p>
        <b>Még egy kapavágás sem történt, inkább másra kérik az 5 milliárdot a kormánytól.</b>
      </p>
      <p>Várhatóan nem épül meg Vácon a még az előző önkormányzat regnálása alatt bejelentett multifunkcionális sportcsarnok - <a href="https://vaci-naplo.hu/2019/11/elallna-az-onkormanyzat-az-uj-sportcsarnok-epitesetol/">számolt be a Váci Napló.</a></p>
      <p>A váci multifunkcionális sport- és rendezvénycsarnok megépítéséhez a kormány még 2017-ben egy kormányhatározattal adott közel 5 milliárd költségvetési forrást, a beruházásra a Szérűskertben került volna sor, tervek szerint az új létesítmény 3 300 fő befogadására lenne képes.</p>
      <p>Az első ütemre a támogatási szerződést 2018. március 28-án írta alá az önkormányzat, s ennek keretében csaknem 2 milliárd forint forrást biztosítottak. Az első ütemmel kapcsolatos támogatási szerződés 2019. március 31-én lejárt, ezért az önkormányzat kezdeményezte annak meghosszabbítását, de egyelőre nem történt meg.</p>
      <p>A lap szerint a projekt első lépéseként a megvalósíthatósági tanulmány elkészítése lenne a feladat, azonban az ezzel összefüggő négy beszerzési eljárás eredménytelen volt, az ötödik beszerzési eljárásban pedig feltételes eredmény lett megállapítva, tekintettel a lejárt támogatási szerződésre. A projekt keretében a támogatási összegből – mivel szerződéskötésre nem került sor – eddig nem is költöttek, az új önkormányzat gazdasági – városfejlesztési bizottságának hétfői első ülésén viszont úgy döntöttek, hogy</p>
      <blockquote>javasolják a kormánnyal kötött szerződés felmondását. </blockquote>
      <p>A város azt kéri majd a kormánytól, hogy a sportcsarnokra szánt pénzt inkább más célokra adja.</p>
      <p>Matkovich Ilona ellenzéki polgármester az előterjesztésében azt írta, nem tartja elfogadhatónak, hogy egy ilyen méretű csarnok épüljön meg úgy, hogy az önkormányzat nem látja előre pontosan a megvalósult beruházás későbbi költségvetési kihatását, és "számos olyan terület van a városban, mely fejlesztésre szorul és belátható kereteken belül az önkormányzat képes azok fenntartására”.</p>
      <p>Döntés a jövő keddi képviselőtestületi ülésen lesz.</p>
      <related>
        <a href="https://hvg.hu/itthon/20191122_Baranyi_Krisztina_elmondta_milyen_feltetelekkel_tamogatja_az_atletikai_stadion_epiteset"/>
        <a href="https://hvg.hu/itthon/20191121_A_Momentum_belengette_a_nepszavazast_az_atletikai_stadionrol"/>
      </related>
    </article>
  </body>
</html>