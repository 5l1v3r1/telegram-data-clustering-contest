<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nemecka-policie-chce-kvuli-23-let-stare-vrazde-otestovat-800-muzu/1824615?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T10:29:00+00:00"/>
    <meta property="og:title" content="Německá policie chce kvůli 23 let staré vraždě otestovat 800 mužů"/>
    <meta property="og:description" content="Berlín - Zhruba 800 mužů ze západoněmeckého města Grevenbroich požádala policie o spolupráci při vyšetřování 23 let staré vraždy jedenáctileté dívky. Claudii Rufovou v roce 1996 kdosi unesl, znásilnil a zavraždil. Stovkám mužů z jedné městské čtvrti Grevenbroichu, kterým tehdy bylo mezi 14 a 70 lety, začala o víkendu police začala DNA, informovala agentura DPA."/>
  </head>
  <body>
    <article>
      <h1>Německá policie chce kvůli 23 let staré vraždě otestovat 800 mužů</h1>
      <address><time datetime="2019-11-24T10:29:00+00:00">24 Nov 2019, 10:29</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Zhruba 800 mužů ze západoněmeckého města Grevenbroich požádala policie o spolupráci při vyšetřování 23 let staré vraždy jedenáctileté dívky. <a href="https://bonn.polizei.nrw/MKRuf">Claudii Rufovou</a> v roce 1996 kdosi unesl, znásilnil a zavraždil. Stovkám mužů z jedné městské čtvrti Grevenbroichu, kterým tehdy bylo mezi 14 a 70 lety, začala o víkendu police začala DNA, informovala agentura DPA.</p>
      <p>Policisté pozvali stovky mužů ze čtvrti Hemmerden do místní základní školy, kde jim začala odebírat vzorky slin. Celkem jsou naplánovány čtyři termíny, kromě soboty a dneška také příští víkend. Podle vyšetřovatelů je ochota lidí zúčastnit se odběru velká.</p>
      <p>Jak bude odběr vypadat, informovali policisté na <a href="https://bonn.polizei.nrw/mkruf/media/video-dna">videu</a>. Upozornili například, že odebrané vzorky budou po testování zničeny.</p>
      <p>Podle policie je sice krajně nepravděpodobné, že by se nechal otestovat samotný pachatel, mohl by ale přijít některý z jeho příbuzných.</p>
      <p>Ohořelé tělo zavražděné jedenáctileté dívky našli v roce 1996 dva dny po jejím zmizení ve městě Euskirchen u Bonnu, tedy zhruba 50 kilometrů jižně od Grevenbroichu. Už v roce 2010 se Claudiina vraha policisté pokoušeli najít při hromadném sběru vzorků DNA od 350 mužů. Nebyli ale úspěšní. Nyní podle vyšetřovatelů pracují s novými hypotézami a důkazy.</p>
      <p>Ke spolupráci s policií spoluobčany před časem vyzval také otec zavražděné dívky Friedhelm Ruf. "Pachatel se příliš dlouho mohl schovávat mezi námi," řekl.</p>
    </article>
  </body>
</html>