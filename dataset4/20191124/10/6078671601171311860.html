<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/nasilieto-nasilie-zheni-1618678.html"/>
    <meta property="og:site_name" content="Cross"/>
    <meta property="article:published_time" content="2019-11-24T10:26:00+00:00"/>
    <meta property="og:title" content="Хиляди демонстранти във Франция казаха „не“ на насилието над жени"/>
    <meta property="og:description" content="/КРОСС/ Масови протести във Франция срещу насилието над жени. В десетки градове вчера се проведоха шествия, заклеймяващи убийствата и всички други форми на насилие, на полова основа. Протестиращите обвиняват властите, че си затварят очите пред проблемите. Още тези дни се очаква да бъдат оповестени мерки за борба с домашното насилие."/>
  </head>
  <body>
    <article>
      <h1>Хиляди демонстранти във Франция казаха „не“ на насилието над жени</h1>
      <address>
        <time datetime="2019-11-24T10:26:00+00:00">24 Nov 2019, 10:26</time>
      </address>
      <p>/КРОСС/ Масови протести във Франция срещу насилието над жени. В десетки градове вчера се проведоха шествия, заклеймяващи убийствата и всички други форми на насилие, на полова основа. Протестиращите обвиняват властите, че си затварят очите пред проблемите. Още тези дни се очаква да бъдат оповестени мерки за борба с домашното насилие.</p>
      <p>Във Франция процентът на убийствата, свързани с домашно насилие, е един от най-високите в Западна Европа. Най-малко 115 жени са били убити от сегашните или бившите им партньори само през тази година. Около 30 улични шествия бяха организирани от няколко групи и съюзи в цялата страна. В Париж, митингът започна в центъра, но градът скоро се превърна в лилаво море - цветът на хилядите знамена, носени от протестиращите. Шествия се проведоха и в други големи градове. В Марсилия демонстрантите издигнаха плакати с имената на някои от жертвите на домашно насилие. Демонстрациите идват в края на продължилите близо три месеца консултации на френското правителство. Активистите се надяват, че преговорите ще доведат до конкретни мерки, сред които създаването на 1000 убежища и квартири за спешни случаи от следващата година, и одит на 400 полицейски участъка, за да се види как се обработват жалбите на жените. Премиерът Едуар Филип заяви, че ще бъдат отпуснати 5 милиона евро за борбата срещу убийствата на жени и че процедурата за подаване на жалби ще бъде опростена.</p>
      <p>Демонстрация срещу насилието срещу жените ще се проведе днес в Брюксел по призив на граждански организации. Утрешният 25 ноември е Международният ден за борба срещу насилието над жените. ООН приканва правителствата, международните и неправителствените организации да организират дейности, които да засилят общественото внимание към проблема.</p>
    </article>
  </body>
</html>