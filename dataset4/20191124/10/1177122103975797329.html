<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/ikea-deschide-al-treilea-magazin-in-romania--ce-ora-a-ales-148847.html"/>
    <meta property="og:site_name" content="Timpul.md"/>
    <meta property="article:published_time" content="2019-11-24T10:26:00+00:00"/>
    <meta property="og:title" content="IKEA deschide al treilea magazin în România. Ce oraș a ales"/>
    <meta property="og:description" content="Retailerul suedez IKEA se extinde în România, pregătind deschiderea unui magazin în Dumbrăvița, lângă Timișoara, în cursul anului viitor, scrie Profit.ro."/>
  </head>
  <body>
    <article>
      <h1>IKEA deschide al treilea magazin în România. Ce oraș a ales</h1>
      <address>
        <time datetime="2019-11-24T10:26:00+00:00">24 Nov 2019, 10:26</time>
      </address>
      <p>
        <b>Retailerul suedez IKEA se extinde în România, pregătind deschiderea unui magazin în Dumbrăvița, lângă Timișoara, în cursul anului viitor, scrie Profit.ro.</b>
      </p>
      <p>Compania suedeză are două magazine IKEA în România, ambele în București, primul fiind deschis pe 21 martie 2007. Cel de-al doilea – care este cel mai mare din Europa de Sud-Est, a fost deschis la jumătatea acestui an.</p>
      <p>Ultimul anunț al celor de la IKEA a fost că vor deschide un magazin și la Timișoara, dar că în prezent caută un teren, iar în acest oraș, ca și în Brașov și Cluj-Napoca, vor fi deschise magazine IKEA în 2020-2021.</p>
      <p>Retailerul suedez IKEA a anunțat recent vânzări de peste 160 de milioane de euro în România anul trecut, în creștere de 15,2% comparativ cu anul precedent.<br/>Comerțul electronic a crescut cu 35%, iar ponderea vânzărilor online în totalul cifrei de afaceri se ridică la aproape 25%, ceea ce plasează România pe poziția de lider în Ingka Group, urmată de Croația (20,1%) și Marea Britanie (18,2%).</p>
      <p>“Suntem foarte mulțumiți de performanțele noastre în România și suntem mândri că a continuat să fie una dintre piețele cu cea mai rapidă creștere. Am deschis Pallady, cel mai mare magazin IKEA din sud-estul Europei, precum și patru centre de colectare în întreaga țară, încheind anul fiscal cu un total de 1.344 de angajați, ceea ce reprezintă o creștere de 20,4% în comparație cu cel precedent. Vom continua să investim atât în oamenii noștri, cât și în formate noi, pentru a face IKEA și mai convenabilă, mai accesibilă și mai sustenabilă pentru și mai mulți oameni din România” a spus Sara Del Fabbro, Country Retail Manager IKEA SEE.</p>
      <p>Peste 3,6 milioane de persoane au vizitat magazinul Băneasa, aproape 22 de milioane de vizitatori au accesat site-ul www.IKEA.ro, în timp ce peste 202.360 de comenzi au fost plasate online.</p>
      <p>“România este țara din regiune în care avem cele mai ambițioase planuri. Plănuim să creștem de la trei la 13 magazine până în 2025, în regiunea South-East Europe formată din România, Croația, Slovenia și Serbia, iar 9 dintre aceste magazine vor fi în România”, declara fostul Country Retail Manager IKEA SEE, Stefan Vanoverbeke, în 2017, când a început construcția celui de-al doilea magazin din România.</p>
      <p>Potrivit lui Vanoverbeke, următoarele trei orașe în care IKEA va deschide magazine în România sunt: Timișoara, Brașov și Cluj.</p>
      <p>IKEA se pregătește, totodată, și pentru bugete și spații mici și vrea să deschidă mai multe magazine în centrul orașelor. Această strategie va garanta că IKEA va putea satisface nevoile unei lumii urbanizate în care oamenii trăiesc în spaţii mici, au bugete mici de cheltuieli şi puţin timp la dispoziţie, declara, anul trecut, directorul general de la IKEA, Jesper Brodin.</p>
      <p>Primul pas în acest sens îl face la Paris, unde IKEA se pregăteşte să deschidă în primăvară primul său magazin din centrul unui oraş. Franţa este a treia mare piaţă pentru IKEA, după cea din Germania şi SUA. În aceste condiţii, la data de 6 mai 2020, grupul suedez va inaugura un nou magazin cu o suprafaţă de 5.400 de metri pătraţi care se va întinde pe două etaje pe Boulevard de la Madeleine, o zonă în apropierea Operei din Paris.</p>
      <p>Retailerul suedez IKEA Group este liderul mondial în vânzareade mobilier și decorațiuni. Magazinele IKEA oferă aproximativ 10.000 de produse de mobilier și soluții accesibile pentru acasă. IKEA Group deține și operează 355 de magazine în 29 de țări (31 August 2017).</p>
      <p>Magazinul IKEA din Zona Comercială Băneasa a fost al 253-lea deschis în a 35-a ţară, pe 21 martie 2007. Până în luna martie 2010, a fost operat în sistem de franciză locală, iar după aceea IKEA România a devenit parte din IKEA Group. În anul financiar 2017 (1 septembrie 2016 – 31 august 2017), magazinul IKEA din România a fost vizitat de 3,3 milioane de oameni și 7,5 milioane de vizitatori unici au accesat site-ul www.IKEA.ro.</p>
    </article>
  </body>
</html>