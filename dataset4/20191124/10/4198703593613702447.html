<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-e57b41592ec9e61027.htm"/>
    <meta property="og:site_name" content="mako"/>
    <meta property="article:published_time" content="2019-11-24T10:25:00+00:00"/>
    <meta property="og:title" content="נתניהו יתנגד לפריימריז עד תום 21 הימים: &quot;מועמדותו כבר אושרה&quot;"/>
    <meta property="og:description" content="ראש הממשלה שופך מים קרים על הצעת סער - וצפוי להתנגד לעריכת פריימריז לראשות התנועה בשבועיים הקרובים - התקופה שנותרה מתוך 21 הימים שהמנדט להרכבת הממשלה מצוי בידי הכנסת. יו&quot;ר המרכז כץ יבחן את הצעות סער וברקת"/>
  </head>
  <body>
    <article>
      <h1>נתניהו יתנגד לפריימריז עד תום 21 הימים: "מועמדותו כבר אושרה"</h1>
      <h2>ראש הממשלה שופך מים קרים על הצעת סער - וצפוי להתנגד לעריכת פריימריז לראשות התנועה בשבועיים הקרובים - התקופה שנותרה מתוך 21 הימים בהם המנדט להרכבת הממשלה מצוי בידי הכנסת. יו"ר המרכז כץ יבחן את הצעת סער לבחירות מקדימות מהירות ואת הצעת ברקת לקיום פריימריז לממלא מקום ליו"ר</h2>
      <address><time datetime="2019-11-24T10:25:00+00:00">24 Nov 2019, 10:25</time> by <a rel="author">דפנה ליאל</a></address>
      <p><b>פריימריז לראשות הליכוד תוך שבועיים? נתניהו צפוי להתנגד: </b>ראש הממשלה, בנימין נתניהו, יתנגד להצעת ח"כ <a href="https://www.mako.co.il/Tagit/%D7%92%D7%93%D7%A2%D7%95%D7%9F%20%D7%A1%D7%A2%D7%A8?partner=gtags">גדעון סער</a> לקיים <a href="https://www.mako.co.il/news-israel-elections?partner=gtags">בחירות</a> בזק לתפקיד יו"ר תנועת הליכוד בתוך כשבועיים - עד לתום תקופת 21 הימים שבהם הזכות לבחירת מועמד להרכבת הממשלה הבאה נתון בידי הכנסת. </p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>נתניהו מתנגד לעריכת פריימריז להחלפת יושב-ראש הליכוד במהלך כהונתה של הכנסת הנוכחית, הכנסת ה-22, בטענה שמרכז הליכוד שהתכנס בתחילת אוקטובר כבר אישרר, למעשה, את מועמדותו ליו"ר התנועה עד לתום כונת הכנסת הזו. </p>
      <p>הישיבה המדוברת, אליה הגיעו רק כ-200 איש, נערכה ב-10 באוקטובר ובה <a href="https://www.mako.co.il/news-politics/2019_q4/Article-628d2230196bd61027.htm?Partner=interlink">אשרר מרכז הליכוד </a>כי "בנימין נתניהו הוא מועמד הליכוד לראשות הממשלה לכל כהונת הכנסת ה-22". עוד הוחלט בישיבה כי "הליכוד יהיה שותף אך ורק בממשלה שיו"ר הליכוד ומועמדה לראשות הממשלה, בנימין נתניהו, יעמוד בראשה - בין אם לכל תקופת כהונתה או לחלק מכהונתה במסגרת רוטציה". </p>
      <p>
        <b>הצעות סער וברקת הועברו ליו"ר המרכז  </b>
      </p>
      <p>בתוך כך, יו"ר מרכז הליכוד חיים כץ אמר היום כי קיבל את פניות חברי הכנסת סער וברקת שמבקשים לערוך פריימריז בשני מתווים שונים: סער מבקש לקיים בחירות לתפקיד יו"ר המפלגה ואילו ברקת מציע לערוך פריימריז לתפקיד מ"מ יו"ר המפלגה.</p>
      <figure>
        <img src="https://img.mako.co.il/2019/03/18/F180325MA52_c.jpg"/>
        <figcaption>הציע פריימריז למ"מ יו"ר הליכוד. ברקת | צילום: מרים אלסטר, פלאש 90</figcaption>
      </figure>
      <p>"אפגש עם ראש הממשלה ויו"ר תנועת הליכוד בנימין נתניהו וביחד נקבל החלטה כאשר רק טובת המדינה והמפלגה לנגד עינינו", אמר כץ. </p>
      <figure>
        <img src="https://img.mako.co.il/2017/12/03/420033_C.jpg"/>
        <figcaption>נתניהו ויו"ר מרכז הליכוד חיים כץ | צילום: פלאש 90, חדשות 2</figcaption>
      </figure>
      <p>לגבי פריימריז לרשימת המפלגה - כפי שסוכם ביני לבין יו"ר התנועה וכפי שדיווחתי לסיעת הליכוד לפני כשבוע, יש לכנס את מרכז הליכוד לטובת ביטול הבחירות לרשימת המפלגה לכנסת, זאת היות וחברי הכנסת שנבחרו כיהנו בכנסת מעבר ולא בכנסת פעילה". </p>
    </article>
  </body>
</html>