<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301583/%D9%85%D9%88%D8%B3%D8%B3%D8%A7%D8%AA-%D9%81%D8%B1%D9%87%D9%86%DA%AF%DB%8C-%D9%87%D9%86%D8%B1%DB%8C-%DA%A9%D8%B1%D8%AF%D8%B3%D8%AA%D8%A7%D9%86-%D8%A8%D9%87-%DB%B7%DB%B4-%D8%A8%D8%A7%D8%A8-%D8%B1%D8%B3%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:22:41+00:00"/>
    <meta property="og:title" content="موسسات فرهنگی هنری کردستان به ۷۴ باب رسید"/>
    <meta property="og:description" content="ایسنا/کردستان معاون فرهنگی و رسانه ای اداره کل فرهنگ و ارشاد اسلامی کردستان از صدور مجوز برای ۷ موسسه فرهنگی و هنری استان در سال جاری خبر داد و گفت: با احتساب این تعداد، ۷۴ باب موسسه فرهنگی و هنری در استان فعالیت می کنند."/>
  </head>
  <body>
    <article>
      <h1>موسسات فرهنگی هنری کردستان به ۷۴ باب رسید</h1>
      <address>
        <time datetime="2019-11-24T10:22:41+00:00">24 Nov 2019, 10:22</time>
      </address>
      <p>ایسنا/کردستان معاون فرهنگی و رسانه ای اداره کل فرهنگ و ارشاد اسلامی کردستان از صدور مجوز برای ۷ موسسه فرهنگی و هنری استان در سال جاری خبر داد و گفت: با احتساب این تعداد، ۷۴ باب موسسه فرهنگی و هنری در استان فعالیت می کنند.</p>
      <p>عبید رستمی در گفت و گو با ایسنا اظهار کرد: موسسات فرهنگی و هنری، تشکیلاتی هستند که توسط افراد واجد شرایط برای فعالیت در زمینه های فرهنگی و هنری به صورت تک منظوره و چند منظوره تاسیس می شوند.</p>
      <p>وی با بیان اینکه وزارت فرهنگ و ارشاد اسلامی به دنبال خصوصی سازی فعالیت های خود است، عنوان کرد: در این زمینه موسسات فرهنگی و هنری بهترین بازوی خصوصی سازی حوزه فعالیت های فرهنگی محسوب می شوند.</p>
      <p>معاون فرهنگی و رسانه ای اداره کل فرهنگ و ارشاد اسلامی کردستان از صدور مجوز برای ۷ موسسه فرهنگی و هنری استان در سال جاری خبر داد و گفت: در حال حاضر با احتساب این تعداد، ۷۴ باب موسسه فرهنگی و هنری تک منظوره و چند منظوره در استان فعالیت می کنند.</p>
      <p>وی به فعالیت های موسسات تک منظوره اشاره کرد و افزود: این موسسات در دو گروه عمومی و خاص تعریف می شود که در هر صورت اینگونه موسسات باید مجوز فعالیت خود را از وزارت فرهنگ و ارشاد اسلامی دریافت کنند.</p>
      <p>رستمی با اشاره به فعالیت های عمومی این موسسات ادامه داد: اقداماتی همچون تهیه محصولات فرهنگی و هنری از قبیل نوارهای کاست و فیلم های ویدئویی، محصولات رایانه ای مجاز در زمینه زبان و ادبیات فارسی، معارف اسلامی و علوم قرآنی، تالیف و ترجمه کتاب و متون به زبان های خارجی، برگزاری جلسات نقد و بررسی کتاب و نشست های ادبی و شعری، مطالعه و تحقیق و اجرای طرح های پژوهشی در رابطه با موضوع فعالیت، شرکت در همایش ها، گردآوری و تدوین مجموعه های مستند درباره مسائل فرهنگی و تاریخی را شامل می شود.</p>
      <p>وی همچنین خاطرنشان کرد: فعالیت های خاص نیز در پنج شاخه اصلی فرهنگی، هنری، سینمایی و سمعی و بصری، مطبوعاتی و تبلیغاتی، آموزشی دسته بندی می شود که شرح جزئیات بیشتر آن در سایت معاونت مطبوعاتی به نشانی press.farhang.gov.ir قابل مشاهده است.</p>
      <p>رستمی به روند پیچیده و طولانی صدور مجوز در گذشته اشاره کرد و یادآور شد: رویکرد اصلی وزارت فرهنگ و ارشاد اسلامی در حوزه مطبوعاتی، کانونهای آگهی تبلیغاتی، موسسات فرهنگی چندمنظوره و موسسات فرهنگی تک منظوره کاهش زمان صدور و حمایت ویژه از آنها است که با راه اندازی 'سامانه الکترونیکی سراسری موسسات فرهنگی و هنری چندمنظوره' زمان صدور مجوز برای آنها خیلی کمتر شده است.</p>
      <p>انتهای پیام<br/> </p>
    </article>
  </body>
</html>