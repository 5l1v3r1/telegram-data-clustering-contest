<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149512/holandska-legenda-sa-kaja-za-nevydareny-vtip-s-nacistickym-pozdravom-nemal-som-v-umysle"/>
    <meta property="og:site_name" content="Sport7"/>
    <meta property="article:published_time" content="2019-11-24T10:20:45+00:00"/>
    <meta property="og:title" content="Holandská legenda sa kajá za nevydarený vtip s nacistickým pozdravom: Nemal som v úmysle šokovať ľudí"/>
    <meta property="og:description" content="Amsterdam 24. novembra (TASR) – Bývalý legendárny holandský futbalista Marco van Basten sa verejne ospravedlnil za nacistický pozdrav, ktorý neuvážene použil počas priameho prenosu zápasu Eredivisie medzi Ajaxom Amsterdam a Heraclesom Almelo (4:1)."/>
  </head>
  <body>
    <article>
      <h1>Holandská legenda sa kajá za nevydarený vtip s nacistickým pozdravom: Nemal som v úmysle šokovať ľudí</h1>
      <address><time datetime="2019-11-24T10:20:45+00:00">24 Nov 2019, 10:20</time> by <a rel="author" href="https://www.sport7.sk/uzivatel/tasr" target="_blank">TASR</a></address>
      <p>
        <b>Amsterdam 24. novembra (TASR) – Bývalý legendárny holandský futbalista Marco van Basten sa verejne ospravedlnil za nacistický pozdrav, ktorý neuvážene použil počas priameho prenosu zápasu Eredivisie medzi Ajaxom Amsterdam a Heraclesom Almelo (4:1).</b>
      </p>
      <p>Majster Európy z roku 1988 okomentoval v štúdiu televízie Fox Sports jazykové schopnosti holandského moderátora Hansa Kraaya, ktorý sa s nemeckým trénerom Heraclesu Frankom Wormuthom pokúšal rozprávať v jeho rodnej reči, slovami: <b>"Nicht so gut, Sieg Heil, Pfannkuchen".</b> Van Basten chcel náhodným skombinovaním známych nemeckých slov, v tomto prípade nacistického pozdravu a palaciniek, podotknúť, že sa mu to príliš nevydarilo.</p>
      <p>Za svoj prešľap sa okamžite ospravedlnil s odôvodnením, že išlo o svojský vtip: <b>"Nemal som v úmysle šokovať ľudí. Chcel som len okomentovať Hansovu nemčinu."</b> Ospravedlnenie pridala aj televízna stanica: <b>"Jeho pripomienky boli neprimerané. Žiaľ, podobná situácia sa nestala prvýkrát."</b></p>
      <p>Načasovanie bolo vskutku nešťastné. Tímy po celom Holandsku totiž práve v prebiehajúcom kole vyjadrujú odmietavý postoj voči rasizmu v nadväznosti na minulotýždňové pokriky z druholigového zápasu medzi FC Den Bosch a Excelsiorom.</p>
      <related>
        <a href="https://www.sport7.sk/149510/top-faktory-ktore-prinasa-navrat-joseho-mourinha-k-trenovaniu"/>
      </related>
    </article>
  </body>
</html>