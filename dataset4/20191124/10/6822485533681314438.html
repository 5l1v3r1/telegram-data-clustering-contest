<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903052.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T10:27:00+00:00"/>
    <meta property="og:title" content="سردار سلیمانی در مجلس: بسیج، تهدید و چالش‌ها را به فرصت تبدیل کرد"/>
    <meta property="og:description" content="به گزارش صدا وسیما؛ در نشست علنی صبح امروز (یکشنبه) مجلس و به مناسبت فرا رسیدن سالروز صدور فرمان تاریخی بنیانگذار جمهوری اسلامی مبنی بر تشکیل بسیج و همچنین چهلمین سالروز تشکیل این نهاد، سردار غلامرضا سلیمانی رئیس سازمان بسیج مستضعفین با حضور در نشست علنی مجلس، گزارشی از فعالیت‌ها و برنامه‌های سازمان بسیج مستضعفین ارائه کرد."/>
  </head>
  <body>
    <article>
      <h1>سردار سلیمانی در مجلس: بسیج، تهدید و چالش‌ها را به فرصت تبدیل کرد</h1>
      <address>
        <time datetime="2019-11-24T10:27:00+00:00">24 Nov 2019, 10:27</time>
      </address>
      <p>رئیس سازمان بسیج گفت: حضور میلیون‌ها بسیجی در میدان نبرد، توانست تهدید و چالش بزرگ پیشروی نظام را به فرصتی سازنده تبدیل کند.</p>
      <p>به گزارش صدا وسیما؛ در نشست علنی صبح امروز (یکشنبه) مجلس و به مناسبت فرا رسیدن سالروز صدور فرمان تاریخی بنیانگذار جمهوری اسلامی مبنی بر تشکیل بسیج و همچنین چهلمین سالروز تشکیل این نهاد، سردار غلامرضا سلیمانی رئیس سازمان بسیج مستضعفین با حضور در نشست علنی مجلس، گزارشی از فعالیت‌ها و برنامه‌های سازمان بسیج مستضعفین ارائه کرد.</p>
      <p>سردار سلیمانی با اشاره به فداکاری‌های میلیون‌ها رزمنده بسیجی در دفاع مقدس، گفت: حضور بسیج در میدان‌های نبرد، تفکر علوی و عاشورایی را وارد اتاق‌های جنگ کرد و مکتب انقلاب اسلامی از درون همین اتاق‌های متولد شد.</p>
      <p>وی به شکل گیری بسیج مردمی در کشورهای، چون لبنان، عراق، سوریه، یمن و ... اشاره و گفت: امروز شاهد باروری شجره طیبه بسیج در سایر بلاد اسلامی هستیم. </p>
      <p>رئیس سازمان بسیج مستضعفین، صدور بیانیه گام دوم از سوی مقام معظم رهبری را مرحله جدیدی از حیات انقلاب اسلامی خواند و افزود: تحول و ایجاد رویکرد‌های ناب و جوان در برنامه‌های بسیج در سراسر کشور در کانون توجه قرار خواهد گرفت و همچنین همه ردیف‌های بسیج در روستاها، شهر‌ها و عشایر و ... فعال شده است.</p>
      <p>سردار سلیمانی خاطر نشان کرد: بسیج با ورود به عرصه هایی، چون سازندگی، محرومیت زدایی و اقتصاد مقاومتی توانسته است که نقش آفرین‌های مناسبی داشته باشد.<br/>وی افزود: اگر در این عرصه‌ها نیز تعامل و هم افزایی ایجاد شود، بسیج می‌تواند با رویکرد‌های جدید و متناسب با اقتضائات بومی، تحولی راهبردی در اقتصاد مقاومتی و بیکاری ایجاد کند.</p>
      <p>رئیس سازمان بسیج مستضعفین با اشاره به فعالیت‌های این نهاد مردمی در عرصه محرومیت زدایی و سازندگی، تصریح کرد: بسیج می‌تواند در دهه پیش روی با توجه به سند بیانیه گام دوم، پرچمدار ملت ایران در عرصه های، چون نقش آفرینی، اخلاق و معنویت، علم و فناوری، اقتصاد مقاومتی، تحقق منویات مقام معظم رهبری و همچنین دفاع و امنیت مردمی باشد.</p>
      <p>سردار سلیمانی با اشاره به فعالیت سازمان بسیج در زمینه دفاع مردمی، گفت: دو هزار گردان بیت المقدس آماده هستند که از این تعداد، هزار گردان با رویکرد امنیتی، ۵۰۰ گردان با رویکرد امداد و نجات و همچنین ۵۰۰ گردان دفاعی، شامل ۵۰۰ هزار نفر در قالب این سازمان‌ها به ایفای نقش امنیتی، دفاعی و امدادرسانی به مردم می‌پردازند که تجلی پرچمداری بسیج برای مردم عزیزمان است.</p>
    </article>
  </body>
</html>