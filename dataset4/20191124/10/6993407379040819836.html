<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-u-bilorusi-zatrymaly-zhurnalista/30289162.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-24T10:31:56+00:00"/>
    <meta property="og:title" content="У Білорусі затримали журналіста Чуденцова. Його колеги називають це «помстою Лукашенка» за фільм"/>
    <meta property="og:description" content="Журналіста Володимира Чуденцова затримали на кордоні у потязі Брест-Варшава 21 листопада, з того часу він перебуває в ізоляторі тимчасового тримання Бреста. Як пояснюють у виданні TUT.BY, завтра сплив"/>
  </head>
  <body>
    <article>
      <h1>У Білорусі затримали журналіста Чуденцова. Його колеги називають це «помстою Лукашенка» за фільм</h1>
      <address>
        <time datetime="2019-11-24T10:31:56+00:00">24 Nov 2019, 10:31</time>
      </address>
      <p>Журналіста Володимира Чуденцова затримали на кордоні у потязі Брест-Варшава 21 листопада, з того часу він перебуває в ізоляторі тимчасового тримання Бреста. Як пояснюють у виданні <a href="https://news.tut.by/society/662467.html">TUT.BY</a>, завтра спливає 72 години, після чого журналіста мають або відпустити, або обрати йому запобіжний захід.</p>
      <p>За словами його матері Ніни Зуєвої, причиною затримання стало виявлення у сумці Чуденцова пакета з речовиною, схожою на наркотичну, поки той ходив до вбиральні. Як сказала жінка у коментарі <a href="https://www.svaboda.org/a/30286788.html">білоруської редакції Радіо Свобода</a>, станом на 22 листопада їй не вдалося побачитися з сином, але у них вдома силовики також провели обшук, виявивши ще кілька пакетів з невідомою речовиною.</p>
      <p>Належність цих речей її сину Зуєва заперечує.</p>
      <p>Тим часом, <a href="https://www.svaboda.org/a/30288048.html">автор телеграм-каналу Nexta</a> Степан Путило заявив, що пов’язує затримання Чуденцова з тим, що журналіст був співавтором документального фільму «Лукашенко. Кримінальні матеріали», який на YouTube станом на зараз переглянули майже 1,8 мільйони користувачів.</p>
      <p>За його словами, Чуденцов напряму не був пов’язуваний з каналом, але допомагав з редактурою та надавав консультації.</p>
      <p>Як повідомляє <a href="https://www.currenttime.tv/a/belarus-journalist-chudentsov-drugs/30288047.html">«Настоящее время»</a>, у 90-х Чуденцов працював на державні медіа, а з 2010 змінив прізвище і працював на «Російську службу новин», а ще пізніше – на TUT.BY. Звільнившись звідти, заснував сайт by24.org.</p>
    </article>
  </body>
</html>