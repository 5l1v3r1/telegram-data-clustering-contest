<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/predlagat-promeni-v-zakona-za-zemite"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T10:04:45+00:00"/>
    <meta property="og:title" content="Промени в Закона за земите предвиждат европейци да могат да купуват земи у нас"/>
    <meta property="og:description" content="Европейски граждани да могат да купуват земя в България. Това предвиждат промени в Закона за земеделските земи, предложени за обществено обсъждане. До..."/>
  </head>
  <body>
    <article>
      <h1>Промени в Закона за земите предвиждат европейци да могат да купуват земи у нас</h1>
      <address><time datetime="2019-11-24T10:04:45+00:00">24 Nov 2019, 10:04</time> by <a rel="author">Зоя Велинова</a></address>
      <p>
        <b>Европейски граждани да могат да купуват земя в България. Това предвиждат промени в Закона за земеделските земи, предложени за обществено обсъждане. Досега това беше възможно само за фирми и организации от Европейския съюз. Хора от трети страни, както и досега, нямат това право.</b>
      </p>
      <p>
        <b>Какви още законови промени за земята се предлагат - в репортажа на Зоя Велинова.</b>
      </p>
      <figure>
        <video src="https://nws2.bnt.bg/p/p/s/psn-241119-12-zemedelski-zemi-x264-726255.mp4"/>
      </figure>
      <p>Европейска директива гласи, че всеки гражданин на Евросъюза трябва да има право да купува земя в 28-те държави-членки. Това сега не е възможно у нас и страната ни е заплашена от санкции.</p>
      <blockquote>Стайко Стайков, председател на Асоциацията на собствениците на земеделски земи: Ние от Асоциацията на собствениците на земеделски земи смятаме, че е правилно, тъй като няма как да продължаваме да нарушаваме европейската директива, ако искаме да сме част от европейското семейство.</blockquote>
      <p>Стайков твърди, че в момента няма голям интерес от страна на фирми от Европейския съюз към купуване на земеделска земя в България. Причината е, че тя все още е много разпокъсана.</p>
      <p>Средният парцел в Южна България е 5 дка, а в Северна - 8 дка. Това я прави непривлекателна за модерно земеделие.</p>
      <blockquote>Стайко Стайков: Няма как от раз да се окрупнят парцелите, да има напояване. А интересът на всички, не само на физически лица или компании от европейски държави, да закупуват земя е на парцели над 1000 дка, дори бих казал 1000 хектара.</blockquote>
      <p>Очакванията са новият Закон да даде възможност на млади фермери до 40 години по-лесно да наемат чрез търг свободни земи от държавния поземлен фонд.</p>
      <blockquote>Лилия Стоянова, Дирекция „Поземлени отношения и комасация", МЗХГ: Младите фермери могат да наемат тези земи за създаване на нови стопанства или за разширяване на съществуващи стопанства. Но има и условия, които да гарантират, че до тази земя достъп ще имат действително млади фермери, които искат да се занимават със земеделие.</blockquote>
      <p>Предвиждат се и облекчения за строителство върху земи с променено предназначение, като отпада срокът, в който до 3 години след издаването на решение за промяна на предназначението на земята, собственикът би трябвало да получи разрешение за строеж. Предвижда се и възможност за промяна на предназначението на неземеделски земи в земеделски. Например стари, малки язовири, които отдавна са пресъхнали и се ползват за земеделие, а стопаните им не могат да получават субсидии. Общественото обсъждане на промените продължава до 5 декември.</p>
    </article>
  </body>
</html>