<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807036/%D8%AB%D8%A8%D8%AA-%D9%86%D8%A7%D9%85-%D8%A2%D8%B2%D9%85%D9%88%D9%86-%D8%B5%D9%84%D8%A7%D8%AD%DB%8C%D8%AA-%D8%AD%D8%B1%D9%81%D9%87%E2%80%8C%D8%A7%DB%8C-%D9%BE%D8%B1%D8%B3%D8%AA%D8%A7%D8%B1%D8%A7%D9%86-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T10:12:00+00:00"/>
    <meta property="og:title" content="طبق اعلام مرکز سنجش آموزش پزشکی؛ ثبت نام آزمون صلاحیت حرفه‌ای پرستاران آغاز شد"/>
    <meta property="og:description" content="ثبت نام آزمون صلاحیت حرفه‌ای پرستاران سال ۹۸ از امروز، سوم آذرماه آغاز شده است و تا ۱۳ آذرماه ۹۸ ادامه دارد."/>
  </head>
  <body>
    <article>
      <h1>طبق اعلام مرکز سنجش آموزش پزشکی؛ ثبت نام آزمون صلاحیت حرفه‌ای پرستاران آغاز شد</h1>
      <h2>ثبت نام آزمون صلاحیت حرفه‌ای پرستاران سال ۹۸ از امروز، سوم آذرماه آغاز شده است و تا ۱۳ آذرماه ۹۸ ادامه دارد.</h2>
      <address>
        <time datetime="2019-11-24T10:12:00+00:00">24 Nov 2019, 10:12</time>
      </address>
      <p>به گزارش خبرنگار دانشگاه خبرگزاری دانشجو، آزمون صلاحیت حرفه‌ای پرستاران در سال ۱۳۹۸ طبق قوانین و مقررات رأس ساعت ۹ صبح روز پنجشنبه ۱۷ بهمن ماه ۹۸ به صورت کاغذی در ۳۲ دانشگاه علوم پزشکی اراک، سمنان، ارومیه، کردستان، اردبیل، شیراز، اصفهان، شهرکرد، اهواز، قزوین، ایلام، قم، ایران، کرمان، بندرعباس، کرمانشاه، بوشهر، گلستان، خراسان شمالی، لرستان، خراسان جنوبی، مشهد، تهران، همدان، شهیدبهشتی، زنجان، تبریز، مازندران، گیلان، یاسوج، زاهدان و یزد برگزار می‌شود.<br/><br/><b>شرایط عمومی ثبت نام</b><br/>داوطلبانی که مجاز به شرکت در آزمون شده‌اند باید دارای شرایط عمومی در تمام ادوار تحصیلی و مراحل شغلی باشند که از جمله آن‌ها برخورداری از سلامت و توانایی جسمی و عدم اعتیاد به مواد مخدر، اعتقاد به دین مبین اسلام یا یکی از ادیان مندرج در قانون اساسی، پذیرفتن قانون اساسی و عدم مخالفت با نظام جمهوری اسلامی ایران، عدم وابستگی تشکیلاتی به احزاب و گروه‌های محارب و ملحد و هواداری از آن‌ها، نداشتن سوء پیشینه کیفری، عدم اشتهار به فساد اخلاقی است.<br/><br/><b>شرایط اختصاصی ثبت نام</b><br/>داشتن مدرک تحصیلی حداقل کارشناسی، کارشناسی ارشد و دکتری پرستاری برای شرکت در آزمون صلاحیت حرفه‌ای  قابل قبول است.<br/><br/>شرکت کنندگان در صورت دارا بودن شرایط جسمی و روانی «نابینایی یک چشمی، دوربینی اصلاح نشده، نارسایی تنفسی متوسط و شدید، کوادری پلژی و پاراپلژی، قطع یا فقدان اندام فوقانی و تحتانی، سایکوز، اختلال دو قطبی، افسردگی شدید، دمانس، آلزایمر، مصرف دارو‌های محرک یا مخدر سیستم عصبی مرکزی، اعتیاد به مواد مخدر، VF یا VT ناپایدار و اختلال شنوایی» نمی‌توانند در آزمون صلاحیت حرفه‌ای پرستاری شرکت کنند.<br/><br/>ارائه گواهی معافیت یا پایان خدمات موضوع قانون خدمت پزشکان و پیراپزشکان «طرح نیروی انسانی» و کارت پایان خدمت نظام وظیفه عمومی الزامی نیست. همچنین برای شرکت در آزمون محدودیت سنی وجود ندارد.<br/><br/>ارائه گواهی فراغت از تحصیل با امضاء معاون آموزشی دانشگاه الزامی است.  افرادی که به دلیل تعهد، دانشنامه فراغت از تحصیل را در اختیار ندارند، می‌توانند تصویر حکم کارگزینی که در آن مدرک تحصیلی قید شده یا گواهی نامه موقت پایان تحصیلات و یا پایان طرح خود را ارائه دهند.<br/><br/>داوطلبان می‌توانند از امروز ۳ آذرماه تا ۱۳ آذرماه ۹۸ با مراجعه به سایت مرکز سنجش آموزش پزشکی با ارسال مدارک و تکمیل فرم ثبت نام، برای شرکت در آزمون نام نویسی کنند. تاریخ ویرایش مدارک از اول تا چهارم دی ماه ۹۸ خواهد بود. <br/><br/>ثبت نام به صورت اینترنتی است و داوطلب باید با مراجعه به سایت سنجش، نسبت به پرداخت اینترنتی مبلغ ۶۸۰ هزار ریال  اقدام کرده و با دریافت کد پرداخت، مراحل ثبت نام را آغاز کند.<br/><br/>لازم به ذکر است، کارت ورود به جلسه آزمون از روز دوشنبه ۱۴ بهمن تا چهارشنبه ۱۶ بهمن ۹۸ از طریق سایت مرکز سنجش آموزش پزشکی در اختیار داوطلبان قرار گرفته خواهد شد.</p>
    </article>
  </body>
</html>