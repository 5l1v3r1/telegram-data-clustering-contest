<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/wycinki-z-przedwojennej-prasy-cz-xc/46960"/>
    <meta property="og:site_name" content="Limanowa.in"/>
    <meta property="article:published_time" content="2019-11-24T10:08:00+00:00"/>
    <meta property="og:title" content="„Wycinki z przedwojennej prasy” – cz. XC"/>
    <meta property="og:description" content="W tym tygodniu w ramach cyklu o sfinansowaniu nowych dzwonów o imionach „Józef” i „Antoni” przez pracujących w Ameryce mieszkańców Męciny, w artykule z września 1924 roku."/>
  </head>
  <body>
    <article>
      <h1>„Wycinki z przedwojennej prasy” – cz. XC</h1>
      <address>
        <time datetime="2019-11-24T10:08:00+00:00">24 Nov 2019, 10:08</time>
      </address>
      <p>W tym tygodniu w ramach cyklu o sfinansowaniu nowych dzwonów o imionach „Józef” i „Antoni” przez pracujących w Ameryce mieszkańców Męciny, w artykule z września 1924 roku.</p>
      <p>
        <b>Piast<br/>21 września 1924 r.</b>
      </p>
      <p>Męcina, powiat Limanowa. Z końcem wojny światowej państwa zaborcze zabrały nam i w innych parafjach dzwony, ale na to tylko, aby im wydzwoniły koniec ich panowania, a nie na to, jak sądziły, by podbić inne narody i zagrabić ich własność.</p>
      <p>Zabrano nam dwa dzwony, a jeden zostawiono. Brak ich dawał się odczuwać, jak gościom na zabawie lub weselu, gdy im przemocą wezmą dwóch muzykantów, a zostawią trzeciego. Przezacny nasz ksiądz administrator zwrócił się z prośbą do naszych parafjan, pracujących w Ameryce, którzy przysłali taką sumę, że oprócz zakupienia dwóch dzwonów i opłaty za ich przewóz, zostały jeszcze 33 dolary na chorągiew białą.</p>
      <p>Tak więc 6 lipca odbyła się piękna uroczystość poświęcenia nowo zakupionych dzwonów. Zaraz po kazaniu wybrani przez komitet najzacniejsi obywatele na chrzestnych ojców otoczyli wkoło przystrojone dzwony, mające imię: „Józef” drugi „Antoni”, a ksiądz Łazarski, prałat i proboszcz z Limanowej, dokonał ich poświęcenia, przyczem życzył zebranym w serdecznej przemowie, by każdy, owiany żywą wiarą, żył w zgodzie i, aby ich sumienie też było w zgodzie z Bogiem, jak te koła i serca, które w dźwiękach łączą się harmonijnie, by przy odgłosie tych dzwonów dusze parafian poszły po nagrodę niebieską a ciała na wieczny spoczynek.</p>
      <p>Teraz głos dzwonów rozlega się po górach i dolinach, ponieważ „Piast” rozchodzi się nietylko po Polsce, ale i do innych krajów. Nawet i do Ameryki, tą więc drogą w imieniu całej parafji dziękujemy naszym rodakom z Męciny w Ameryce za ich ofiarność, ze tę miłą pamiątkę dla kościoła i parafian. Oby za waszym przykładem poszli i inni. Pan Bóg takiej sprawy z pewnością nie pozostawi bez nagrody.</p>
      <p>Józef Serafin.</p>
      <p>Grafika – <a href="https://limanowa.in/files/news/Zrzut%20ekranu%202019-11-24%20o%2010-1574586317.04.43.png">TUTAJ</a>.</p>
      <footer>*** <br/>Cykl powstaje przy współpracy z panem Januszem Guzikiem, który zajął się opracowaniem materiałów, zaczerpniętych z zasobów Jagiellońskiej Biblioteki Cyfrowej, Biblioteki Cyfrowej Uniwersytetu Warszawskiego, Małopolskiej Biblioteki Cyfrowej oraz Narodowej Biblioteki Austrii.</footer>
    </article>
  </body>
</html>