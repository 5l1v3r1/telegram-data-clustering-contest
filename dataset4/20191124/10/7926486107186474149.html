<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013017/%D8%B6%D8%B1%D8%B1-%DA%A9%D8%AA%D8%A7%D8%A8-%D8%AD%D8%AF%D8%A7%D9%82%D9%84-%DB%B3%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T10:36:01+00:00"/>
    <meta property="og:title" content="ضرر کتاب؛ حداقل ۳میلیارد تومان"/>
    <meta property="og:description" content="در هفته گذشته طرح پاییزه برقرار بود که معمولاً به خاطر تخفیف‌هایش باعث رونق بازار کتاب است اما این بار مثل همیشه برگزار نشد و خانه کتاب آن را تا ۵ آذر تمدید کرد."/>
  </head>
  <body>
    <article>
      <h1>ضرر کتاب؛ حداقل ۳میلیارد تومان</h1>
      <h2>کتاب خواندن دل خوش می‌خواهد؛</h2>
      <address>
        <time datetime="2019-11-24T10:36:01+00:00">24 Nov 2019, 10:36</time>
      </address>
      <p>
        <i>در هفته گذشته طرح پاییزه برقرار بود که معمولاً به خاطر تخفیف‌هایش باعث رونق بازار کتاب است اما این بار مثل همیشه برگزار نشد و خانه کتاب آن را تا ۵ آذر تمدید کرد.</i>
      </p>
      <p>به گزارش مشرق، احسان رضایی، نویسنده و فعال حوزه کتاب در یادداشتی نوشت:</p>
      <p>هفته گذشته، اول قرار بود هفتۀ کتاب و کتابخوانی باشد که شد هفتۀ اعتراض و اغتشاش و قطعی اینترنت. این وضعیت احوال کتاب را هم تحت تأثیر قرار داد. بعضی برنامه‌های کتابی (مثل اختتامیه جایزه ادبی جلال) لغو شد. در بعضی شهرها کتابخانه‌ها و کتابفروشی‌ها آسیب دیدند، که بدترین موردش سوختن کامل کتابخانه عمومی «تفکر» شهریار با ۱۳هزار جلد کتاب بود. در باقی مناطق هم کتابفروشی‌ها چندان رونقی نداشتند.</p>
      <p>در هفته گذشته طرح پاییزه برقرار بود که معمولاً به خاطر تخفیف‌هایش باعث رونق بازار کتاب است اما این بار مثل همیشه برگزار نشد و خانه کتاب آن را تا ۵ آذر تمدید کرد. برای تخمین وضعیت، باید بدانیم که در طرح تابستانه کتاب امسال که از ۲۵ تیر تا ۳ مرداد برگزار شد، ظرف یک دهه ۳۸۴هزار جلد کتاب به ارزش ۱۱میلیارد و ۱۵۰میلیون تومان فروخته شد. اما در طرح پاییزه که از ۲۳ آبان شروع شده، در ۱۰ روز اول (یعنی تا پایان ۲ آذر) ۲۶۰هزار جلد کتاب به مبلغ ۷میلیارد و ۹۸۹میلیون تومان فروش رفته.</p>
      <p>در نظر داشته باشید که تمام کتابفروشی‌های کشور عضو طرح پاییزه نمی‌شوند و به علاوه در هفته پیش، پنج‌شنبه کتابگردی را هم داشتیم که در سال‌های پیش فروش این روز، به اندازۀ چند روز عادی بود. یعنی رقم افت فروش بیشتر از این حرفهاست. این وضعیت را هم به اوضاع نامناسب هفته پیش می‌شود ربط داد و هم قطع اینترنت و نبود اطلاع‌رسانی؛ اما اصلش این است که کتاب خواندن دل خوش می‌خواهد. خدا کند حال مردم خوب بشود.</p>
    </article>
  </body>
</html>