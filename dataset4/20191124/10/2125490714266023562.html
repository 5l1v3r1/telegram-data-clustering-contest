<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/11/177640/"/>
    <meta property="og:site_name" content="Doctors Only"/>
    <meta property="article:published_time" content="2019-11-24T10:53:00+00:00"/>
    <meta property="og:title" content="מאגר המידע על 300 אלף מבוטחי &quot;מאוחדת&quot; דלף לגורמים מסחריים"/>
    <meta property="og:description" content="ערוץ 12 חשף: הקבצים ובהם פרטים אישיים על מאות אלפי בתי אב המבוטחים ב&quot;מאוחדת&quot; הועברו בדיסק-און קי למחלקת השיווק ומצאו את דרכם לגופים מסחריים"/>
  </head>
  <body>
    <article>
      <h1>מאגר המידע על 300 אלף מבוטחי "מאוחדת" דלף לגורמים מסחריים</h1>
      <h2>ערוץ 12 חשף: הקבצים ובהם פרטים אישיים על מאות אלפי בתי אב המבוטחים ב"מאוחדת" הועברו בדיסק-און קי למחלקת השיווק ומצאו את דרכם לגופים מסחריים</h2>
      <address><time datetime="2019-11-24T10:53:00+00:00">24 Nov 2019, 10:53</time> by <a rel="author">מערכת דוקטורס אונלי</a></address>
      <p>נחשף: נתונים אישיים של מבוטחי קופת החולים מאוחדת דלפו לגורמים מסחריים, כך דווח בחדשות <a href="https://www.mako.co.il/news-digital/2019_q4/Article-aefce87d85b9e61027.htm?sCh=31750a2610f26110&amp;pId=173113802">ערוץ 12</a> אמש (מוצ"ש) בכתבתו של יוסי מזרחי.</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/03/162291/">מרשמים לאופיואידים בקרב מבוטחים אמריקאים בין 2012-2017</a>
        </li>
        <li>
          <a href="https://doctorsonly.co.il/2018/02/135987/">אנליזת real world הוכיחה ש-PDL1 לבדו אינו גורם מספק לניבוי תגובה לאימונותרפיה ולמדד עומס המוטציות תפקיד מרכזי</a>
        </li>
        <li>
          <a href="https://doctorsonly.co.il/2017/09/129698/">מאגר נתונים בתחום האוטיזם הוקם על ידי "סורוקה" ואוניברסיטת בן-גוריון</a>
        </li>
      </ul>
      <p>על פי הדיווח, הנרי בן שבת, שהפעיל במשך שנים חברות בתחום הטלמרקטינג, סייע בעזרת שני "מאעכרים", להקמת סניף חדש של קופת החולים מאוחדת בעכו עם מאות מבוטחים. לטענתו, קיבל מהשניים האלה את כל מאגר המידע של מבוטחי "מאוחדת" – 300 אלף בתי אב - מאגר שהכיל פרטים אישיים: מגדר, גיל, מספר ילדים ואף סוגי ביטוחים רפואיים של כל אחד. "זה אוצר", סיפר בן שבת בראיון לערוץ 12, "כי המידע הוא מאוד מטויב ובכמות מאוד גדולה – זה וואן שוט של קופת חולים בעצם. הכל מרוכז שם – מאגר שלם של קופה על דיסק און-קי".</p>
      <p>החוק להגנת הפרטיות קובע שמאגר שמכיל רק שמות ופרטי התקשרות אינו חייב ברישום פיקוח אבל מאגרים שבהם נתונים עם מידע על אישיותו של אדם, מעמדו אישי, מצב בריאותי, כלכלי, הכשרה מקצועית ועוד, חייב להיות מוגן במחשבי החברה, מפוקח ורשום ברשות להגנת הפרטיות.</p>
      <p>לפי כתב אישום שהוגש נגד בן שבת, האשם בסחר במאגרי מידע ופגיעה בפרטיות, הוא מכר חלקים מהמאגר לגופים מסחריים שונים, עד שאנשי הרשות להגנת הפרטיות נכנסו לתמונה.</p>
      <p>הרשות להגנת הפרטיות, יחידה קטנה במשרד המשפטים, אחראית על רישום מאגרי המידע בישראל ואוכפת את הסחר בנתונים על ידי קנסות, חקירות פליליות וגם על ידי פיקוח על האופן שבו שומרים ארגונים על המאגרים. לשאלה כיצד דלף מאגר שלם של ה"מאוחדת", ענה עו"ד עלי קלדרון, מנהל מחלקת אכיפה ברשות להגנת הפרטיות: "זה קורה כאשר גופים לא שומרים על המידע באופן מספיק מאובטח, שהם לא מקיימים הרשאות מספיק טובות. ברגע שמידע רפואי דלף, הוא כבר שם ובעצם קשה מאוד להחזיר את ה'שד לבקבוק'".</p>
      <p>על פי הדיווח, חקירה באזהרה של מנהל בקופת החולים מאוחדת גילתה את הדרך הקלה שבה נשלף והופץ המידע מהמאגר שאמור להיות מוגן ומפוקח: הקבצים של 300 אלף שורות הועברו לשיווק בדיסק און-קי – "זה קורה פעם בחודשיים-שלושה ובדרך כלל מי שמבקש מביא איתו דיסק און-קי", אמר המנהל בחקירתו. עוד ציין המנהל כי במחלקת השיווק של הקופה עובדים עם חברות חיצוניות ו"ביקשתי מהם (מהשיווק) לחתום איתם על הסכמי סודיות – למרות שזה לא התפקיד שלי, אך מעולם לא בדקתי אם אכן הם עושים זאת".</p>
      <p>בדיווח צוין כי התיקים הפליליים נגד מנהלי "מאוחדת" נסגרו וברשות להגנת הפרטיות העדיפו להסתפק בקנסות ובפיקוח. כתב האישום היחידי הוגש נגד בן שבת.</p>
    </article>
  </body>
</html>