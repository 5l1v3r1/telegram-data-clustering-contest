<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549614.html/%DB%8C%D8%A7%D9%82%D9%88%D8%AA-%D8%B3%D8%B1%D8%AE--%D8%AA%D9%86%DA%AF-%D8%B3%DB%8C%D8%A7%D8%A8--%D8%AF%D8%B1-%D8%AD%D8%B3%D8%B1%D8%AA-%D8%B5%D9%86%D8%A7%DB%8C%D8%B9-%D8%AA%D8%A8%D8%AF%DB%8C%D9%84%DB%8C-%D8%B5%D8%A7%D8%AF%D8%B1%D8%A7%D8%AA-%D8%AF%D8%B3%D8%AA%D8%B1%D9%86%D8%AC-%D8%A8%D8%A7%D8%BA%D8%AF%D8%A7%D8%B1%D8%A7%D9%86-%DA%A9%D9%88%D9%87%D8%AF%D8%B4%D8%AA%DB%8C-%D8%A8%D9%87-%D9%86%D8%A7%D9%85-%D8%B3%D8%A7%D9%88%D9%87-%D9%88-%D8%A7%D8%B5%D9%81%D9%87%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T10:55:00+00:00"/>
    <meta property="og:title" content="یاقوت سرخ «تنگ سیاب» در حسرت صنایع تبدیلی/صادرات دسترنج باغداران کوهدشتی به نام ساوه و اصفهان"/>
    <meta property="og:description" content="انارستان «تنگ سیاب» کوهدشت از نبود برند و صنایع تبدیلی رنج می‌برد و یاقوت سرخ تنگ سیاب به نام ساوه و اصفهان صادر می‌شود."/>
  </head>
  <body>
    <article>
      <h1>یاقوت سرخ «تنگ سیاب» در حسرت صنایع تبدیلی/صادرات دسترنج باغداران کوهدشتی به نام ساوه و اصفهان</h1>
      <h2>مرغوبترین انار ایران بدون «برند» در بازارها عرضه می‌شود!</h2>
      <address>
        <time datetime="2019-11-24T10:55:00+00:00">24 Nov 2019, 10:55</time>
      </address>
      <p>انارستان «تنگ سیاب» کوهدشت از نبود برند و صنایع تبدیلی رنج می‌برد و یاقوت سرخ تنگ سیاب به نام ساوه و اصفهان صادر می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=2033">سفیرافلاک،</a> باغات انار بخش کوهنانی که در فاصله ۶۰ کیلومتری از شهرستان کوهدشت قرار دارد، مرغوب‌ترین و ارگانیک ترین انارستان کشور محسوب می‌شود و سالانه بیش از ۴۵ هزار تن انار از این باغات برداشت می‌شود.</p>
      <p>بیش از دو هزار و ۷۰۰ هکتار از باغات انار استان لرستان در کوهدشت واقع‌شده است، متوسط برداشت انار در کشور حدود ۱۲ تا ۱۵ تن در هر هکتار است، اما در باغات این شهرستان بین ۲۵ تا ۳۰ تن انار برداشت می‌شود.</p>
      <p>
        <b>رنج باغداران در نبود صنایع تبدیلی</b>
      </p>
      <p>مصرف انار برای سلامتی معجزه آور بوده و سرشار از ویتامین ث است، این میوه بهشتی فواید بسیاری برای سلامت پوست و مو، جلوگیری از کم‌خونی، بهبود سلامت قلب و درمان بیماری‌ها دارد.</p>
      <figure>
        <img src="http://newsroom.dana.ir/content/upload/cb09805f-10a9-4fc8-93e5-4eb35671551c.jpg"/>
      </figure>
      <p>سال‌هاست که انارستان تنگ سیاب از نبود صنایع تبدیلی و برند مناسب برای محصولات رنج می‌برد و متأسفانه برخی از استان‌های اطراف با خرید انار تنگ سیاب، آن را به اسم برند خود به فروش می‌رسانند و برخی از باغدارانی که به‌صورت محلی، تولید آب انار دارند به دلیل عدم داشتن یخچال برای نگه‌داری این فرآورده مجبور به فروش به قیمت پایین هستند.</p>
      <p>
        <b>آفت کرم گلوگاه مشکل عمده باغات انار</b>
      </p>
      <p>جعفر زاده یکی از باغداران تنگ سیاب در گفت و گو با خبرنگار سفیرافلاک اظهار داشت: مسئولان ذی‌ربط به خصوص اداره میراث فرهنگی به فکر شناساندن میوه انار این منطقه به سرمایه‌گذاران ملی و خارجی باشند.</p>
      <figure>
        <img src="http://newsroom.dana.ir/content/upload/d5c785db-3c1b-4017-ab02-aabe34e0bf5a.jpg"/>
      </figure>
      <p>وی افزود: با برپایی جشنواره‌ ملی انار در انارستان تنگ سیاب موجب می‌شود نگاه سرمایه‌گذاران به سمت این منطقه معطوف شود که در زمینه برند سازی این محصول بسیار مؤثر است.</p>
      <p>آرش آدینه وند، یکی دیگر از باغداران این منطقه عنوان کرد: در مقطعی برخی از نهال‌هایی که به ما ارائه می‌شد دارای کیفیت مناسبی نبود و مجبور شدیم از برخی نهال‌های سنتی خود استفاده کنیم.</p>
      <p>وی یکی از مشکلات عمده را در باغات آفت کرم گلوگاه برشمرد و گفت: خوشبختانه با توجه به بارندگی امسال، نوبت‌دهی آب حذف شد و به‌طور مستمر باغات آبیاری می‌شدند که این امر در کیفیت بهتر انار بسیار مؤثر بود.</p>
      <figure>
        <img src="http://newsroom.dana.ir/content/upload/8f407ff9-9dc0-4509-b669-3c182445db91.jpg"/>
      </figure>
      <p>
        <b>تولید ۲۴ رقم انار در تنگ سیاب</b>
      </p>
      <p>رضا علیزاده مسئول باغبانی اداره جهاد کشاورزی کوهدشت با اشاره به اینکه انار محصول مناطق گرمسیری است، اظهار داشت: باغداران برای جلوگیری از سوختگی انار بایستی درخت انار را به شیوه‌ای هرس کنند که با ایجاد انار، این میوه در سایه درخت قرار گیرد و نیز یکی دیگر از روش‌های مؤثر استفاده از سایه‌بان و پوشش پلاستیکی در بالای محدوده‌ باغ است.</p>
      <p>وی افزود: ترکیدگی انار یکی از مشکلات انار به شمار می‌رود که در راستای رفع این مشکل فعالیت خوبی داشته‌ایم، باغداران با پاشیدن سه مرحله‌ای محلول «اسید بوریک» و «روی» در اواخر اردیبهشت از ترکیدگی انار جلوگیری می‌کنند.</p>
      <p>مسئول باغبانی اداره جهاد کشاورزی کوهدشت عنوان کرد: در دنیا ۷۶۰ رقم انار موجود است که بیش از ۲۴ مورد آن در انارستان تنگ سیاب کوهدشت یافت شده است و انواع ملس سیاب، یاقوت سیاب، دردانه سیاب و انار شیرین سیاب از ارقام مهم و بی‎نظیر این محصول برای صادرات به شمار می‌روند.</p>
      <figure>
        <img src="http://newsroom.dana.ir/content/upload/e4e6e9f4-46fb-48ab-bafc-de09db016192.jpg"/>
      </figure>
      <p>
        <b>برگزاری جشنواره ملی انار در تنگ سیاب</b>
      </p>
      <p>یاسر فرهادی بخشدار کوهنانی در گفت‌وگو با خبرنگار سفیرافلاک، با اشاره به ظرفیت ملی و جهانی انارستان تنگ سیاب کوهدشت اظهار داشت: امسال در این منطقه با توجه به حضور به‌موقع جهاد و با همکاری بسیجیان در لایروبی‌های باغات انار مشکل آب برای باغات نداشتیم و بهترین کیفت انار نیز تولید شد.</p>
      <p>وی با اشاره به تشکیل برخی تعاونی‌ها توسط باغداران، بیان کرد: درصدد هستیم با همکاری میراث فرهنگی و سمن‌ها جشنواره ملی انار را در سطح ملی برگزار کنیم.</p>
      <p>
        <b>برداشت ۴۵ هزار تن انار از باغات کوهدشت</b>
      </p>
      <p>فرج علی امیری مدیر جهاد کشاورزی کوهدشت در گفت‌وگو با خبرنگار سفیر افلاک، اظهار داشت: شهرستان کوهدشت در مناطق کوهنانی، طرهان و درب گنبد دارای دو هزار و ۲۰۰ هکتار باغات انار است ولی متمرکزترین نهالستان ما در منطقه زیر تنگ سیاب بخش کوهنانی می‌باشد.</p>
      <figure>
        <img src="http://newsroom.dana.ir/content/upload/4f0f4c10-f763-42b9-ab15-1197de818849.jpg"/>
      </figure>
      <p>وی افزود: حدود هزار و ۶۰۰ هکتار باغ متمرکز انار در منطقه زیر تنگ سیاب موجود است که در نیمه اول آبان ماه رسماً کار برداشت آغازشده است.</p>
      <p>مدیر جهاد کشاورزی کوهدشت عنوان کرد: پس از خسارات سیل ابتدای سال، علی‌رغم از بین رفتن برخی زیرساخت‌ها، سریعاً با امکانات موجود وارد کار شدیم و در زمینه آبیاری که یکی از چالش‌های اصلی بود مانع بروز مشکل شدیم.</p>
      <p>وی با اشاره به برگزاری کلاس‌های آموزشی در راستای مبارزه باغداران با کرم گلوگاه، تصریح کرد: وضعیت برداشت محصول امسال بسیار مطلوب است به‌طوری‌که حدوداً ۲۰ تا ۲۵ تن در هکتار عملکرد آن بوده و ۴۰ تا ۴۵ هزار تن تولید انار با کیفیت نیز داریم که ناشی از مبارزه به‌موقع مردم با آفت کرم گلوگاه است.</p>
      <figure>
        <img src="http://newsroom.dana.ir/content/upload/6bc2d928-6cf7-45e1-8842-8c03b0d512a7.jpg"/>
      </figure>
      <p>
        <b>انار تنگ سیاب بدون برند</b>
      </p>
      <p>امیری گفت: با پیگیری‌هایی که در سطح مرکز صورت گرفته، غرفه عرضه مستقیم به باغداران داده‌شده است و باغدارانی که تمایل دارند می‌توانند محصولات خود را به‌صورت مستقیم در میادین میوه و تره‌بار تهران به فروش برسانند.</p>
      <p>وی تصریح کرد: دغدغه مهم در بحث باغات مسئله برند است، متأسفانه انار این منطقه به دلیل نبود برند به اسم ساوه، اصفهان و … صادر می‌شود؛ در زمینه برند علاوه بر کیفیت محصول، ارگانیک بودن نیز ملاک است.</p>
      <p>مدیر جهاد کشاورزی کوهدشت ورود دستگاه‌های دولتی استان را در زمینه برپایی جشنواره ملی انار را مهم برشمرد و اظهار داشت: در مورد کارخانه فرآوری و صنایع تبدیلی انار با توجه به این‌که هزینه‌ زیادی برای ساخت آن شد، به علت سرمایه در گردش بدون استفاده و تعطیل است.</p>
      <figure>
        <img src="http://newsroom.dana.ir/content/upload/67dccecb-0cb5-460a-bd0e-ed64feb90337.jpg"/>
      </figure>
      <p>انتهای پیام/</p>
    </article>
  </body>
</html>