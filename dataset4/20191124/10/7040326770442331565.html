<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/2nci-okul-maratonu-yarin-basliyor-1393202"/>
    <meta property="og:site_name" content="Karar.com"/>
    <meta property="article:published_time" content="2019-11-24T10:34:00+00:00"/>
    <meta property="og:title" content="2'nci okul maratonu yarın başlıyor"/>
    <meta property="og:description" content="İlk ara tatilin ardından okul zili yarın bir kez daha çalacak. Okul öncesi, ilköğretim ve ortaöğretim okullarındaki 18 milyon öğrenci ders başı yapacak, böylece 2'inci okul maratonu başlamış olacak."/>
  </head>
  <body>
    <article>
      <h1>2'nci okul maratonu yarın başlıyor</h1>
      <address>
        <time datetime="2019-11-24T10:34:00+00:00">24 Nov 2019, 10:34</time>
      </address>
      <p>
        <b>İlk ara tatilin ardından okul zili yarın bir kez daha çalacak. Okul öncesi, ilköğretim ve ortaöğretim okullarındaki 18 milyon öğrenci ders başı yapacak, böylece 2'inci okul maratonu başlamış olacak.</b>
      </p>
      <p>Öğrenciler, 2019-2020 eğitim öğretim yılının ilk ara tatilini 18-22 Kasım'da yaptı. Ara tatilde öğrencilerin bu dönemi verimli geçirmeleri amacıyla 81 ilde etkinlikler düzenlendi.</p>
      <p>MEB, ilk ara tatil döneminde öğretmenler için de sanatsal, sportif, sosyal ve kültürel aktivitelerin yer aldığı mesleki çalışma programını uyguladı. Programda, öğretmenlerin, öğrenci ve velilerle katılabileceği sanatsal, sportif, sosyal ve kültürel çalışmalara da yer verildi.</p>
      <p>
        <b>YARIYIL TATİLİ 20 OCAK'TA</b>
      </p>
      <p>'Yeni Eğitim Öğretim Çalışma Takvimi Modeli'ne göre 18-22 Kasım'da yapılan ilk ara tatilin ardından ilk dönemin ikinci yarısı yarın başlayacak.</p>
      <p>Yarıyıl tatili 20-31 Ocak 2020 tarihleri arasında olacak. İkinci yarıyıl eğitim-öğretim dönemi 3 Şubat 2020'de başlayacak.</p>
      <p>İkinci ara tatil ise 6-10 Nisan 2020'de olacak, 13 Nisan'da başlayacak ikinci dönemin ikinci yarısı ise 19 Haziran'da tamamlanarak 11 haftalık yaz tatiline girilecek.</p>
      <p>
        <b>ANKARA/AA</b>
      </p>
      <related>
        <a href="https://www.karar.com/guncel-haberler/15-tatil-ne-zaman-baslayacak-yariyil-tatili-ve-2019-2020-egitim-ogretim-yili-takvimi-1344732"/>
      </related>
    </article>
  </body>
</html>