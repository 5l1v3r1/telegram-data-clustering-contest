<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.radiorjukan.no/nyheter/3205/telemark-sammen-med-vestfoldidretten/"/>
    <meta property="og:site_name" content="Radio RJUKAN"/>
    <meta property="article:published_time" content="2019-11-24T10:14:00+00:00"/>
    <meta property="og:title" content="Telemark sammen med vestfoldidretten"/>
    <meta property="og:description" content="Telemark og Vestfold idrettskrets besluttet lørdag ettermiddag i ekstraordinært kretsting å slå seg sammen til Vestfold og Telemark idrettsk"/>
  </head>
  <body>
    <article>
      <h1>Telemark sammen med vestfoldidretten</h1>
      <address>
        <time datetime="2019-11-24T10:14:00+00:00">24 Nov 2019, 10:14</time>
      </address>
      <p>
        <b>Telemark og Vestfold idrettskrets besluttet lørdag ettermiddag i ekstraordinært kretsting å slå seg sammen til Vestfold og Telemark idrettskrets under Norges idrettsforbund.</b>
      </p>
      <p>De to idrettskretsene som i år begge er 100 år (begge med jubileumsdato 27. april) valgte altså uten viderverdigheter å gå sammen i én krets, som følge av den tvungne fylkessammenslåingen, og omlag 250 med ulike funksjoner møtte på det historiske møtet. Før dette hadde både Telemark og Vestfold holdt hvert sine ekstraordinære kretsting, for å åpne for det konstituerende, der Telemark var ferdig mye før Vestfold. Så kom det til konstituerende kretsting for en ny foren krets. Styre og administrasjon var godt forberedt, men var ikke fritt for at man merket at det var en viss nervøsitet med hensyn til at det skulle komme benkeforslag på styresammensetningen, som skulle velte balansen, eller skape misstemning. Det er ikke slikt man trenger i et slikt "ekteskap".<br/><br/>Men valgkomitéen hadde gjort en svært grundig jobb, og leder Trond Inge Haugen fra Kroken IL i Drangedal hadde ledet et arbeid der ingenting var overlatt til tilfeldighetene, og han forklarte da også hvorfor det ikke var kommet kandidater fra Vest-Telemark med i styret. De hadde fått gode forlag, men de var kommet litt seint med i prosessen, og valgkomitéen syntes de hadde funnet en svært god sammensetning av et svært kompetent kretsstyre. Alle ble valgt med akklamasjon.<br/><br/>Den nye lederen av kretsen er vestfoldingen Bjørn Lauritzen (51), som har lang fartstid i både idrett og fylkesadministrasjon. Han fikk med seg Veslemøy Våle (29) som nestleder, men styret forøvrig består av Håkon Ramberg Riddervold (43), Torunn Fossli Sæthre (49), Kamilla Mathea Mogstad (19) fra Telemark, og Bjørn Bergesen (59) og Hans Martin Bærefjell (50) fra Vestfold, mens varaer er Julie Larsen (23) og Dag Nielsen (58), begge Vestfold. <br/><br/>De to kretsene er like idrettslig på mange måter, selv om fylkene er svært ulike i størrelse, kommuneantall og folketall. Vestfold er jo knapt større enn telemarkskommunen Tinn, og bare 58,7% av Vinje, og har 6 storkommuner fra 2020, mens Telemark har 17. Begge kretser har fire ansatte, og omlag 50 særforbund og 30 regionale idrettskretsledd. Vestfold har 325 idrettslag, Telemark 326. Vestfold 77.400 medlemskap fra 245.000 innbyggere, Telemark 62.400 fra 173.400. I Telemark er 41,2 % av de aktive kvinner, i Vestfold bare 36,8 %. Tilogmed regnskapene er tilnærmet like store. Det største skillet er at Telemark leier lokaler på Odds Stadion Skagerrak Arena, mens Vestfold eier eget bygg i Sandefjord med alt det innebærer. Avgjørelsen om lokalisering får det nye styret på sitt bord med frist før utgangen av 2020 med å fikse, da Telemarks leiekontrakt er ute. Kretsens organisasjonsleder blir Sondre Fjelldalen.<br/><br/>De to avtroppende kretslederne Geir Berge Nordtveit (Telemark) og Rune André Huseby (Vestfold) fikk sagt sitt, og ble takket for innsatsen når de nå troppet av, og NIFs utsendte idrettsstyremedlem Emilie Zakariassen sendte en hilsen til møtet før tingforhandlingene i det konstituerende møtet tok til. Den nyvalgte lederen Bjørn Lauritzen fik altså ordet tilslutt, og var klar på at han gledet seg over å være tilbake i idretten, og at han så fram til å starte arbeidet i den nye kretsen.</p>
    </article>
  </body>
</html>