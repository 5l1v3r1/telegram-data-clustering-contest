<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/roma-brescia-il-web-biancazzurro-balotelli-fuori-una-follia-e-speriamo-in-un-pareggio/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-24T10:07:00+00:00"/>
    <meta property="og:title" content="Roma-Brescia, il web biancazzurro: “Balotelli fuori, una follia. E speriamo in un pareggio”"/>
    <meta property="og:description" content="I tifosi bresciani dividono i giudizi tra la lotta salvezza e i problemi di spogliatoio:"/>
  </head>
  <body>
    <article>
      <h1>Roma-Brescia, il web biancazzurro: “Balotelli fuori, una follia. E speriamo in un pareggio”</h1>
      <h2>I tifosi bresciani dividono i giudizi tra la lotta salvezza e i problemi di spogliatoio: “Supermario è questo, prendere o lasciare. Una squadra che non vuole retrocedere non può farne a meno”</h2>
      <address><time datetime="2019-11-24T10:07:00+00:00">24 Nov 2019, 10:07</time> by <a rel="author" href="https://www.forzaroma.info/author/mirkoporcari/" target="_blank">Mirko Porcari</a></address>
      <p>Tutti con <b>Balotelli</b>. O quasi. A poche ore dalla sfida contro la <b>Roma</b>, i tifosi del Brescia concentrano la loro attenzione sui problemi di spogliatoio e le scelte della società: <i>“Fare a meno di Supermario è una <b>follia</b>“</i>. Voci dal web che fanno il giro di forum e social, alimentando le polemiche in una situazione al limite del surreale:<i> “Una squadra che non vuole retrocedere <b>non può fare a meno di uno come lui”</b></i><b>.</b> All’orizzonte si addensano nubi scurissime, segno di una <b>tempesta</b> che rischia di agitare un ambiente in piena lotta per la salvezza: <i>“Presentarsi a Roma senza Balotelli ma con <b>Matri</b> e <b>Ayé</b> rappresenta un <b>suicidio</b>. Speriamo nella <b>clemenza</b> dei giallorossi”.</i></p>
      <p>L’Olimpico nell’immediato, ma quello che spaventa davvero è il prossimo futuro: <i>“La questione è stata <b>gestita nel modo peggiore</b>, ho paura che possano esserci delle <b>ripercussioni</b> a lungo termine sul <b>morale</b> dei calciatori. <b>Cellino</b> sapeva benissimo come è fatto <b>Balotelli</b>, lui è questo nel bene e nel male”</i>. L’unico antidoto alla paura rimane sempre e soltanto il campo: “<i>Un <b>pareggio</b> contro la Roma sarebbe un <b>miracolo</b> e proprio per questo rappresenterebbe il risultato migliore in vista del <b>derby</b> contro l’<b>Atalanta</b>“.</i></p>
    </article>
  </body>
</html>