<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145802/%D9%87%D8%B4%D8%AF%D8%A7%D8%B1-%D8%B3%D8%B1%D8%AF%D8%A7%D8%B1-%D9%81%D8%AF%D9%88%DB%8C-%D8%A8%D9%87-%D8%A8%D8%B1%D8%AE%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D9%85%D9%86%D8%B7%D9%82%D9%87-%D8%AA%D9%88%D8%A8%D9%87-%DA%A9%D9%86%DB%8C%D8%AF-%D9%88-%D8%AF%D8%B3%D8%AA-%D8%A7%D8%B2-%D8%B4%D8%B1%D8%A7%D8%B1%D8%AA-%D8%A8%D8%B1%D8%AF%D8%A7%D8%B1%DB%8C%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T10:11:42+00:00"/>
    <meta property="og:title" content="هشدار سردار فدوی به برخی کشورهای منطقه؛ توبه کنید و دست از شرارت بردارید"/>
    <meta property="og:description" content="به گزارش گروه دفاعی خبرگزاری تسنیم، سردار علی فدوی جانشین فرمانده کل سپاه پاسداران انقلاب اسلامی درحاشیه گردهمایی بانوان بسیجی در جمع خبرنگاران گفت: 40سال است که آمریکا علیه انقلاب اسلامی خباثت می‌کند و 40 سال است که شکست می‌خورد."/>
  </head>
  <body>
    <article>
      <h1>هشدار سردار فدوی به برخی کشورهای منطقه؛ توبه کنید و دست از شرارت بردارید</h1>
      <h2>جانشین فرمانده سپاه: ما به همسایگان‌مان توصیه می‌کنیم که توبه کنند و از شرارت‌های خود دست بردارند.</h2>
      <address>
        <time datetime="2019-11-24T10:11:42+00:00">24 Nov 2019, 10:11</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1394/03/08/139403081114228815389264.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش گروه دفاعی <a href="https://www.tasnimnews.com/">خبرگزاری تسنیم</a>، سردار علی فدوی جانشین فرمانده کل سپاه پاسداران انقلاب اسلامی درحاشیه گردهمایی بانوان بسیجی در جمع خبرنگاران گفت: 40سال است که آمریکا علیه انقلاب اسلامی خباثت می‌کند و 40 سال است که شکست می‌خورد.</p>
      <p>وی افزود: در همین قصه اخیر هم خباثت و شیطنت آمریکایی‌ها و دنباله‌روهای آنان مشخص است و خودشان هم این موضوع را اعلام کرده‌اند.</p>
      <p>جانشین فرمانده کل سپاه با بیان اینکه آمریکایی‌ها دیدند که 48 ساعته چه شکست بزرگی خوردند، گفت: پیام ما همان پیام 40 سال پیش است با این تفاوت که ما هر روز که جلو می‌رویم قوی‌تر می‌شویم.</p>
      <p>سردار فدوی با بیان اینکه ما هر روز باید استطاعت و قوای خود را افزایش دهیم، عنوان کرد: با اطمینان می‌گویم که ما یک 24 ساعت را هم از دست نداده‌ایم و نمی‌دهیم.</p>
      <p>وی گفت: سران فرانسه 11 ماه است که درگیر تظاهرات‌هایی هستند که فقط مردم فرانسه منشا آن هستند و هیچ دولت خارجی از آن پشتیبانی نمی‌کند و حتی یک بار هم یکی از تظاهرات‌کنندگان فرانسوی جسارتی به پلیس فرانسه نکرده و از خطوط قرمز عبور نکرده است، چه غلطی راجع به این تظاهرات‌ها انجام دادند که امروز می‌آیند از آشوب‌هایی که خودشان سرمنشا آن در ایران بودند، دفاع می‌کنند؟</p>
      <p>جانشین فرمانده کل سپاه تصریح کرد: ما یک خباثت و شرارتی را که آمریکایی‌ها، فرانسوی‌ها، انگلیسی‌ها، آلمانی‌ها و عربستانی‌ها در آن دخیل بودند، 48 ساعته به سرانجام قطعی رساندیم و آنها را شکست دادیم ولی فرانسوی‌ها 11 ماه است نتوانستند اعتراضات داخلی خودشان را که هیچ اثری از شرارت و آشوبگری در آنها نیست، کنترل کنند.</p>
      <p>سردار فدوی افزود: امروز خود دشمنان مدعی هستند که در آشوب‌های اخیر دخیل بودند و ما هم ادله کاملی داریم که بیشترین حجم شبکه‌های اجتماعی که می‌توانند درباره یک موضوعی کار کنند، از کدام نقطه جغرافیایی عمل کردند؛ می‌توانیم این را ثابت کنیم و حتما هم ارایه خواهیم داد.</p>
      <p>وی با بیان اینکه در جریان آشوب‌های اخیر، برخی همسایگان برخلاف روال همسایگی و بر خلاف رویه مسلمانی خباثت‌هایی را انجام دادند گفت: ما به همسایگان‌مان توصیه می‌کنیم که توبه کنند و از شرارت‌های خود دست بردارند.</p>
      <p>جانشین فرمانده کل سپاه گفت: آمریکایی‌ها، فرانسوی‌ها و انگلیسی‌ها اصلاح‌بردار نیستند و حتما خباثت خود را مثل 40 سال گذشته ادامه می‌دهند اما ما هم مثل همیشه آنها را شکست می‌دهیم.</p>
      <p>سردار فدوی ادامه داد: سپاه و بسیج به عنوان یک شاکله اساسی انقلاب اسلامی، در همه زمینه‌هایی که پاسداری از انقلاب اسلامی را اقتضا کند، حتما با قوت وارد می‌شود و بنا بر اعتماد به وعده خداوند حتما موفق خواهد شد.</p>
      <p>وی با بیان اینکه در جریان آشوب‌های اخیر، پاسخ‌های ما به دشمنان متناسب با اقداماتی است که از سوی آنها صورت گرفته است، گفت: ما اگر بخواهیم از توانمندی‌های مختلفی که در انقلاب اسلامی وجود دارد استفاده کنیم، می‌توانیم در ریزترین مطالب همه کشورها وارد شویم اما ما این کار را نمی‌کنیم چون اسلام اجازه نمی‌دهد.</p>
      <p>جانشین فرمانده کل سپاه پاسداران با بیان اینکه دشمنان 10 سال دیگر هم تلاش کنند به گرد پای توانمندی سایبری ایران هم نمی‌رسند، عنوان کرد: ترامپ و پمپئو وحشت کردند که ما اینترنت را قطع کردیم چون اینترنت مجرای خباثت‌ها وشرارت‌هایی بود که آنها می‌خواستند انجام دهند. متاسفانه ما از سیستم‌های عامل آمریکایی استفاده می‌کنیم و آمریکایی‌ها شرارت‌های خود را از این طریق انجام می‌دهند. متاسفانه ما در عرصه اینترنت ملی کم‌کاری کرده‌ایم.</p>
      <p>وی گفت: حتما باید به سمت سیستم اینترنت ملی پیش می‌رفتیم و جبهه انقلاب اسلامی حتما برای طراحی و راه‌اندازی سیستم عامل‌های داخلی تلاش خواهد کرد.</p>
      <p>جانشین فرمانده کل سپاه پاسدارانبا بیان اینکه در شرایط فعلی متناسب با خباثت‌هایی که از سوی دشمنان انجام شد، جواب داده خواهد شد، گفت: همه مزدورانی که با صراحت اعتراف کردند از طرف آمریکا مزدوری انجام می‌دادند را گرفتیم و ان‌شاالله سیستم قضایی کشور آنها را به اشد مجازات خواهد رساند.</p>
      <p>سردار فدوی با بیان اینکه اطلاعات سپاه اواخر سال گذشته و اوایل امسال، یک ساختار و سازمان و بنیه متفاوتی برای اجرای ماموریت‌های ابلاغی فرمانده معظم کل قوا پیداکرد، عنوان کرد: طبیعی است که ماموریت‌های اطلاعات سپاه بیشتر شده و وقتی میزان فعالیت‌هایش بیشتر شده است، به عنوان ضابط قوه قضاییه در برابر شرارت‌ها مقابله کند.</p>
      <p>وی با بیان اینکه در لحظات اول روز شنبه، مردم اعتراض خود را انجام دادند و این اعتراض قطعا حق مردم بود، گفت: حتما مردم عادی اعتراض‌هایی داشتند و این اعتراض‌ها بدیهی بود اما ما می‌گوییم که دشمنان هم مثل مردم ما از ساعت 1 دقیقه بامداد روز جمعه از افزایش قیمت بنزین مطلع شدند.</p>
      <p>جانشین فرمانده کل سپاه ادامه داد: اعتراض‌ها اگر به صورت طبیعی ادامه پیدا می‌کرد حتما شرایط بهتری برای پیگیری آن وجود داشت ولی یک مشت از اشرار به میدان آمدند و علیه مردم اقدام کردند و اعتراضات را به انحراف کشاندند.</p>
      <p>سردار فدوی گفت: اموال عمومی، بانک‌ها، پمپ‌بنزین‌ها، فروشگاه‌ها و کارگاه‌ها همگی برای مردم بودند ولی توسط اشرار تخریب و سوزانده شدند. ما در سپاه به صورت زنده با تمام کشور در تماس بودیم و فیلم‌های همه دوربین‌ها را داریم و قطعا همه اشرار شناسایی می‌شوند.</p>
      <p>وی با بیان اینکه اشرار باید از مال خودشان، خیلی از خسارت‌هایی را که به مردم زدند جبران کنند،اظهار داشت: باید شرایطی فراهم شود که اعتراض مردم از راه و مجرای خودش به گوش مسئولان برسد.</p>
      <p>جانشین فرمانده کل سپاه اضافه کرد: در جریان اخیر، خیلی از مردم در حالی‌که از فاصله یک متری و یک‌ و نیم متری از پشت به آنها شلیک شده، کشته شده‌اند و این یعنی گلوله از میان خودشان شلیک شده است. اشرار با کُلت‌های خفیف خود از پشت مردم را می‌کشتند و این قطعا برای مردم تشریح خواهد شد.</p>
      <p>سردار فدوی همچنین با بیان اینکهناوهای آمریکا از سال 1358 در خلیج فارس هستند،افزود: در این قصه‌های جدید ناو هواپیمابر آمریکا بیش از 4 ماه پیش به قصد آمدن به خلیج فارس به اقیانوس هند آمد و ماه‌ها در شمال اقیانوس هند به سر می‌برد و جرئت نمی‌کرد به خلیج فارس بیاید درحالی‌که تا قبل از این سال‌های طولانی آمریکایی‌ها ناوهای هواپیمابر در خلیج فارس داشتند.</p>
      <p>وی اظهار داشت: به لحاظ اتفاقاتی که در ماه‌های قبل از انقلاب اسلامی بروز پیدا کرد وخود آمریکایی‌ها به آن اذعان می‌کنند، می‌بینیم که ابن بار جرئت نکردند ناو هواپیمابر خود را به خلیج فارس بیاورند. فکر می‌کردند خباثت آنها در جریان فتنه اخیر موفق می‌شود.</p>
      <p>جانشین فرمانده کل سپاه گفت:ناو آبراهام لینکلن به دلیل کد دادن به شرورهایی که این فتنه را برقرار کردند و خوشحال کردن آنها و در حقیقت برای انجام عملیات روانی، وارد آب‌های منطقه شد که الحمدلله از آمدن ناو هواپیمابر و ناوهای اسکورت آمریکایی‌ها به خلیج فارس، هیچ اثری نداشت.</p>
      <p>انتهای پیام/</p>
    </article>
  </body>
</html>