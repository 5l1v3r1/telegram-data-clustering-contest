<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/hukumetin-yazari-muharrem-inceyi-boyle-savundu-257692h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T10:44:00+00:00"/>
    <meta property="og:title" content="Hükümetin yazarı, Muharrem İnce’yi böyle savundu!"/>
    <meta property="og:description" content="Habertürk gazetesi yazarı Nagehan Alçı, Saray’daki görüşme iddialarıyla ilgili Muharrem İnce’ye destek çıkarak, suçu CHP yönetimine attı."/>
  </head>
  <body>
    <article>
      <h1>Hükümetin yazarı, Muharrem İnce’yi böyle savundu!</h1>
      <address><time datetime="2019-11-24T10:44:00+00:00">24 Nov 2019, 10:44</time> by <a rel="author">Yeni Çağ Gazetesi</a></address>
      <p>
        <b>Habertürk gazetesi yazarı Nagehan Alçı, Saray’daki görüşme iddialarıyla ilgili Muharrem İnce’ye destek çıkarak, suçu CHP yönetimine attı.</b>
      </p>
      <p>İktidara yakın Habertürk gazetesi yazarı Nagehan Alçı, Sözcü gazetesi yazarı Rahmi Turan’ın ortaya attığı “Cumhurbaşkanı Erdoğan’ın Saray’da görüştüğü CHP’li” iddalarıyla ilgili Muharrem İnce’ye destek verdi. İnce’ye kumpas kurulduğunu belirten, Alçı, söz konusu olayla ilgili CHP yönetimini suçladı.</p>
      <p>Habertürk gazetesi yazarı Nagehan Alçı’nın “Muharrem İnce’ye kurulan büyük kumpasın arka planı” başlıklı yazısının ilgili bölümü şöyle:</p>
      <p>"9 Kasım’da Cumhurbaşkanı ile görüşen CHP’li" manipülasyonunun ortaya atıldığı günden itibaren olan süreci tek tek analiz edeceğim ama önce bir gazeteci ve yazar olarak tavrımı koymak isterim.</p>
      <p>Muharrem İnce’ye çok çirkin ve sinsi bir kumpas kurulmuş.</p>
      <p>Şu dakikadan itibaren CHP Genel Merkezi töhmet altındadır. Parti içinde bir komisyon kurulmalı. Bu tezgahın kaynağı aydınlığa kavuşturulmak zorunda.</p>
      <p>Muharrem Bey’i hedefleyen bu büyük politik komplo üstü örtülebilir basit bir hadise değil. Çok açık bir onursuzluk yapılmış.</p>
      <p>
        <b>"24 HAZİRAN 2018'DE İFTİRA ATANLARIN KOMPLOSU"</b>
      </p>
      <p>"Bu kirli tertibin unutturulmaması ve tüm teferruatlarıyla ortaya çıkarılması için ben de meseleyi takip edeceğimi buraya not düşüyorum sevgili okurlar.</p>
      <p>Bu bağlamda sonuna kadar Muharrem İnce’nin yanındayım. Siyasi değil ahlaki bir tavır bu.</p>
      <p>Bence 24 Haziran 2018 geceyarısından beri İnce’yi aynı odakların kara propagandalarla bitirmeye çalıştığı netleşti artık. Bu kumpasçıların ortaya çıkarılması biz gazetecilerin de görevidir.</p>
      <p>Bu yazıyı kaleme almadan önce Muharrem Bey’le konuştum. Aynen şöyle dedi…</p>
      <p>"24 Haziran 2018 gecesinden itibaren ‘İnce ile Saray anlaştı. O yüzden sustu ve ekranlara çıkmadı. Alkol içti ve o gece sarhoştu’ diye bana iftira atanlar kimlerse bu iftirayı atanlar da aynı kişiler Nagehan Hanım. Aslında kim ya da kimler oldukları da biliniyor."</p>
      <p>Peki ne oldu? Bu tezgah adım adım nasıl kuruldu?"</p>
      <p>
        <b>NEDEN SÖZCÜ?</b>
      </p>
      <p>"Kumpası tertipleyenlerin olayın etki gücünü arttırmak için CHP tabanında çok etkili olan Sözcü gazetesini kullanmaya çalıştıkları ve bunu başardıkları çok açık.</p>
      <p>Başta ismi söylenmedi ama hem Rahmi Turan’ın hem Uğur Dündar’ın sözleri dikkatle incelendiğinde zaten ‘özel haber meraklısı’ ve teyit etmeden dedikoduları gerçek diye yazma özelliği bilinen aynı gazetecinin İnce aleyhine bu kara propagandayı haber diye yaptırmaya çalıştığı anlaşılıyordu.</p>
      <p>Sözcü içinden kaynaklara sorduğumda da "Rahmi ağabeyi bu isim yanılttı. Uğur ağabeye konuşan da kesin olarak bu adam" diye aynı problemli kişiye işaret ediyorlardı.</p>
      <p>O kişinin Talat Atilla olduğunu Rahmi Bey sonunda açıkladı…"</p>
      <related>
        <a href="https://www.yenicaggazetesi.com.tr/rahmi-turan-kendimi-affetmiyorum-257654h.htm"/>
        <a href="https://www.yenicaggazetesi.com.tr/chp-termik-santrallere-iliskin-duzenlemeyi-aymye-goturecek-257442h.htm"/>
        <a href="https://www.yenicaggazetesi.com.tr/muharrem-inceden-cagri-o-isim-aciklanmali-257178h.htm"/>
        <a href="https://www.yenicaggazetesi.com.tr/erdogan-chp-zihniyeti-acti-dedi-ama-imf-kapisini-kim-acti-256631h.htm"/>
      </related>
    </article>
  </body>
</html>