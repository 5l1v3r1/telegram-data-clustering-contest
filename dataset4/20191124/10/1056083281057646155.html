<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301593/%D8%AA%D8%AD%D9%88%D9%84-%DA%AF%D8%B1%D8%A7%DB%8C%DB%8C-%D9%85%D9%87%D9%85%D8%AA%D8%B1%DB%8C%D9%86-%D8%B1%D8%B3%D8%A7%D9%84%D8%AA-%D8%A7%D9%86%D8%AC%D9%85%D9%86-%D8%A7%D8%B3%D9%84%D8%A7%D9%85%DB%8C-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:29:08+00:00"/>
    <meta property="og:title" content="تحول‌گرایی مهمترین رسالت انجمن اسلامی دانشجویان است"/>
    <meta property="og:description" content="ایسنا/ایلام دبیر انجمن اسلامی دانشجویان دانشگاه ایلام گفت: آگاهی‌بخشی، آزادی‌خواهی و تحول گرایی مهم‌ترین رسالت انجمن اسلامی است."/>
  </head>
  <body>
    <article>
      <h6 class="kicker">دبیر انجمن اسلامی دانشجویان دانشگاه ایلام:</h6>
      <h1>تحول‌گرایی مهمترین رسالت انجمن اسلامی دانشجویان است</h1>
      <address>
        <time datetime="2019-11-24T10:29:08+00:00">24 Nov 2019, 10:29</time>
      </address>
      <p>ایسنا/ایلام دبیر انجمن اسلامی دانشجویان دانشگاه ایلام گفت: آگاهی‌بخشی، آزادی‌خواهی و تحول گرایی مهم‌ترین رسالت انجمن اسلامی است.</p>
      <p>«امیرحسین محمدی» دبیرکل انجمن اسلامی دانشجویان در نشست مجمع عمومی انجمن اسلامی دانشجویان پیرو خط امام دانشگاه ایلام، اظهار کرد:  تدوین ایده‌های نو و تصمیم‌گیری به اقتضای زمان دو عامل موثر بر فعالیت‌های آینده انجمن اسلامی است.</p>
      <p>وی با بیان اینکه  رسالت ما از جنس آرمان‌های ما و آگاهی‌بخشی، آزادی‌خواهی و تحول گرایی مهم‌ترین رسالت انجمن اسلامی است، ترویج مطالبه‌گری و اقدام در راستای منافع دانشجویان و کشور را از اهداف انجمن اسلامی دانشجویان اعلام کرد و  دانشجویان دغدغه‌مند را به همراهی و همفکری در این مسیر فراخواند.</p>
      <p>دکتر «حمیدرضا امامی‌پور»  مدیر فرهنگی و اجتماعی دانشگاه ایلام از دانشجویان خواست که با نگرش جدید و دید بازتری مسائل و موضوعات مهم را نه تنها در سطح کشور بلکه در سطح جهانی بررسی کنند و قبل از انجام هر اقدامی هدف و برنامه داشته باشند.</p>
      <p>دکتر «رضا رضازاده»  مشاور رئیس دانشگاه ایلام نیز اندیشه‌ورزی و گفت‌ و گو را راهی برای خروج از بن‌بست دانست و اظهار کرد: از آن‌جا که تفکر هویت ما را شکل می‌دهد گشودن گره‌ها جز با تکیه بر قدرت تفکر میسر نمی‌شود.</p>
      <p>وی تاکید کرد: ابتدا باید خاستگاه خود را بشناسیم و سپس با دیالوگ مبتنی بر کشف حقیقت، دانش و مفاهمه با دیگران ارتباط برقرار کنیم.</p>
      <p>انتهای پیام</p>
    </article>
  </body>
</html>