<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/24/giornata-contro-la-violenza-sulle-donne-migliaia-di-ragazze-in-pi-137-956491.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-24T10:16:47+00:00"/>
    <meta property="og:title" content="Giornata contro la violenza sulle donne, migliaia di ragazze in piazza"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">25 novembre</h6>
      <h1>Giornata contro la violenza sulle <a href="https://www.unionesarda.it/fotogallery/fotogallery/cronaca-italia/2019/11/24/non-una-di-meno-migliaia-di-donne-per-le-strade-della-capitale-18-956492.html">donne</a>, migliaia di ragazze in piazza</h1>
      <h2>A pochi giorni dal 25 novembre, l'ennesimo efferato delitto: una 30enne incinta accoltellata dall'amante nel Palermitano. Gualtieri annuncia: "Sbloccati 12 milioni per gli orfani di femminicidio"</h2>
      <address>
        <time datetime="2019-11-24T10:16:47+00:00">24 Nov 2019, 10:16</time>
      </address>
      <p>Migliaia di donne, ma tra loro anche tanti uomini, sono scese in piazza a Roma per manifestare contro la violenza di genere, in vista della Giornata internazionale per l'eliminazione della violenza contro le donne del 25 novembre.</p>
      <p>Promosso per il quarto anno dal movimento femminista "Non una di Meno", il corteo è partito da piazza della Repubblica dietro lo striscione "Contro la vostra violenza, siamo rivolta" e si è concluso in piazza San Giovanni al grido "We are the Power" tra i fumogeni rosa e viola.</p>
      <p>Un grido necessario, all'indomani dell'ennesimo efferato femminicidio. Questa volta la vittima è una trentenne di origine rumena che viveva a Giardinello, in provincia di Palermo, dove era stata adottata. La donna è stata accoltellata a morte dall'amante 51enne che temeva che avrebbe rivelato la loro relazione clandestina alla moglie.</p>
      <p><a href="https://www.unionesarda.it/articolo/news/italia/2019/11/23/accoltellata-a-morte-fermato-l-amante-137-956128.html">Ana Maria</a> era incinta e glielo aveva gridato: "Ma che fai - la si sente urlare nei video di sorveglianza di una villa che hanno ripreso la scena dell'inseguimento -. Aspettiamo un bambino, io ti amo".</p>
      <slideshow>
        <figure>
          <img src="https://www.unionesarda.it/foto/previewfotoprogressivejpeg/2019/11/24/roma_contro_la_violenza_sulle_donne-722-446-870925.jpg?bgcolor=202020"/>
          <figcaption>Roma contro la violenza sulle donne</figcaption>
        </figure>
        <figure>
          <img src="https://www.unionesarda.it/foto/previewfotoprogressivejpeg/2019/11/24/migliaia_di_donne_hanno_manifestato_nella_capitale-722-446-870927.jpg?bgcolor=202020"/>
          <figcaption>Migliaia di donne hanno manifestato nella Capitale</figcaption>
        </figure>
        <figure>
          <img src="https://www.unionesarda.it/foto/previewfotoprogressivejpeg/2019/11/24/c_era_anche_laura_boldrini-722-446-870928.jpg?bgcolor=202020"/>
          <figcaption>C'era anche Laura Boldrini</figcaption>
        </figure>
        <figure>
          <img src="https://www.unionesarda.it/foto/previewfotoprogressivejpeg/2019/11/24/in_piazza_anche_tanti_uomini-722-446-870926.jpg?bgcolor=202020"/>
          <figcaption>In piazza anche tanti uomini</figcaption>
        </figure>
        <figure>
          <img src="https://www.unionesarda.it/foto/previewfotoprogressivejpeg/2019/11/24/il_corteo_partito_da_piazza_della_repubblica-722-446-870929.jpg?bgcolor=202020"/>
          <figcaption>Il corteo è partito da piazza della Repubblica</figcaption>
        </figure>
        <figure>
          <img src="https://www.unionesarda.it/foto/previewfotoprogressivejpeg/2019/11/24/e_si_concluso_in_piazza_san_giovanni-722-446-870930.jpg?bgcolor=202020"/>
          <figcaption>E si è concluso in piazza San Giovanni</figcaption>
        </figure>
        <figure>
          <img src="https://www.unionesarda.it/foto/previewfotoprogressivejpeg/2019/11/24/non_una_di_meno_non_un_grado_in_pi_in_questa_rivolta_la_goccia_sei_tu_uno_degli_slogan-722-446-870931.jpg?bgcolor=202020"/>
          <figcaption>"Non una di meno, non un grado in più, in questa rivolta la goccia sei tu", uno degli slogan</figcaption>
        </figure>
        <figure>
          <img src="https://www.unionesarda.it/foto/previewfotoprogressivejpeg/2019/11/24/un_momento_della_manifestazione-722-446-870932.jpg?bgcolor=202020"/>
          <figcaption>Un momento della manifestazione</figcaption>
        </figure>
        <figure>
          <img src="https://www.unionesarda.it/foto/previewfotoprogressivejpeg/2019/11/24/il_corteo_anche_in_difesa_dei_centri_antiviolenza_femministi_minacciati_da_sgomberi-722-446-870935.jpg?bgcolor=202020"/>
          <figcaption>Il corteo anche in difesa dei centri antiviolenza femministi minacciati da sgomberi</figcaption>
        </figure>
        <figure>
          <img src="https://www.unionesarda.it/foto/previewfotoprogressivejpeg/2019/11/24/tutte_le_foto_sono_ansa_antimian-722-446-870933.jpg?bgcolor=202020"/>
          <figcaption>(Tutte le foto sono Ansa - Antimiani)</figcaption>
        </figure>
      </slideshow>
      <p>"Non una di meno, non un grado in più, in questa rivolta la goccia sei tu", uno degli slogan urlati ieri dalle ragazze in corteo. Molte delle manifestanti hanno indossato le maschere delle "luchadoras", per difendere i centri antiviolenza femministi minacciati da sgomberi come la casa delle donne "Lucha Y Siesta" a Roma.</p>
      <p><b>GUALTIERI: "FONDI PER GLI ORFANI" - </b>Intanto, dal ministro dell'Economia Roberto Gualtieri è arrivato l'annuncio che è pronto il decreto per attivare il fondo per gli orfani di femminicidio.</p>
      <p>"I soldi - ha scritto il ministro su Twitter - non restituiscono l'affetto mancato ma con 12 milioni da lunedì finanzieremo borse di studio, spese mediche, formazione e inserimento al lavoro".</p>
      <p>"Bravo il ministro Gualtieri - ha commentato il ministro per le Pari Opportunità e la Famiglia Elena Bonetti - che ha mantenuto l'impegno assunto da subito dal nostro governo di rimediare a un ritardo non più procrastinabile". I fondi potrebbero aumentare "di ulteriori 15 milioni" se sarà accolto l'emendamento alla manovra della senatrice di Italia Viva Donatella Conzatti.</p>
      <p>(Unioneonline/D)</p>
    </article>
  </body>
</html>