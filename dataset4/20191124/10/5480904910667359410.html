<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nyt-nesplneny-slib-o-pande-aneb-ochlazeni-vztahu-ciny-a-cr/1824608?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T10:01:00+00:00"/>
    <meta property="og:title" content="NYT: Nesplněný slib o pandě aneb ochlazení vztahů Číny a ČR"/>
    <meta property="og:description" content="New York/Praha - Vývoj kolem sesterské smlouvy mezi Prahou a Pekingem ilustruje způsob, jakým Čína využívá hospodářskou sílu, aby dosáhla svých diplomatických cílů. V rozsáhlém článku, který v titulku píše o &quot;porušeném slibu&quot; dostat do pražské zoo vzácnou pandu, to napsal list The New York Times (NYT). Česko je podle něj jednou z těch menších zemí, kterým se Peking dvoří nejagresivněji."/>
  </head>
  <body>
    <article>
      <h1>NYT: Nesplněný slib o pandě aneb ochlazení vztahů Číny a ČR</h1>
      <address><time datetime="2019-11-24T10:01:00+00:00">24 Nov 2019, 10:01</time> by <a rel="author" href="http://www.ctk.cz/" target="_blank">ČTK</a></address>
      <p>New York/Praha - Vývoj kolem sesterské smlouvy mezi Prahou a Pekingem ilustruje způsob, jakým Čína využívá hospodářskou sílu, aby dosáhla svých diplomatických cílů. V rozsáhlém <a href="https://www.nytimes.com/2019/11/23/world/europe/china-prague-taiwan.html?auth=login-email&amp;fbclid=IwAR3XxsRAsF_QnOSNA5omotXer1rU5-IWCzsygtQ7HbBk37LeWWYzbWeV3ec&amp;login=email">článku</a>, který v titulku píše o "porušeném slibu" dostat do pražské zoo vzácnou pandu, to napsal list The New York Times (NYT). Česko je podle něj jednou z těch menších zemí, kterým se Peking dvoří nejagresivněji.</p>
      <p>The New York Times se v článku věnuje především událostem, které následovaly poté, co pražský primátor Zdeněk Hřib začal usilovat o vyškrtnutí klauzule o uznání jedné Číny ze sesterské smlouvy mezi českou metropolí a čínským hlavním městem.</p>
      <p>Připomíná také incident z novoročního setkání primátora s diplomaty, ze kterého Hřib odmítl na výzvu čínského velvyslance vykázat tchajwanského diplomata. Tento incident podle NYT stál na počátku vývoje, "který může napáchat trvalé škody na česko-čínských vztazích".</p>
      <p>Neshody mezi pražskou radnicí a Pekingem podle NYT ilustrují, "jak Čína využívá hospodářské moci ve snaze dosáhnout svého v diplomatické oblasti". Reakcí na Hřibovu politiku byly podle amerického listu "hrozby a akce namířené proti institucím spojeným s městem".</p>
      <p>Podle amerického listu byla přitom před nástupem Hřiba na pražskou radnici situace v česko-čínských vztazích zcela odlišná. Deník připomíná, že Prahu v roce 2016 navštívil na pozvání "populistického" prezidenta Miloše Zemana dokonce čínský prezident Si Ťin-pching. Užší vztahy s Čínou měly podle NYT přinést Česku investice. "Po třech letech se většina (slibovaných) investic neuskutečnila," napsal list a připomněl, že ani slibovaná panda se novou atrakcí pražské zoo nestala.</p>
      <p>Nejvíce podle NYT z úzkých vztahů Česka s Čínou profitovala investiční skupina PPF nejbohatšího Čecha Petra Kellnera. Připomíná v této souvislosti smlouvu, kterou uzavřela před časem Univerzita Karlova s firmou Home Credit ze skupiny PPF. Firma má silné zastoupení i v Číně. Smlouva, od které univerzita po kritice odstoupila, obsahovala závazek, že se smluvní strany "zavazují zdržet... všeho, co by mohlo poškodit (jejich) dobré jméno a pověst". Podle NYT to prakticky znamenalo zajistit, "aby Čína byla šťastná".</p>
    </article>
  </body>
</html>