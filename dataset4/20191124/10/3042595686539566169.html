<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/her-ligger-fisken-igjen---smertefullt/71849685"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T10:34:55+00:00"/>
    <meta property="og:title" content="Her ligger fisken igjen: - Smertefullt"/>
    <meta property="og:description" content="Da Bymiljøetaten begynte å tappe dammen for vann oppdaget de den ulovlige utsettingen."/>
  </head>
  <body>
    <article>
      <h1>Her ligger fisken igjen: - Smertefullt</h1>
      <h2>Da Bymiljøetaten begynte å tappe dammen for vann oppdaget de den ulovlige utsettingen.</h2>
      <address><time datetime="2019-11-24T10:34:55+00:00">24 Nov 2019, 10:34</time> by <a rel="author">Amanda Nordhagen Walnum</a></address>
      <p>Observante forbipasserende ved vannspeilet i Middelalderparken i ble fredag møtt av et trist syn:</p>
      <p>
        <b>Vannspeilet har blitt tømt, og i en liten vannpytt ligger flere småfisk og spreller, mens andre ligger helt stille - tilsynelatende døde.</b>
      </p>
      <p>- Så vidt jeg vet startet tømmingen rett før eller i løpet av helgen som var, sier Terje Laskemoen ved Bymiljøetaten til Dagbladet.</p>
      <p>Han forklarer at det kan ta tid å tømme et slikt vannspeil.</p>
      <p>- Det finnes nok ingen «propp» i bunnen av dammen, slik at det danner seg «pytter» i bunnen når vannet i stor grad har blitt tappet ned.</p>
      <figure>
        <img src="https://www.dagbladet.no/images/71850667.jpg?imageId=71850667&amp;width=1024&amp;height=615"/>
        <figcaption><b>VANNSPEIL:</b> Vannspeilet har blitt tømt på grunn av bygging av et renseanlegg og en overvannsledning for overflatevann. Foto: Gunnar Thorenfeldt / Dagbladet Vis mer</figcaption>
      </figure>
      <h3>- Ulovlig</h3>
      <p>Årsaken til dette er byggingen av et renseanlegg og en overvannsledning for overflatevann fra Bispegata. Laskemoen forklarer at de er avhengige av å grave under dammen.</p>
      <p>- Samtidig ser kulturetaten, som forvalter Middelalderparken, sitt snitt til å rense dammen for mudder nå som den tappes. Så har man oppdaget at folk har satt ut fisk i denne dammen, noe som er ulovlig.</p>
      <p>Dammen ble laget i 1999/2000. Den gang ble det satt ut store koikarper der. De ble etter hvert samlet inn og flyttet til Bergen akvarium. Så har noen valgt å sette ut ukjente fiskearter i vannspeilet.</p>
      <p>- Vi har fått noen meldinger om det, men har ikke gjort noe aktivt med det. Det finnes ulike måter å avlive fisken på, men det har vært dramatiske tiltak vi ikke har vurdert som aktuelle, sier han.</p>
      <p>
        <b>Laskemoen forklarer videre at det var en stor overraskelse at det var såpass mye fisk i dammen.</b>
      </p>
      <figure>
        <img src="https://www.dagbladet.no/images/71850665.jpg?imageId=71850665&amp;width=1024&amp;height=615"/>
        <figcaption><b>FISK:</b> Her ligger det igjen fisk som ukjente personer har dumpet i vannspeilet. Foto: Gunnar Thorenfeldt / Dagbladet Vis mer</figcaption>
      </figure>
      <h3>Skal avlives</h3>
      <p>At fisken nå ligger og spreller i vannpytter der vannspeilet en gang var, sier Laskemoen er uheldig.</p>
      <p>- Jeg har snakket med de som holder på med prosjektet i dag. De må fange fiskene og avlive dem så humant som mulig. Dette strider med god dyrevelferd.</p>
      <p>Å flytte fiskene over til en annen lokalitet er uaktuelt, spesielt fordi man ikke har noen kunnskap om eventuelle sykdommer eller parasitter de kan føre med seg.</p>
      <p>
        <b>Ifølge Laskemoen er dette et generelt problem over hele landet, men spesielt i Oslo: Folk flytter fisk til dammer hvor det normalt er fisketomt.</b>
      </p>
      <p>Dette kan være både gullfisk eller koifisk som har blitt for store for hagedammen eller akvariet, eller naturlige norske arter fra andre vann og tjern.</p>
      <p>- Det er et problem. Spesielt der det er frosk og amfibier, som trives best uten fisk. Noen slipper også ut en spesifikk fiskeart de vil fiske etter. Folk lager sitt eget fiskevann.</p>
      <p>Hvem som gjør dette, forblir som regel et mysterium. Det er vanskelig og sjeldent å få bekreftet hvem som står bak slikt, forteller Laskemoen.</p>
      <h3>- Smertefullt</h3>
      <p>- Fisk føler smerte på lik linje som deg og meg. Å ligge slik i et miljø som er uegnet, det er smertefullt og de bør avlives, eller flyttes dersom det er mulig og de ikke allerede har tatt skade. Heldigvis er kommunen på saken, sier Åshild Roaldset, daglig leder i Dyrebeskyttelsen Norge.</p>
      <p>Hun forsikrer at Dyrebeskyttelsen Norge har inntrykk av at Oslo kommune er at kommunen har en sunn forvaltning av vilt i byen.</p>
      <p>Roaldset anbefaler ikke folk å sette dyr ut i naturen selv.</p>
      <p>
        <b>- Det er sikkert med god intensjon, men man bør høre med kommunen om det er en god idé.</b>
      </p>
      <p>Dyrebeskyttelsen Norge har opplevd tilfeller av at folk også har satt vannskilpadder ut i fjorden.</p>
      <p>- De setter arter ut på steder hvor de ikke kan leve. Å hensette dyr i hjelpeløs tilstand er ulovlig. Dessverre har dyr som ikke er ID-merket i praksis ingen rettsvern.</p>
      <p>- Det framstår ikke som en god ide å gjøre dette. Det kan fort bli til dyretragedie, avslutter hun.</p>
    </article>
  </body>
</html>