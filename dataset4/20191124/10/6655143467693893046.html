<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/prato/cronaca/muore-dopo-dimissioni-esposto-1.4902758"/>
    <meta property="og:site_name" content="La Nazione"/>
    <meta property="article:published_time" content="2019-11-24T10:57:00+00:00"/>
    <meta property="og:title" content="Investito da auto, dimesso dall'ospedale: muore dopo due giorni. Esposto in Procura"/>
    <meta property="og:description" content="Storico commerciante e volontari o di Vaiano trovato senza vita dalla moglie. Aveva lasciato l’ospedale giovedì dopo un incidente"/>
  </head>
  <body>
    <article>
      <h1>Investito da auto, dimesso dall'ospedale: muore dopo due giorni. Esposto in Procura</h1>
      <address><time datetime="2019-11-24T10:57:00+00:00">24 Nov 2019, 10:57</time> by <a rel="author">NICOLA PICCONI</a></address>
      <p>Vaiano (Prato), 24 novembre 2019 - <b>Investito lunedì</b> scorso, dimesso dall’ospedale Santo Stefano giovedì,<b> trovato morto</b> ieri mattina, sabato 23 novembre, nel suo letto dalla moglie dopo 36 ore dal ritorno a casa. Vaiano vive una tragedia. Davanti all’abitazione della vittima, ieri, due pattuglie dei carabinieri ed il medico legale. <b>Raffaele Vecchiarino Montini</b>, conosciuto come <b>Lello </b>dall’intera comunità, è scomparso improvvisamente all’età di 73 anni lasciando un vuoto incolmabile fra le tante persone che non hanno mancato di dimostrare il proprio affetto appena appresa la notizia.</p>
      <p><b>La famiglia ha</b> presentato un esposto ai carabinieri per cercare di capire le cause del decesso. Adesso sarà il sostituto procuratore Laura Canovai a coordinare le indagini con lo scopo di accertare eventuali responsabilità. Montini era rimasto coinvolto in un incidente stradale lunedì pomeriggio intorno alle 17.45, quando era stato investito da un’auto all’altezza del bar Galardi in viale Fratelli Rosselli a Vaiano, mentre attraversava la strada. Il ferito era stato trasportato al pronto soccorso del Santo Stefano dalla Misericordia di Vaiano. Sul posto erano intervenuti anche i carabinieri e la municipale per i rilievi del caso. Anche la dinamica dell’incidente è ancora in fase di accertamento.</p>
      <p><b>Ieri, purtroppo</b> , Vaiano ha dovuto però fare i conti con una tragedia tanto improvvisa quanto devastante. Un susseguirsi di chiamate e post nei vari gruppi di WhatsApp e su Facebook hanno dato la triste notizia della morte di Lello. Eppure molti amici lo avevano sentito per telefono e su una chat poco dopo il ritorno a casa. In molti si sono chiesti come sia potuta precipitare in così breve tempo una situazione grave, ma che sembrava essere sotto controllo. Una domanda che la famiglia ha messo nero su bianco presentando un esposto.</p>
      <p><b>Lello era amato</b> davvero da tutti a <b>Vaiano</b>, anche se non era del paese. Era stato adottato non solo dalla famiglia, ma anche da tutta la comunità che lo custodiva come un tesoro. Era stato il «bottegaio» di Vaiano nel vecchio alimentari di via Braga, rimasto aperto fino agli anni ’70. Molto attivo tra le associazioni e nel volontariato, dopo l’esperienza in negozio aveva lavorato anche nel tessile per conto terzi e come commerciante. <br/>«Si tratta di una perdita immensa quanto improvvisa – ha dichiarato il sindaco di Vaiano, Primo Bosi – Ieri (venerdì ndr), mi aveva scritto che era tornato a casa. Non immaginavo potesse andare così. Era una persona sempre presente, sempre disponibile durante le manifestazioni. Aveva capacità innate di fare gruppo e coesione sociale. Era un grande appassionato di cucina ed aveva un modo di fare unico, molto attivo. Aveva davvero lo spirito della comunità». Ed era proprio così, Lello non si fermava davanti ad una sola associazione. Era come se volesse regalare qualcosa a tutti con la sua generosità e passione per il territorio. Presidente dell’Astac «era stato promotore dei carretti – raccontano gli amici, Andrea Boanini e Franco Mengoni –. Non solo. Era stato presente insieme a noi proprio per la sua passione della cucina durante la scorsa manifestazione Calici Divini». Raffaele oltre alla moglie Sabina, lascia anche il figlio Enrico e la figlia Raffaela. <br/><b>A ricordarlo</b> anche il gruppo over 50, fra i tanti con i quali aveva collaborato: «Lo ricordo con affetto – commenta il presidente, Andrea Neri –, ma soprattutto come amico di una vita. Sono cresciuto con il negozio vicino. L’ho conosciuto quando ero un bambino e lui si può dire un giovanotto. Conosco bene la sua famiglia. La sua scomparsa ci ha colpito duramente». Un pensiero arriva, infine, anche da Matteo Grazzini, ex assessore dello sport di Prato, adesso all’opposizione a Vaiano ed amico di Lello: «Era molto attivo in ambito sportivo e sociale. Era stato dirigente calcistico della squadra di calcio della Badia. Amava inoltre seguire il Las Vegas. Amava molto il calcio».<br/>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>