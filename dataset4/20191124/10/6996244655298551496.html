<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709699"/>
    <meta property="og:site_name" content="ישראל היום"/>
    <meta property="article:published_time" content="2019-11-24T10:22:43+00:00"/>
    <meta property="og:title" content="במקום רוקח: שירות תרופות עד הבית"/>
    <meta property="og:description" content="בריאות"/>
  </head>
  <body>
    <article>
      <h1>במקום רוקח: שירות תרופות עד הבית</h1>
      <h2>לא רק פגישות וירטואליות עם רופא - שירות חדש יאפשר להתייעץ עם רוקח אונליין ולהזמין תרופות עד הבית • הסוף לתורים בבתי המרקחת?</h2>
      <address><time datetime="2019-11-24T10:22:43+00:00">24 Nov 2019, 10:22</time> by <a rel="author" href="https://www.israelhayom.co.il/writer_articles?tid=1299" target="_blank">מיטל יסעור בית-אור</a></address>
      <p>על רקע המחסור החמור ברוקחים, שמוערך כיום ב-400 עד 1,000 רוקחים שחסרים בבתי מרקחת ברחבי הארץ, מושק היום (ראשון) שירות ייחודי ללקוחות - "תרופות עד הבית". </p>
      <p>מדובר בשירות שמעניקה קופת חולים לאומית, אשר תהיה הראשונה לספק את השירות  לכלל מבוטחיה. לאחרונה גם רשת סופר פארם החלה במתן ייעוץ רוקחי טלפוני, אך השירות ניתן רק למבוטחי מכבי ובצורה חלקית וניסיונית ולא לכלל המבוטחים בקופה. </p>
      <p>במסגרת השירות, מבוטחים יוכלו לקבל תרופות מרשם תוך 48 שעות לביתם בעלות של 9 שקלים בלבד. השירות כבר החל בערים אשדוד אשקלון וגן יבנה, בהם מרוכזים כעשירית ממבוטחי הקופה. השבוע יתרחב השירות גם לראשון לציון, בת ים, חולון ורחובות.    </p>
      <p>הצפי שעד סוף הרבעון הראשון של 2020 יקיף השירות את כל מבוטחי הקופה הקטנה בישראל (כ-710 אלף מבוטחים). </p>
      <figure>
        <img src="https://www.israelhayom.co.il/sites/default/files/u102543/getty-5464341.jpg"/>
      </figure>
      <p>
        <b>נתראה בוידאו-צאט. מהפכה בשירות הרוקחות // צילום אילוסטרציה:  GettyImages</b>
      </p>
      <p>פריצת הדרך שאפשרה את מתן השירות הייתה הנחיית משרד הבריאות, <a href="https://www.israelhayom.co.il/article/663915">שפורסמה לראשונה ב"ישראל היום</a>", לאפשר יעוץ טלפוני או וידאו צ'אט עם רוקח, כך שניתן יהיה למכור תרופות מרחוק. גם בשירות החדש כל הזמנת תרופה תלווה בשיחת טלפון. </p>
      <p>השירות יינתן על ידי חברה בשם "בלה פארם", שמחצית ממניותיה נרכשה לאחרונה על ידי רשת BE של שופרסל, והוא יאפשר למבוטחי לאומית לקבל תרופות מרשם בלי לצאת מהבית ובלי לבזבז זמן בהמתנה בבית מרקחת, ויסייע לאנשים מוגבלים בתנועה. התרופות יימכרו במחיר זהה למחיר בבית המרקחת.</p>
      <p>מנתונים שמציגים בלאומית עולה כי 65% ממבוטחי הקופה משתמשים בשירותים הדיגיטליים, 76% מהממשקים עם רופאי המשפחה והילדים נעשים באמצעות שירות דיגיטלי. עוד עולה מהנתונים ש-11% מהמפגשים עם רופא בקופה הם מפגשים דיגיטליים, שחוסכים זמן וטרחה ללקוחות.  </p>
      <p>בין השירותים הדיגיטליים שניתנים: שיחה עם רופא בווידאו-צ'אט, קבלת החזרים כספיים בצילום הקבלות והפקה עצמית של טופס 17. </p>
      <p>"השירות החדש לקבלת תרופות עד הבית מאפשר לנו 'לסגור מעגל' בשירות הדיגיטלי, החל מזימון תור באפליקציה, ביקור וירטואלי אצל הרופא, קבלת הפניות או מרשמים וכעת גם קבלת התרופות עד הבית", אומר ניסים אלון מנכ"ל לאומית שירותי בריאות. </p>
      <p>עוד הוא מוסיף: "כמות השימושים ההולכים וגדלים של הלקוחות בשירותים הדיגיטליים מוכיחה שהמהפכה נעשתה".  </p>
    </article>
  </body>
</html>