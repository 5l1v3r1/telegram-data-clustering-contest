<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.panorama.it/musica/freddie-mercury-le-10-canzoni-soliste-piu-belle-e-famose/"/>
    <meta property="og:site_name" content="Panorama"/>
    <meta property="article:published_time" content="2019-11-24T10:04:43+00:00"/>
    <meta property="og:title" content="Freddie Mercury: le 10 canzoni soliste più belle"/>
    <meta property="og:description" content="La prematura scomparsa del frontman dei Queen, morto il 24 novembre del 1991, ha lasciato un vuoto incolmabile nel mondo della musica."/>
  </head>
  <body>
    <article>
      <h1>Freddie Mercury: le 10 canzoni soliste più belle</h1>
      <h2>La prematura scomparsa del frontman dei Queen, morto il 24 novembre del 1991, ha lasciato un vuoto incolmabile nel mondo della musica.</h2>
      <address><time datetime="2019-11-24T10:04:43+00:00">24 Nov 2019, 10:04</time> by <a rel="author">Gabriele Antonucci</a></address>
      <slideshow>
        <figure>
          <img src="https://www.panorama.it/wp-content/uploads/2015/03/freddie_and_brian_b_copy-1000x600.jpg"/>
          <figcaption>1/3 Freddie Mercury e Brian May Credits: Ufficio Stampa Universal Music</figcaption>
        </figure>
        <figure>
          <img src="https://www.panorama.it/wp-content/uploads/2015/11/Freddie-Mercury-1000x600.jpg"/>
          <figcaption>2/3 Freddie Mercury Credits: Ufficio Stampa Universal Music</figcaption>
        </figure>
        <figure>
          <img src="https://www.panorama.it/wp-content/uploads/2019/09/Andrea-Poeta-01-1000x600.jpg"/>
          <figcaption>3/3 un particolare ritratto di Freddie Mercury, donato dall’artista Andrea Poeta di Fabriano alla Mercury Trust Foundation Credits: Ufficio stampa HRC</figcaption>
        </figure>
      </slideshow>
      <p>Il brand <a href="https://www.panorama.it/musica/queen-concerti-2018-bohemian-rhapsody-film-will-rock-musical/">Queen</a> è ancora oggi uno dei più forti e più amati dagli appassionati del rock, come confermano i concerti sold out in tutto il mondo, il musical campione d’incassi <a href="https://www.panorama.it/musica/queen-concerti-2018-bohemian-rhapsody-film-will-rock-musical/">We will rock you</a> e il film <a href="https://www.panorama.it/musica/queen-bohemiam-rhapsody-tutto-sulla-colonna-sonora-del-film/">Bohemian Rhapsody</a>,il film musicale più visto di sempre.</p>
      <p>
        <b>Se fosse ancora vivo, oggi Freddie Mercury, nato a Zanzibar il 5 settembre 1946, sarebbe un distinto signore di 73 anni.</b>
      </p>
      <p><i>“Di certo non ho alcuna aspirazione di vivere fino a settant’anni... sarebbe così noioso"</i>, ha dichiarato profeticamente in una sua intervista, come se già intuisse che <b>la sua vita si sarebbe interrotta molto prima, a soli 45 anni, stroncato dall’Aids il 24 novembre del 1991, 28 anni fa.</b></p>
      <p>Il 22 novembre Freddie Mercury aveva convocato nella sua casa di Earls Court il manager dei Queen, Jim Beach per redigere un comunicato ufficiale, che verrà consegnato alla stampa il giorno successivo.</p>
      <p>
        <i>"Desidero confermare che sono risultato positivo al virus dell'HIV e di aver contratto l'AIDS. Ho ritenuto opportuno tenere riservata questa informazione fino a questo momento al fine di proteggere la privacy di quanti mi circondano. Tuttavia è arrivato il momento che i miei amici e i miei fan in tutto il mondo conoscano la verità e spero che tutti si uniranno a me, ai dottori che mi seguono e a quelli del mondo intero nella lotta contro questa terribile malattia".</i>
      </p>
      <p>Impossibile sostituire <b>un cantante con una voce unica, un carisma straordinario e una presenza scenica così forte e teatrale</b> come quella di Mercury, anche se i Queen sono da alcuni anni nuovamente in tour con Adam Lambert come guest artist.</p>
      <p>Freddie ha rappresentato come pochi altri l’archetipo del frontman, che non è semplicemente un cantante che si limita a eseguire nel modo migliore una canzone, ma un vero e proprio catalizzatore di energia, la miccia che incendia un intero stadio con il suo carisma e con la sua presenza scenica.</p>
      <p><b>La voce di Farrokh Bulsara, vero nome di <a href="https://www.panorama.it/musica/freddie-mercury-le-10-cose-da-sapere/">Freddie Mercury</a>, era potente, espressiva, emozionante, in grado di volare alto come poche altre</b> e di dare lustro anche alle canzoni meno brillanti del repertorio dei Queen.</p>
      <p>Non c’è dubbio che la musica del quartetto inglese suonasse talvolta epica, pomposa e un po’kitsch, ma quello che, per altri gruppi, potrebbe risultare un difetto veniva trasformato dalla magica voce del demiurgo Mercury in oro.</p>
      <p>Chi non si è emozionato almeno una volta nell’ ascoltare le epiche note di <i>We are the champions</i> come commento sonoro di un’impresa sportiva?</p>
      <p>Chi non è rimasto incantato dalla singolare commistione tra rock e opera di <i>Bohemian rhapsody</i>, da alcuni considerata la migliore canzone di musica leggera di sempre?</p>
      <p>Chi non ha mai ballato con l’irresistibile groove di <i>Another ones bites the dust,</i> scandito dal leggendario giro di basso di John Deacon?</p>
      <p>Chi non è mai stato attraversato da un brivido sulla schiena mentre ascoltava brani ricchi di pathos come<i> Love of my life, The show must go on </i>e<i> Who wants to live forever</i>?.</p>
      <p><a href="https://www.panorama.it/musica/freddie-mercury-70-anni-le-30-frasi-piu-belle-del-cantante-dei-queen/">Freddie</a> riusciva a essere credibile e regale anche nei suoi look più improbabili, mettendo il suo istrionismo al servizio dello spettacolo.</p>
      <p>Dopo i travestimenti ultrakitsch degli anni Settanta in puro stile glam e i capelli lunghi, a partire dagli anni Ottanta il cantante ha trovato il look che è diventato il suo marchio di fabbrica nei concerti, entrando prepotentemente nell’immaginario collettivo.</p>
      <p>Capelli cortissimi, baffi alla Clark Gable, petto nudo coperto talvolta dalla stola regale o dalla bandiera inglese, pantaloni e scarpe bianche, il microfono impugnato come uno scettro, quasi a ribadire:loro sono i Queen, io sono il Re.</p>
      <p><b>L’ultima apparizione sul palco del cantante di Zanzibar risale all’8 ottobre 1988 con il soprano Montserrat Caballé per promuovere l’album <i>Barcelona</i></b>. Cantarono tre pezzi: <i>How Can I Go on?, The Golden Boy </i>e<i> Barcelona.</i></p>
      <p>Da lì a poco la scoperta della sieropositività, il lento declino fisico, che non gli ha impedito, però, di lasciare un ultimo, straordinario testamento della sua arte nell’album <i>Innunedo</i>, con la cupa <i>The show must go on</i> che suona come il suo estremo saluto.</p>
      <h3>I brani solisti più belli</h3>
      <p>Al di là di tutto, quello che resta di una band o di un artista sono le canzoni, non gli esercizi di stile fini a se stessi che, magari, strappano l’applauso ma che non scaldano il cuore e di cui, nella memoria collettiva, non resta traccia.</p>
      <p>Vogliamo celebrare i 28 anni dalla scomparsa dell'indimenticabile frontman <b>con le 10 canzoni soliste più belle di Freddie Mercury</b>, meno conosciute, ma non per questo meno interessanti rispetto ai <a href="https://www.panorama.it/musica/freddie-mercury-25-anni-senza-le-20-canzoni-piu-belle-e-famose-dei-queen/">successi dei Queen.</a>, recentemente raccolte nel cofanetto <a href="https://www.panorama.it/musica/freddie-mercury-never-boring-il-boxset-definitivo-della-sua-musica-senza-i-queen/">Never Boring</a>.</p>
      <p>
        <b>1) I Was Born to Love You (Mr. Bad Guy, 1985)</b>
      </p>
      <figure>
        <iframe src="https://www.youtube.com/embed/vNhhAEupU4g" width="640" height="360" data-service="Youtube" scrolling="no"/>
      </figure>
      <p>
        <b>2) Made in Heaven (Mr. Bad Guy, 1985)</b>
      </p>
      <figure>
        <iframe src="https://www.youtube.com/embed/vBCTasRgFqo" width="640" height="360" data-service="Youtube" scrolling="no"/>
      </figure>
      <p>
        <b>3) Living on My Own (Mr. Bad Guy, 1985)</b>
      </p>
      <figure>
        <iframe src="https://www.youtube.com/embed/o-urnGgFs4k" width="640" height="360" data-service="Youtube" scrolling="no"/>
      </figure>
      <p>
        <b>4) Love Me Like There's No Tomorrow (Mr. Bad Guy, 1985)</b>
      </p>
      <figure>
        <iframe src="https://www.youtube.com/embed/gwfF8EabZ78" width="640" height="360" data-service="Youtube" scrolling="no"/>
      </figure>
      <p>
        <b>5) Time (singolo, 1986)</b>
      </p>
      <figure>
        <iframe src="https://www.youtube.com/embed/IA1kFkEOEqo" width="640" height="360" data-service="Youtube" scrolling="no"/>
      </figure>
      <p>
        <b>6) The Great Pretender (singolo, 1987)</b>
      </p>
      <figure>
        <iframe src="https://www.youtube.com/embed/mLRjFWDGs1g" width="640" height="360" data-service="Youtube" scrolling="no"/>
      </figure>
      <p>
        <b>7) Barcelona (con Montserrat Caballé) (Barcelona, 1987)</b>
      </p>
      <figure>
        <iframe src="https://www.youtube.com/embed/q0wdxj8-mAU" width="640" height="360" data-service="Youtube" scrolling="no"/>
      </figure>
      <p>
        <b>8) The Golden Boy (con Montserrat Caballé) (Barcelona, 1987)</b>
      </p>
      <figure>
        <iframe src="https://www.youtube.com/embed/OPizyP4x30I" width="640" height="360" data-service="Youtube" scrolling="no"/>
      </figure>
      <p>
        <b>9) How Can I Go On (con Montserrat Caballé) (Barcelona, 1987)</b>
      </p>
      <figure>
        <iframe src="https://www.youtube.com/embed/akdAvg8SO1A" width="640" height="360" data-service="Youtube" scrolling="no"/>
      </figure>
      <p>
        <b>10) In my defence (singolo, 1992)</b>
      </p>
      <figure>
        <iframe src="https://www.youtube.com/embed/44eEOAEC5z8" width="640" height="360" data-service="Youtube" scrolling="no"/>
      </figure>
      <p>© Riproduzione Riservata</p>
    </article>
  </body>
</html>