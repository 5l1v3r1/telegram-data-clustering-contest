<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/alegeri-prezidentiale-2019/ce-scrie-presa-internationala-despre-al-doilea-tur-al-alegerilor-din-romania.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-24T10:44:00+00:00"/>
    <meta property="og:title" content="Ce scrie presa internațională despre al doilea tur al alegerilor din România"/>
    <meta property="og:description" content="Președintele pro-european al României se îndreaptă spre al doilea mandat, în care speră să consolideze statul de drept, relatează agențiile de presă Reuters și France Presse."/>
  </head>
  <body>
    <article>
      <h1>Ce scrie presa internațională despre al doilea tur al alegerilor din România</h1>
      <h2>Președintele pro-european al României se îndreaptă spre al doilea mandat, în care speră să consolideze statul de drept, relatează agențiile de presă Reuters și France Presse.</h2>
      <address>
        <time datetime="2019-11-24T10:44:00+00:00">24 Nov 2019, 10:44</time>
      </address>
      <p>Românii își votează duminică viitorul președinte, <i>„favorit pentru al doilea mandat fiind președintele Klaus Iohannis, care a pledat pentru reluarea unei reforme judiciare încetinite de guvernele Social-Democrate (PSD)”</i>, scrie <a href="https://www.reuters.com/article/us-romania-election-president-idUSKBN1XY00U?fbclid=IwAR2lV-5KpCaTooxlK-8gEVe17n4_JYv3-zOL5Pz-iqrzwI43QNgwV7JefIE">Reuters</a>.</p>
      <p>Sub o succesiune de guverne PSD, România a încetinit implementarea măsurilor anticorupție și a slăbit independența sistemului judiciar. Alături de Polonia și Ungaria, și ele foste state comuniste, a fost criticată dur de Bruxelles, menționează agenția de presă britanică.</p>
      <p>Klaus Iohannis a fost văzut de către aliații vestici și Uniunea Europeană drept <i>„protectorul statului de drept”</i>, conform Reuters.</p>
      <p><i>„Președintele pro-european al României se îndreaptă spre un al doilea mandat”</i>, în, scrie <a href="https://www.afp.com/en/news/3954/romanias-pro-eu-president-set-re-election-doc-1mh3h53">AFP</a>.</p>
      <p>În urma votului de duminică, alegătorii români<i> „sunt așteptați să îi mai ofere un mandat lui Iohannis, confirmand astfel traiectoria pro-europeană a statului membru UE”</i>, menționează agenția de presă franceză.</p>
      <p>De asemenea, analiștii consultați de AFP consideră că alegătorii români care au susținut alți candidați în turul întâi se vor reorienta spre Klaus Iohannis, în contextul<i> „disprețului la adresa PSD pentru reformele judiciare controversate”</i>.</p>
      <p><i>„Partidul de stânga este văzut ca un successor al elitei care a dominat țara înainte de căderea comunismului, în 1989, și este acuzat că întreține corupția în rândurile sale”</i>, notează AFP.</p>
      <p>Publicația germană <a href="https://www.dw.com/en/romania-seeking-a-return-to-normality/a-51380802">Deutsche Welle</a> descrie procesul electoral de duminică drept <i>„România: Urmărind reîntoarcerea la normalitate”.</i></p>
      <p>DW scrie despre <i>„campania de defăimare lansată de mașina de propagandă de stânga” </i>față de Iohannis, bazată pe faptul că face parte din minoritatea sașilor din Transilvania și că aparține bisericii evanghelice luterane.</p>
      <p><i>„Au spus că nu este un român adevărat, că nu își poate iubi țara ca un adevărat patriot și că își vinde țara către Bruxelles și Berlin”</i>, menționează DW despre PSD.</p>
      <p>Sursa: AFP Reuters</p>
    </article>
  </body>
</html>