<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563053/katharismos-tis-plateias-syntagmatos-apo-tis-tsichles"/>
    <meta property="og:site_name" content="NOOZ."/>
    <meta property="article:published_time" content="2019-11-24T10:22:00+00:00"/>
    <meta property="og:title" content="Καθαρισμός της πλατείας Συντάγματος από... τις τσίχλες"/>
    <meta property="og:description" content="Με στόχο η ιστορικότερη πλατεία της πόλης των Αθηνών αλλά και ολόκληρης της χώρας να ξαναλάμψει από καθαριότητα και μάλιστα την περίοδο των εορτών των Χριστουγέννων, ο Δήμος Αθηναίων ξεκίνησε από χθες μια μεγάλη επιχείρηση που θα αναδείξει και πάλι το πλέον εμβληματικό τοπόσημο"/>
  </head>
  <body>
    <article>
      <h1>Καθαρισμός της πλατείας Συντάγματος από... τις τσίχλες</h1>
      <address>
        <time datetime="2019-11-24T10:22:00+00:00">24 Nov 2019, 10:22</time>
      </address>
      <p>
        <b>Με στόχο η ιστορικότερη πλατεία της πόλης των Αθηνών αλλά και ολόκληρης της χώρας να ξαναλάμψει από καθαριότητα και μάλιστα την περίοδο των εορτών των Χριστουγέννων, ο Δήμος Αθηναίων ξεκίνησε από χθες μια μεγάλη επιχείρηση που θα αναδείξει και πάλι το πλέον εμβληματικό τοπόσημο</b>
      </p>
      <p>Όπως αναφέρεται σε σχετική ανακοίνωση, «πρόκειται για μια συντονισμένη προσπάθεια καθαρισμού και ταυτόχρονα απολύμανσης της Πλατείας Συντάγματος και μάλιστα γίνεται για πρώτη φορά με τον πλέον οικολογικό τρόπο και με τη συνδυασμένη χρήση ζεστού νερού μεγάλης πίεσης και ατμού».</p>
      <p>Το πιο σημαντικό από τα προβλήματα που αντιμετωπίζουν τα συνεργεία που έχουν αναλάβει το έργο της καθαριότητας και απολύμανσης είναι οι χιλιάδες τσίχλες που δυστυχώς βρίσκονται κολλημένες στα μάρμαρα της πλατείας. Όπως σημειώνεται, με τη διαδικασία αυτή, που αναμένεται να έχει ολοκληρωθεί μέσα σε ένα δεκαήμερο, δίνεται η δυνατότητα να πλένεται και να απολυμαίνεται η πλατεία Συντάγματος χωρίς να φθείρονται και να "πληγώνονται" τα μάρμαρα τα οποία την καλύπτουν.</p>
      <p>Ο δήμαρχος Αθηναίων <b>Κώστας Μπακογιάννης</b>, ο οποίος βρέθηκε χθες το απόγευμα στη πλατεία Συντάγματος, έγραψε χαρακτηριστικά στον προσωπικό του λογαριασμό στο Facebook: «Δοκιμάζουμε κάτι καινούργιο στη Πλατεία Συντάγματος. Έπειτα από χρόνια, ειδικό πλύσιμο με νερό και ατμό. Από κάθε κολλημένη τσίχλα ξεχωριστά, μέχρι απολύμανση με σύγχρονο οικολογικό τρόπο. Δεν τα κάνει αόρατα, το αντίθετο. Η πλατεία στην καρδιά της Αθήνας, πιο ορατή, πιο καθαρή από ποτέ. Ετοιμαζόμαστε για τις γιορτές σε μία καθαρή πόλη».</p>
    </article>
  </body>
</html>