<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/libri/2019/11/23/ansa-pinocchio-il-successo-a-193-anni-da-nascita-di-collodi_7c9d4166-9b87-4539-a1e3-1fe171cd807b.html"/>
    <meta property="og:site_name" content="ANSA.it"/>
    <meta property="article:published_time" content="2019-11-24T10:46:45+00:00"/>
    <meta property="og:title" content="Pinocchio, il successo a 193 anni dalla nascita di Collodi"/>
    <meta property="og:description" content="Il burattino protagonista del film di Garrone, mostre, premi, libri (ANSA)"/>
  </head>
  <body>
    <article>
      <h1>Pinocchio, il successo a 193 anni dalla nascita di Collodi</h1>
      <h2>Burattino protagonista del film di Garrone, mostre, premi, libri</h2>
      <address><time datetime="2019-11-24T10:46:45+00:00">24 Nov 2019, 10:46</time> by <a rel="author">Mauretta Capuano</a></address>
      <slideshow>
        <figure>
          <img src="http://www.ansa.it/webimages/img_700/2011/11/26/a11a95bb19d3830dcc151ddb10d91bc6_917465.jpg"/>
          <figcaption>' PINOCCHIO '<cite>RIPRODUZIONE RISERVATA © Copyright ANSA/ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2010/5/18/22038f42f7f1441e94f17930ef00060b_184173.jpg"/>
          <figcaption>PINOCCHIO<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2009/2/17/be82ea5deeeb988832017e8550254db8.jpg"/>
          <figcaption>Pinocchio<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/22/072b4a2b80e4e939fc2b27abc8493ce7.jpg"/>
          <figcaption>
            <cite>RIPRODUZIONE RISERVATA © Copyright ANSA</cite>
          </figcaption>
        </figure>
        <figure>
          <img src="http://www.ansa.it/webimages/img_700/2019/11/23/4e0a87191e91791a374fdb94f54ce655.jpg"/>
          <figcaption>
            <cite>RIPRODUZIONE RISERVATA © Copyright ANSA</cite>
          </figcaption>
        </figure>
      </slideshow>
      <p>Comparso per la prima volta nel 1881 sul 'Giornale per i Bambini', Pinocchio, il più amato burattino di legno del mondo non smette di affascinare giovani e adulti e sorprende ancora con i suoi aspetti più enigmatici. Le avventure della marionetta a cui si allunga il naso quando racconta una bugia, si preparano ad essere le grandi protagoniste del Natale 2019, con l'arrivo del nuovo film di Matteo Garrone, una grande mostra a Villa Bardini a Firenze, nuove edizioni editoriali e premi.<br/>    A quasi due secoli, per la precisione 193 anni, dalla nascita del suo autore, Carlo Collodi, pseudonimo del giornalista e scrittore Carlo Lorenzini, nato a Firenze il 24 novembre 1826, 'Le avventure di Pinocchio. Storia di un burattino', raccolte in volume nel 1883 con un immediato successo editoriale che segnò una svolta importante nella storia della letteratura dell'Ottocento, si confermano eterne e continuano ad attirare l'attenzione del mondo del cinema, dell'arte, del teatro e dei fumetti.<br/>    Collodi che per tre anni, fino al dicembre del 1886 fu direttore del Giornale per i Bambini, pioniere dei periodici italiani per ragazzi, morì, arrivato all'apice del successo, il 26 ottobre 1890, a un mese dal suo 64/o compleanno. Riuscì così a godersi l'immensa fortuna del suo burattino che ha il dono, dopo aver superato numerose prove, di diventare un vero bambino, soltanto per quattro anni.<br/>    Per l'anniversario della nascita di Collodi, domenica 24 novembre si può visitare, a ingresso gratuito, a Villa Bardini, la mostra 'Enigma Pinocchio. Da Giacometti a LaChapelle' , a cura di Lucia Fiaschi con Ambra Nepi. Aperta fino al 22 marzo 2020, è un viaggio nell'arte contemporaneo dedicata all'enigmatico burattino di legno con 45 opere - tra sculture, dipinti, foto e video lungo la fantasia e la creatività di artisti i più diversi, con opere di Munari, Giacomelli, LaChapelle, Ceroli, Paladino, Calder, Ontani, Toscani, Benigni. Tra questi Sam Havadtoy, con il suo 'Stalin con naso di Pinocchio' (2016), che lo ha utilizzato per criticare chi ha oppresso la sua infanzia in Ungheria; mentre il burattino di Francesco De Molfetta ha le fattezze di Hitler.<br/>    In libreria per Rizzoli 'Le avventure di Pinocchio' (Rizzoli, pp 392, euro 34,90), dipinte e scritte a mano da Marcello Jori in una nuova edizione del grande classico in cui il burattino coloratissimo è inserito in un affresco di vita irrequieta e stravagante. Tra le strenne 'Le avventure di Pinocchio' illustrate da Justine Brax (Rizzoli pp 152, euro 25).<br/>    Attesissimo, arriva in sala dal 19 dicembre 'Pinocchio' di Garrone con nel ruolo del burattino Federico Ielapi, in quello di Geppetto Roberto Benigni, che gli aveva dedicato un film nel 2002, Gigi Proietti in quello di Mangiafuoco e Rocco Papaleo nei panni del Il Gatto. Prodotto da Archimede, Rai Cinema, Jeremy Thomas in associazione con Hanway Films e Le Pacte, il film, sceneggiato dallo stesso Garrone con Massimo Ceccherini, che è anche nel cast nel ruolo della Volpe, il film ci fa ritrovare le emozioni che hanno vissuto intere generazioni.<br/>    Roberto Latini mette in scena 'Mangiafoco' con Pinocchio che, incuriosito dal Gran Teatro dei Burattini, vende l'abbecedario che tanti sacrifici era costato a Geppetto, per comprare il biglietto ed entrare a vedere lo spettacolo. La piece che ha debuttato il 21 novembre, in prima visione, alla Serra del Sole di Matera, con replica il 22; continua a Milano, al Teatro Studio Melato, con un mese di recite, da giovedì 28 novembre a domenica 22 dicembre.<br/>    Lunedì 25 novembre riceveranno il premio 'Pinocchio di Carlo Lorenzini 2019', tra le dieci personalità della società civile e militare - che si sono distinte in altrettante categorie, idealmente riconosciute in un personaggio della fiaba di Pinocchio - l'attore Giuseppe Pambieri, la Fiorentina calcio femminile e il maresciallo dei carabinieri Giuseppe Giangrande.<br/>    E tra gli appuntamenti organizzati dal l'Associazione culturale 'Pinocchio di Carlo Lorenzini' , domenica 24 novembre 'omaggio alla casa natale di Lorenzini e una conferenza dedicata al trentennale della caduta del muro di Berlino, con Pinocchio messaggero di Pace. Per le feste natalizie Pinocchio diventa un trenino che passa attraverso le scene del libro al Parco tematico di Rimini. (ANSA).<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>