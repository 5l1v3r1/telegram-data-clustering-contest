<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/top-09-pekarova-adamova-czernin_1911241010_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T10:10:00+00:00"/>
    <meta property="og:title" content="Předsedkyní TOP 09 se stala Pekarová Adamová. Pospíšil nebude ani řadovým místopředsedou"/>
    <meta property="og:description" content="Nová šéfka TOP 09 dostala ve volbě 96 hlasů, Czernin o 15 méně. Stala se čtvrtým předsedou nyní druhé nejmenší opoziční sněmovní strany. TOP 09 by měla vést i do voleb do sněmovny v roce 2021."/>
  </head>
  <body>
    <article>
      <h1>Předsedkyní TOP 09 se stala Pekarová Adamová. Pospíšil nebude ani řadovým místopředsedou</h1>
      <address><time datetime="2019-11-24T10:10:00+00:00">24 Nov 2019, 10:10</time> by <a rel="author">ČTK</a></address>
      <p>
        <b>Opoziční TOP 09 povede další dva roky poslankyně a dosavadní první místopředsedkyně Markéta Pekarová Adamová. Delegáti sněmu jí v nedělní volbě stranického předsedy dali přednost před senátorem a nynějším řadovým místopředsedou Tomášem Czerninem. Toho později zvolili 1. místopředsedou strany. Byl jediným kandidátem. Dosavadní lídr Jiří Pospíšil se ucházel o post řadového místopředsedy, ale neuspěl.</b>
      </p>
      <p>Pekarová Adamová vystřídala v čele TOP 09 europoslance Jiřího Pospíšila. Pospíšil se o předsednické křeslo znovu neucházel.</p>
      <figure>
        <iframe data-src="https://twitter.com/ZdenTra/status/1198531458933121026?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nová šéfka TOP 09 dostala ve volbě předsedy 96 hlasů, Czernin o 15 méně. Hlasovalo 178 delegátů, jeden lístek byl prázdný. Pekarová Adamová se stala čtvrtým předsedou nyní druhé nejmenší opoziční sněmovní strany. TOP 09 by měla vést i do příštích voleb do Sněmovny v roce 2021 a už příští rok do krajských a senátních voleb.</p>
      <p>Pekarová Adamová bývá řazena k liberálnějším politikům oproti Czerninovi, jehož orientace je konzervativnější. TOP 09 se jejím zvolením stala jedinou parlamentní stranou, v jejímž čele stojí žena.</p>
      <figure>
        <iframe data-src="https://twitter.com/anyuser/status/1198529301798424578" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Czernin obdržel ve volbě 1. místopředsedy 162 ze 176 hlasů. Čtveřice delegátů lístek neodevzdala, dalších deset bylo prázdných. Czenin poděkoval za silný mandát a řekl, že Pekarové Adamové bude oporou za každé situace. Vyzval členy TOP 09, aby „všichni táhli za jeden provaz“.</p>
      <figure>
        <iframe data-src="https://twitter.com/anyuser/status/1198539784186142720" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bývalý předseda strany Jiří Pospíšil nezískal pozici řadového místopředsedy TOP 09, post neobhájil ani Marek Ženíšek. Europoslance Pospíšila a někdejšího poslance Ženíška delegáti nezvolili navzdory tomu, že oba kandidáty podpořila nová předsedkyně TOP 09 Markéta Pekarová Adamová.</p>
      <p>Místopředsedy TOP 09 delegáti zvolili starostu Roztok u Prahy Jana Jakoba, předsedu karlovarské krajské organizace Lukáše Otyse, senátora Herberta Paveru a poslance a zastupitele Vlastimila Válka.</p>
      <p>Pavera obdržel 153 ze 177 hlasů, Jakob 118 hlasů, Válek 108 hlasů a Otys 106. Pospíšilovi dalo hlas 97 delegátů a Ženíškovi 64.</p>
      <p>V pozicích místopředsedů vedle Ženíška skončili Michal Kučera a Jan Vitula, kteří se o tato místa neucházeli.</p>
      <figure>
        <iframe data-src="https://twitter.com/anyuser/status/1198573636300484609" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Předsedové stran tzv. demokratického bloku Pekarové Adamové k nedělnímu zvolení poblahopřáli na twitteru. Uvedli, že ODS, lidovci i STAN hodlají s TOP 09 nadále spolupracovat.</p>
      <p>„Věřím, že spolupráce našich stran v Poslanecké sněmovně a Senátu bude pokračovat stejně tak úspěšně jako v minulých letech,“ blahopřál političce na twitteru předseda Občanské demokratické strany Petr Fiala.</p>
      <figure>
        <iframe data-src="https://twitter.com/anyuser/status/1198531688831356929" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Její zvolení ocenil i předseda hnutí Starostové a nezávislí (STAN) Vít Rakušan. „Tak jak jsem ji poznal za poslední dva roky ve sněmovně, můžu s klidným srdcem říci, že bude kolegům dobrou šéfkou. A TOP 09 pod jejím vedením partnerem pro další spolupráci demokratických stran,“ uvedl. Předseda Pirátů Ivan Bartoš vzkázal, že Pekarové Adamové přeje hodně sil v budoucí politické práci.</p>
      <figure>
        <iframe data-src="https://twitter.com/anyuser/status/1198529517561819136" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rezervovaněji se ke zvolení Pekarové Adamové do čela Top 09 vyjádřil předseda KSČM Vojtěch Filip. „Nezbývá, než pogratulovat. Patří ke slušnému vychování popřát, je však k čemu?“ dotázal se řečnicky. V projevech na sjezdu Top 09 podle něj zazněly nástiny programu, a tím je výzva pro pravici, aby se spojila proti premiérovi a těm, kteří se TOP 09 nelíbí, nevyjímaje KSČM.</p>
      <p>„Rozhodnutí občanů, vycházející z řádných voleb, je pro ně jen cár papíru. Diktát strany, která je na hranici volitelnosti do Poslanecké sněmovny, je neuvěřitelným příkladem nadutosti a nesoudnosti,“ uvedl Filip v tiskové zprávě.</p>
      <p>
        <b>Markéta Pekarová Adamová</b>
      </p>
      <ul>
        <li>Poslankyně a poslední dva roky první místopředsedkyně TOP 09 patří mezi výrazné tváře strany, do které vstoupila krátce po jejím vzniku v roce 2009. Ve sněmovně je místopředsedkyní poslaneckého klubu TOP 09 a také výboru pro sociální politiku, zasedá také ve výboru pro životní prostředí, podvýboru pro sociální služby a osoby zdravotně postižené, stálé komisi pro rodinu, rovné příležitosti a národnostní menšiny.</li>
        <li>Narodila se 2. října 1984 v Litomyšli, vystudovala andragogiku na Univerzitě Karlově a ekonomii a management v průmyslu na ČVUT. Pracovala v obchodním oddělení telekomunikačního operátora T-Mobile, mezi roky 2008 a 2010 působila v personální a vzdělávací agentuře. Jako dobrovolnice pomáhala v dětských domovech v Arménii a Maroku, pracovala s postiženými lidmi v Srbsku a spoluorganizuje dětské tábory a akce pro děti ze sociálně znevýhodněného prostředí v České republice.</li>
        <li>Do TOP 09 vstoupila v roce 2009, předtím se politicky neangažovala. V listopadu 2015 byla zvolena místopředsedkyní strany, o dva roky později první místopředsedkyní. Již před dvěma lety se hovořilo o tom, že by se mohla ucházet o předsednické křeslo uvolněné Miroslavem Kalouskem, kvůli kterému do TOP 09 před lety vstoupila, nakonec nekandidovala. „Budoucí předseda by měl nasadit tisíc procent svého času a energie do toho, aby stranu postavil na nohy, a já si myslím, že když chci děti, tak by to bylo příliš velké sousto,“ řekla tehdy.</li>
        <li>Nyní se ale Pekarová Adamová rozhodla do souboje o předsednické křeslo jít. „Před dvěma lety jsem ještě nebyla zkušená natolik, abych byla schopna zvládnout případně obě role. To se změnilo. Navíc mám perfektní zázemí, úžasného manžela, takže věřím, že by se mi vedení strany a založení rodiny podařilo skloubit,“ řekla v rozhovoru pro sobotní Právo. „Děti chci mít stále, jen to není tak jednoduché,“ svěřila se už dříve týdeníku Respekt.</li>
        <li>V politice se zaměřila na sociální oblast, mezi roky 2010 a 2014 měla resort na starosti jako radní Prahy 8 (další čtyři roky byla řadovou zastupitelkou). K problematice různými způsoby znevýhodněných lidí má blízko i kvůli svým blízkým, její mladší bratr se narodil s chybějícími obratli v páteři a strávil dětství v „korzetu“. Během studia vysokých škol se pak Pekarová Adamová nemohla spoléhat na finanční podporu rodiny.</li>
        <li>Do vyšších pater politiky se dostala v roce 2013, kdy ji úspěch TOP 09 vynesl do sněmovny i z šestého místa kandidátky (v Praze tehdy strana získala sedm poslanců). O čtyři roky později kandidovala jako pražská dvojka za Karlem Schwarzenbergem. Jako poslankyně se kromě sociální oblasti - kde například neúspěšně navrhovala přesun peněz na slevy z jízdného na dávky státní sociální podpory a pěstounské péče - ostře ozývala proti zdanění církevních restitucí.</li>
        <li>Od roku 2016 je vdaná za slovenského odborníka na informační technologie Tomáše Pekaru.</li>
        <li>První předsedkyní strany zastoupené v Poslanecké sněmovně se před více než 18 lety stala Hana Marvanová, jež od června 2001 do července 2002 vedla Unii svobody-DEU. Kromě ní a Pekarové Adamové stanuly ještě dvě političky v čele stran, které se odštěpily od subjektů původně zvolených do sněmovny. V letech 2009 až 2011 byla předsedkyní Demokratické strany zelených Olga Zubová (zvolená v roce 2006 na čtyři roky poslankyní za Stranu zelených). Od listopadu 2012 do srpna 2013 pak někdejší poslankyně Věcí veřejných Karolína Peake vedla stranu LIDEM - liberální demokraté.</li>
      </ul>
      <related>
        <h4>Související články</h4>
        <a href="https://www.irozhlas.cz/zpravy-domov/jiri-pospisil-karel-schwarzenberg-marketa-pekarova-adamova-tomas-czerning-top-09_1911231402_cha"/>
        <a href="https://www.irozhlas.cz/zpravy-domov/jiri-pospisil-rozhovor-radiozurnal-andrej-babis_1911221953_jak"/>
      </related>
    </article>
  </body>
</html>