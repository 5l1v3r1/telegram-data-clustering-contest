<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/24/samsung-sm-an815f-rumor-s-pen-684754/"/>
    <meta property="og:site_name" content="AndroidWorld"/>
    <meta property="article:published_time" content="2019-11-24T10:15:24+00:00"/>
    <meta property="og:title" content="Sospetti sul nome in codice di un misterioso smartphone Samsung: S-Pen non più esclusiva della serie Note?"/>
    <meta property="og:description" content="Non c’è soltanto la serie Galaxy S11 in cantiere per Samsung, ma ci sono diversi altri modelli pronti a debuttare..."/>
  </head>
  <body>
    <article>
      <h1>Sospetti sul nome in codice di un misterioso smartphone Samsung: S-Pen non più esclusiva della serie Note?</h1>
      <h2>Potrebbe trattarsi del successore di Galaxy A80.</h2>
      <address><time datetime="2019-11-24T10:15:24+00:00">24 Nov 2019, 10:15</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Non c’è soltanto la serie <a href="https://www.androidworld.it/tag/samsung-galaxy-s11/">Galaxy S11</a> in cantiere per <a href="https://www.androidworld.it/tag/samsung/">Samsung</a>, ma ci sono diversi altri modelli pronti a debuttare verso l’inizio del 2020. Fra questi, nei giorni scorsi ne è spuntato uno ancora sconosciuto, nome in codice<b> SM-AN815F</b>. E chi ha familiarità con la nomenclatura impiegata dal produttore coreano per i codici dei suoi prodotti, avrà già notato che <b>qualcosa non quadra</b>.</p>
      <p>Risulta infatti più che inusuale l’utilizzo di<b> due lettere consecutive</b> dopo l’immancabile <i>SM</i>, come appunto in questo caso. Solitamente, se ne trova soltanto una: A, per la serie Galaxy A, oppure N, per la serie Galaxy Note, e così via. Qui invece, si trovano <b>A e N insieme</b>, dando adito ad ipotesi che potrebbero anche sembrare bizzarre, ma chissà che invece non nascondano una grande svolta. Ovvero, non è che Samsung stia pensando di lanciare una sorta di <b>modello <i>crossover</i></b>, ossia appartenente di fatto alla<b> serie A</b>, ma <b>dotato di S-Pen</b>?</p>
      <p>Sempre a giudicare dal nome in codice, l’indiziato sarebbe <b>Galaxy A81</b>, ovvero il successore diretto di <a href="https://www.androidworld.it/recensioni/samsung-galaxy-a80/">Galaxy A80</a>, il più peculiare degli smartphone Samsung attuali, grazie alla sua fotocamera rotante. E dunque non sarebbe così insensato per Samsung <b>proseguire</b> in questa direzione stravagante, proponendo un vero e proprio <i>hapax</i>: il primo e unico smartphone con S-Pen non appartenente di fatto alla serie Note.</p>
      <p>Tornando per un attimo con i piedi per terra, è noto che Samsung sia da tempo al lavoro su uno <b>smartphone Galaxy Note più economico</b>, successore spirituale di quel <a href="https://www.androidworld.it/recensioni/samsung-galaxy-note-3-neo/">Note 3 Neo</a> che raccolse grandi consensi ormai quasi 6 anni fa. Sembra quindi difficile che anche un altro dispositivo di fascia medio-alta come Galaxy A81 possa adottare un accorgimento, fin qui molto ben dosato dal produttore, come la S-Pen. Ma come spiegare allora quello strambo nome in codice? <b>Soltanto il tempo ce lo dirà</b>.</p>
      <p>
        <a href="https://www.amazon.it/gp/goldbox?ascsubtag=684754-widget-desktop-www.androidworld.it&amp;tag=androidworld-1504-21">OFFERTE SU AMAZON</a>
      </p>
      <p>
        <a href="http://t.me/offertesmartworld">CANALE TELEGRAM OFFERTE</a>
      </p>
      <p>Via: <a href="https://www.galaxyclub.nl/nieuws/meer-raadsels-in-de-pijpleiding-wat-is-de-samsung-sm-an815f/">Galaxy Club</a></p>
    </article>
  </body>
</html>