<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623099/%D9%BE%D8%B4%D8%AA-%D9%BE%D8%B1%D8%AF%D9%87-%D9%88%D8%A7%DA%AF%D8%B0%D8%A7%D8%B1%DB%8C-%D8%A8%D8%A7%D9%86%DA%A9-%D8%B1%D9%81%D8%A7%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T10:22:00+00:00"/>
    <meta property="og:title" content="پشت پرده واگذاری بانک رفاه"/>
    <meta property="og:description" content="نماینده تهران در مجلس با اعتقاد به وجود دست‌های پشت پرده واگذاری بانک رفاه گفت: بانک عمومی را نمی‌توان خصوصی کرد."/>
  </head>
  <body>
    <article>
      <h1>پشت پرده واگذاری بانک رفاه</h1>
      <address>
        <time datetime="2019-11-24T10:22:00+00:00">24 Nov 2019, 10:22</time>
      </address>
      <p>
        <i>نماینده تهران در مجلس با اعتقاد به وجود دست‌های پشت پرده واگذاری بانک رفاه گفت: بانک عمومی را نمی‌توان خصوصی کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علیرضا محجوب نماینده تهران در مجلس شورای اسلامی درباره واگذاری بانک رفاه گفت: ما اجرای اصل 44 قانون اساسی را به صورت‌های مختلف داشته‌ایم که بار اول مربوط به بانک‌ها بوده و در اجرای آن بی‌دقتی کرده‌ایم.</p>
      <p>وی افزود: روز اولی که بحث واگذاری بانک رفاه مطرح بود نسبت به آن اعتراض کردیم و گفتیم این بانک صاحب دارد و کارگران متولی اصلی این بانک هستند.</p>
      <figure>
        <img src="https://aftabnews.ir/files/fa/news/1398/9/3/362903_961.jpg"/>
      </figure>
      <p>نماینده تهران در مجلس تصریح کرد: در پایان اصل 44 قانون اساسی عنوان شده است که باید واگذاری‌ها به شکل مالکیت عمومی و در اختیار دولت باشد و بر همین اساس هیچ کس نمی‌تواند این مالکیت را تغییر دهد.</p>
      <p>محجوب با بیان اینکه می‌خواهند مالکیت بانک رفاه که هیچگاه خصوصی نبوده است و همواره عمومی محسوب می‌شده را واگذار کنند، خاطرنشان کرد: متاسفانه دست‌هایی در کار است که بانک رفاهی که همواره عمومی بوده را خصوصی کنند، در حالی که در بحث واگذاری‌ها بانک‌های دولتی همچنان بر اساس همان نوع مالکیت هستند.</p>
      <p>وی ادامه داد: بارها اعتراض کردیم که بانک رفاه که بخشی از اموال عمومی جامعه محسوب می‌شود و از ابتدا هم دولتی کردن آن خلاف بوده است، نباید این خلاف تکرار شود، در حالی که به نظر می‌رسد این گونه است.</p>
      <p>نماینده تهران در مجلس اظهار داشت: ممکن است که شورای نگهبان واگذاری این بانک با توجه به اینکه سهام آن در اختیار کارگران است ایراد بگیرد.</p>
    </article>
  </body>
</html>