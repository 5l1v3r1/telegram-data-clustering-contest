<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/24/vigilance-report-against-bevco-officers.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T10:15:00+00:00"/>
    <meta property="og:title" content="ബെവ്കോയില്‍ വൻ വാടകത്തട്ടിപ്പ്; ഉദ്യോഗസ്ഥര്‍ വ‍ഞ്ചിച്ചെന്ന് വിജിലന്‍സ്"/>
    <meta property="og:description" content="തിരുവനന്തപുരം∙ ഇടനിലക്കാരുമായി ചേര്‍ന്ന് ഉദ്യോഗസ്ഥര്‍ ബവ്റിജസ് കോര്‍പറേഷനെ വ‍ഞ്ചിച്ചെന്ന് വിജിലന്‍സ്. പതിനായിരം രൂപ വാടകയ്ക്കു പ്രവര്‍ത്തിച്ചിരുന്ന.ക്രൈം. വിജിലൻസ്. ബീവറേജസ് കോർപറേഷന്‍. Crime. Vigilance. BEVCO. Manorama News. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ബെവ്കോയില്‍ വൻ വാടകത്തട്ടിപ്പ്; ഉദ്യോഗസ്ഥര്‍ വ‍ഞ്ചിച്ചെന്ന് വിജിലന്‍സ്</h1>
      <address><time datetime="2019-11-24T10:15:00+00:00">24 Nov 2019, 10:15</time> by <a rel="author">പി.വി. രതീഷ്</a></address>
      <p>തിരുവനന്തപുരം∙ ഇടനിലക്കാരുമായി ചേര്‍ന്ന് ഉദ്യോഗസ്ഥര്‍ ബവ്റിജസ് കോര്‍പറേഷനെ വ‍ഞ്ചിച്ചെന്ന് വിജിലന്‍സ്. പതിനായിരം രൂപ വാടകയ്ക്കു പ്രവര്‍ത്തിച്ചിരുന്ന വില്‍പനകേന്ദ്രങ്ങള്‍ ദേശീയപാതയോരത്തു നിന്ന് മാറ്റിയപ്പോള്‍, വാടക ഒരു ലക്ഷത്തി ഇരുപതിനായിരം രൂപ വരെയായി ഉയര്‍ത്തിയെന്നാണു കണ്ടെത്തല്‍. കുറ്റക്കാര്‍ക്കെതിരെ കര്‍ശന നടപടിയെടുക്കുമെന്ന്  എംഡി പറഞ്ഞു.</p>
      <p>ദേശീയപാതയോരത്തെ ബാറുകളും, വില്‍പനകേന്ദ്രങ്ങളും മാറ്റി സ്ഥാപിക്കണമെന്ന സുപ്രീംകോടതി ഉത്തരവിന്‍റെ മറവിലായിരുന്നു ഉദ്യോഗസ്ഥരുടെ കളളക്കളി. 177 ഔട‍‌്ലെറ്റുകള്‍ പൂട്ടേണ്ടി വന്നതോടെ പകരം സ്ഥലം കണ്ടെത്താന്‍ കോര്‍പറേഷന്‍ പരക്കം പാഞ്ഞു. മാത്രമല്ല മാറ്റി സ്ഥാപിക്കുന്ന വില്‍പനശാലകള്‍ക്കുനേരെ പ്രതിഷേധവും കനത്തു. ഇതോടെയാണു പ്രാദേശിക നേതാക്കളുടെ സഹായത്തോടെ സ്ഥലം കണ്ടെത്താന്‍ ഉദ്യോഗസ്ഥര്‍ രംഗത്തിറങ്ങിയത്.</p>
      <p>ദേശീയപാതയോരത്തു നിന്നു കിലോമീറ്ററുകള്‍ മാറിയെങ്കിലും വാടക അഞ്ചിരട്ടിയോളം വര്‍ധിച്ചു. ഉദാഹരണത്തിനു തിരുവനന്തപുരം മംഗലപുരത്തെ ‌വില്‍പനകേന്ദ്രം ദേശീയപാതയോരത്തു നിന്നും നാലു കിലോമീറ്റര്‍ അകലേക്കു മാറിയപ്പോള്‍ വാടക ഒരു ലക്ഷത്തി ഇരുപതിനായിരം രൂപയായി മാറി. ശരാശരി പതിനായിരം രൂപ പോലും വാടക ഇല്ലാത്ത കെട്ടിടത്തിന് ഇത്രയും രൂപ വാടക നിശ്ചയിച്ചതില്‍ വന്‍ക്രമക്കേടു നടന്നെന്നാണ് വിജിലന്‍സ് കണ്ടെത്തല്‍.</p>
      <p>ഉയര്‍ന്ന തുക വാടക നല്‍കുമ്പോഴും വില്‍പന പകുതിയില്‍ താഴെയായി കുറഞ്ഞു. ഉദ്യോഗസ്ഥരുമായി ചേര്‍ന്നു പ്രവര്‍ത്തിച്ച ഇടനിലക്കാരില്‍ പ്രാദേശിക രാഷ്ട്രീയപാര്‍ട്ടി നേതാക്കളും വിരമിച്ച ഉദ്യോഗസ്ഥരും വരെയുണ്ടെന്നും വിജിലന്‍സ് റിപ്പോര്‍ട്ടില്‍ പറയുന്നു. വിജിലന്‍സ് റിപ്പോര്‍ട്ട് ബവ്റിജസ് കോര്‍പറേഷന്‍ എംഡി സ്പര്‍ജന്‍കുമാറിനു കൈമാറി. റിപ്പോര്‍ട്ട് പരിശോധിച്ചശേഷം കര്‍ശന നടപടിയെടുക്കുമെന്ന് എംഡി വ്യക്തമാക്കി.</p>
    </article>
  </body>
</html>