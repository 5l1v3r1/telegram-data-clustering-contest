<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013020/%D8%AF%DB%8C%D8%A8%D8%A7%D9%84%D8%A7-%D8%A8%D9%87-%DB%B2%DB%B0%DB%B0-%D8%A8%D8%A7%D8%B2%DB%8C-%D8%A8%D8%B9%D8%AF%DB%8C-%D8%AF%D8%B1-%DB%8C%D9%88%D9%88%D9%87-%D9%81%DA%A9%D8%B1-%D9%85%DB%8C-%DA%A9%D9%86%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T10:34:00+00:00"/>
    <meta property="og:title" content="دیبالا: به ۲۰۰ بازی بعدی در یووه فکر می‌کنم"/>
    <meta property="og:description" content="پائولو دیبالا، ستاره آرژانتینی یوونتوس، معتقد است که این تیم در یک بازی سخت مقابل آتالانتا به پیروزی رسیده است."/>
  </head>
  <body>
    <article>
      <h1>دیبالا: به ۲۰۰ بازی بعدی در یووه فکر می‌کنم</h1>
      <address>
        <time datetime="2019-11-24T10:34:00+00:00">24 Nov 2019, 10:34</time>
      </address>
      <p>
        <i>پائولو دیبالا، ستاره آرژانتینی یوونتوس، معتقد است که این تیم در یک بازی سخت مقابل آتالانتا به پیروزی رسیده است.</i>
      </p>
      <p>به گزارش مشرق، <b>یوونتوس </b>دیشب در یک دیدار سخت و مهم مهمان <b>آتالانتا </b>بود. آتالانتا در نیمه اول حملات زیادی روی دروازه یووه ترتیب داد و حتی یک پنالتی را نیز از دست داد. در نیمه دوم اما حملات آتالانتا نتیجه داد و این تیم در دقیقه ۵۶ به گل رسید. در ادامه اما شرایط بازی تغییر کرد و یوونتوس در ۲۰ دقیقه پایانی سه گل وارد دروازه حریف کرد تا در نهایت با نتیجه ۳-۱ پیروز شود و جایگاه خود را در صدر جدول سری آ تثبیت کند.</p>
      <blockquote>بیشتر بخوانید:<br/><a href="https://www.mashreghnews.ir/news/1011966/%D9%86%DA%AF%D8%A7%D9%87%DB%8C-%D8%A8%D9%87-%D9%BE%D8%B1%D8%AF%D8%B1%D8%A2%D9%85%D8%AF%D8%AA%D8%B1%DB%8C%D9%86-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%B3%D8%B1%DB%8C-%D8%A2">نگاهی به پردرآمدترین بازیکنان سری آ</a></blockquote>
      <p><b>پائولو دیبالا</b> در بازی دیروز به طور کامل در ترکیب یوونتوس حضور داشت و موفق شد گل سوم این تیم را در دقیقه ۹۲ به ثمر برساند. او همچنین دیشب دویستمین بازی خود را در سری آ انجام داد.  دیبالا درباره پیروزی یووه مقابل آتالانتا گفت: " کاملا برای این مسابقه آماده بودیم و می دانستیم که بازی بسیار سختی خواهیم داشت. یوونتوس باید همیشه آماده بازی ها و لحظات دشوار باشد."</p>
      <p>دیبالا در ادامه درباره دویستمین بازی خود در سری آ گفت: "از مسیر حرفه ایم در سال های اخیر کاملا راضی هستم. کاملا از شرایط خودم راضی هستم و به ۲۰۰ بازی بعدی خودم در یوونتوس فکر می کنم."</p>
      <p>دیبالا در پایان درباره بازی حساس روز سه شنبه یوونتوس مقابل اتلتیکو مادرید در لیگ قهرمانان گفت: " کاملا از حساسیت بازی سه شنبه آگاه هستیم و می دانیم که این دیدار چه معنایی دارد. بازی سختی خواهیم داشت اما در خانه و کنار هواداران به میدان می رویم؛ موضوعی که قطعا به ما کمک خواهد کرد."</p>
      <p>منبع: ورزش سه</p>
    </article>
  </body>
</html>