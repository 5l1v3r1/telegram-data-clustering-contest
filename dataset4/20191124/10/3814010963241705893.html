<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/po-malko-tyutyunoproizvoditeli-v-dolno-osenovo"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T10:15:48+00:00"/>
    <meta property="og:title" content="Намаляват тютюнопроизводителите в Благоевградско"/>
    <meta property="og:description" content="Тютюнопроизводителите намаляват. След слабите печалби от миналата година половината от земеделците в село Долно Осеново са се отказали от поминъка. Це..."/>
  </head>
  <body>
    <article>
      <h1>Намаляват тютюнопроизводителите в Благоевградско</h1>
      <address><time datetime="2019-11-24T10:15:48+00:00">24 Nov 2019, 10:15</time> by <a rel="author">Даниела Чавдарова</a></address>
      <p>
        <b>Тютюнопроизводителите намаляват. След слабите печалби от миналата година половината от земеделците в село Долно Осеново са се отказали от поминъка. Цените на тютюна и тази година са ниски, затова в района очакват броят на производителите да продължи да пада.</b>
      </p>
      <figure>
        <video src="https://nws2.bnt.bg/p/p/s/psn-241119-12-tiutiunoproizvoditeli-x264-726258.mp4"/>
      </figure>
      <p>Преди години тютюнът, произведен в с. Долно Осеново достигал рекордните 250 тона годишно. Заради ниската изкупна цена отглеждането тази година драстично намалява на 80 тона изсушен тютюн.</p>
      <blockquote>Бисер Сегменов, кмет на с. Долно Осеново: Миналата година фирмите казваха, че тютюнът е лош, годината беше неприятна - дъжд валежи и еди какво си. Тази година качествен тютюн, лятото обещаваха много по-високи цени, на цената от 8,5 до 9 лева, но явно празни приказки са говорили, защото сега - от 7,5 до 9 лв.</blockquote>
      <p>Около 50 семейства в селото тази година са отглеждали културата. Това лято било последно на тютюневата нива за Росица. В края на изкупната кампания сметките в семейството ѝ показват, че с печалбата едва ще покрият разходите си.</p>
      <p>Тютюнопроизводител: Стига с тая мизерия, с тоя тютюн! Работиш адски труд неплатено. Трябва да посадиш много. Понеже ние сме на къра, ако посадиш малко, няма да изкараш нищо, и това значи, че трябва да посадиш най-малко 7-8 декара, за да изкараш някой килограм.</p>
      <p>Според производителите средната цена за килограм трябва да бъде около 10 лв., тъй като качеството на тютюна е добро.</p>
      <blockquote>Димитър Сегменов, председател на земеделската кооперция в с. Долно Осеново: Не им стигат парите. Изкарат по 5-6 хиляди лева, платят осигуровката, платят първата подготовка на торове, на площите им остават 2-3 хиляди лева. Тютюнът си отивa от Долно Осеново, никой няма да го работи. За едно семейство 3 хил. лева за годината, те ги взимат за 1 месец.</blockquote>
      <p>Климатът в Долно Осеново не позволява да бъде отглеждана друга земеделска култура, затова и местните търсят препитание в чужбина.</p>
      <related>
        <h4>Свързани публикации</h4>
        <a href="http://news.bnt.bg/bg/a/gradushka-unishchozhi-tyutyunevata-rekolta-v-satovcha"/>
        <a href="http://news.bnt.bg/bg/a/desetima-obvineni-za-nelegalno-proizvodstvo-na-markov-tyutyun"/>
        <a href="http://news.bnt.bg/bg/a/13-mln-lv-sa-izplateni-dosega-na-tyutyunoproizvoditeli-po-skhemata-de-minimis"/>
        <a href="http://news.bnt.bg/bg/a/zadrzhakha-30-tona-nelegalen-tyutyun-za-nargileta"/>
        <a href="http://news.bnt.bg/bg/a/borisov-poe-angazhiment-da-se-izplatyat-dlzhimite-sumi-na-tyutyunoproizvoditelite"/>
      </related>
    </article>
  </body>
</html>