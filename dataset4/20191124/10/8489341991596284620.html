<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807050/%D8%A8%D8%A7%D8%AF%D8%A7%D9%85%DA%86%DB%8C%D8%A7%D9%86%D8%AF%D9%88%D9%84%D8%AA-%D8%B3%DB%8C%D8%A7%D8%B3%D8%AA%E2%80%8C%D9%87%D8%A7%DB%8C-%D8%BA%D9%84%D8%B7-%D8%B1%D8%A7-%D9%BE%D8%A7%DB%8C%D8%A7%D9%86-%D8%AF%D9%87%D8%AF-%D9%88-%D8%AF%D8%B1-%D9%85%D8%B3%DB%8C%D8%B1-%D9%85%D8%B5%D9%88%D9%86%E2%80%8C%D8%B3%D8%A7%D8%B2%DB%8C-%DA%A9%D8%B4%D9%88%D8%B1-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D9%88-%D8%AA%D8%AD%D8%B1%DB%8C%D9%85%E2%80%8C%D9%87%D8%A7-%D8%B9%D9%85%D9%84-%DA%A9%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T10:06:00+00:00"/>
    <meta property="og:title" content="بادامچیان:دولت سیاست‌های غلط را پایان دهد و در مسیر مصون‌سازی کشور از اغتشاشات و تحریم‌ها عمل کند"/>
    <meta property="og:description" content="بادامچیان با بیان اینکه از دولت می‌خواهیم سیاست‌های غلط را با یاری گرفتن از همه دلسوزان را به‌کار گیرد، تصریح کرد: دولت می‌توانست منطقی کردن بنزین را با روش صحیح و کم‌اثر بر هزینه زندگی مردم اجرا کند."/>
  </head>
  <body>
    <article>
      <h1>بادامچیان:دولت سیاست‌های غلط را پایان دهد و در مسیر مصون‌سازی کشور از اغتشاشات و تحریم‌ها عمل کند</h1>
      <h2>بادامچیان با بیان اینکه از دولت می‌خواهیم سیاست‌های غلط را با یاری گرفتن از همه دلسوزان را به‌کار گیرد، تصریح کرد: دولت می‌توانست منطقی کردن بنزین را با روش صحیح و کم‌اثر بر هزینه زندگی مردم اجرا کند.</h2>
      <address>
        <time datetime="2019-11-24T10:06:00+00:00">24 Nov 2019, 10:06</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، اسدالله بادامچیان دبیرکل حزب موتلفه اسلامی در نشست دبیران حزب با تبریک هفته بسیج از خدمات فراوان و ارزشمند بسیج در دوران عمر پر برکت آن و به‌ویژه از طرح‌ها و برنامه‌های جدید بسیج تقدیر و تشکر و برای آن‌ها موفقیت کامل را مسئلت کرد.<br/><br/>وی با بیان اینکه خدا را شکر گفته و از رهبر معظم بخاطر درایت در مدیریت جریان بنزین سپاسگزاریم، گفت: رهبر شجاع و هوشمندمان توطئه طراحی‌شده دشمنان ایران و اسلام را در اغتشاش‌های به‌ظاهر اعتراضی با تدبیر خنثی فرموده و صف اشرار مورد حمایت آمریکا و صهیونیست‌ها را از اعتراض‌کنندگان جدا کردند.<br/><br/>بادامچیان افزود: همچنین برای نیرو‌های انتظامی در جمع کردن اشرار اغتشاش‌گر زمینه آماده شد و توطئه‌هایی که ماه‌هاست در لبنان و عراق ادامه دارد، در ایران ظرف دو سه روز پایان یافت. خطاب به مسئولان و دولت هم فرمودند که با تدابیر ویژه، گرانی‌های بلاجهت را که ممکن است در اثر اجرای غلط منطقی کردن قیمت سوخت پدید آید مراقبت کنند.<br/><br/>دبیرکل حزب موتلفه اسلامی ادامه داد: از همه نیرو‌های حاضر تقدیر و به آن‌ها خسته نباشید و خداقوت ومی‌گوییم و به روح شهدا درود می‌فرستیم و برای مرحومین طلب رحمت و به بازماندگان تسلیت و از خدمات خدمتگزاران تقدیر می‌کنیم.<br/><br/>بادامچیان با بیان اینکه از دولت می‌خواهیم سیاست‌های غلط را با یاری گرفتن از همه دلسوزان تجربه آموخته پایان دهد و عبرت‌ها را به‌کار گیرد، تصریح کرد: دولت می‌توانست منطقی کردن بنزین را با روش صحیح و کم‌اثر بر هزینه زندگی مردم اجرا کند؛ اما روش غلط غافلگیر کردن مردم و تاخیر در اقدامات جبرانی موجب شد که کشور دستخوش سوء استفاده دشمنان خارجی و عوامل داخلی آن‌ها گردد و دولت و جریان اصلاح‌طلبان در دولت مسئول تمام این جریانات هستند.<br/><br/>وی با تاکید بر اینکه جریان استکبار دولت آمریکا و صهیونیست‌ها از دشمنی با ایران دست بر نمی‌دارند و در همین اغتشاشات دو سه روزه، حمایت کینه‌توزانه آن‌ها از اشرار آشکار بود، بیان داشت: دولت که مسئول اداره کل امور کشور است باید همواره مراقب باشد که شبکه‌های پنهانی در ایران شکل نگیرد و مراقبت کند توطئه‌ها به اجرا نرسد و اغتشاشات را به‌موقع مهار کند.<br/><br/>دبیرکل حزب موتلفه اسلامی تاکید کرد: اگر دولتی به این مسئولیت‌ها عمل نکرد، با روش‌های غلط در سیاست‌های ارزی، قیمت اقلام مصرفی مردم، امور داخلی و خارجی نارضایتی را دامن می‌زند و سوال اینکه آیا باید برای ماندن در قدرت اصرار و هر روز مشکلات را افزون کند؟<br/><br/>دبیرکل حزب موتلفه اسلامی با اشاره به سخنان مقام معظم رهبری در دیدار با تولید کنندگان گفت: دولت در مسیر مصون‌سازی کشور در برابر تحریم‌ها و در برابر اغتشاش‌ها باید جدی باشد و رهنمودهای، ولی امر مسلمین بهترین راهکار‌ها برای حل مشکلات است و دولت پاسخگو باشد که چرا در این زمینه کارنامه روشنی ارائه نمی‌دهد.<br/><br/>بادامچیان ادامه داد: برجام به پایان رسیده و آمریکا به برجام بر نمی‌گردد و اروپا هم در برجام اگر با آمریکا تعامل نکند، به نفع ایران تقابل نمی‌کند و ایران هم نمی‌تواند یکطرفه به تعهدات خود عمل نماید.<br/><br/>وی با تاکید بر اینکه برجام اگر فوایدی داشته، دیگر به این فواید افزوده نخواهد شد و اگر زیان داشته باشد ادامه آن به‌نفع کشور و ملت نیست، اظهار داشت: این دولت هم نمی‌تواند برجام را از وضعیت فعلی به امری ثمربخش برای کشور و ملت درآورد. مهم آن است که رئیس جمهور در یک تحول جدی با تغییرات موثر در سیاست‌ها و همکارانش اقدام کند.<br/><br/>دبیرکل حزب موتلفه اسلامی تاکید کرد: چشم امید ما باید به بازوان کارگران زحمتکش از سایر قشر‌ها مانند کشاورزان و کارآفرینان باشد.<br/><br/>وی با اشاره به فتنه عوامل آمریکا و صهیونیسم و انگلیس به بهانه افزایش قیمت بنزین گفت: خساراتی که به مردم و اماکن دولتی و غیر دولتی در این دو سه روزه وارد آمده، بر اثر دخالت بیگانگان است و دولت می‌تواند در سازمان ملل و مجامع بین المللی این امر را گزارش و محکوم کند.<br/><br/>بادامچیان با اشاره به بیانیه ۷۷ نفر از اصلاح طلبان در رابطه با آشوب طلبان تصریح کرد: جناح اصلاح‌طلب تکلیف خود را با این عناصر برای ملت روشن کند؛ این‌ها بجای محکومیت اغتشاشگران و تبرّی از این اقدامات، به‌طور دوپهلو از آن‌ها حمایت تلویحی کرده و بدتر آن‌که در بیانیه خواسته‌اند دولت با عادی‌سازی روابط خارجی تحریم‌ها را جمع کند.<br/><br/>دبیرکل حزب موتلفه اسلامی در همین زمینه افزود: آن‌ها می‌دانند که دولت ایران با همه کشور‌ها به‌جز آمریکا و رژیم اشغالگر و غاصب قدس روابط عادی دارد. آیا منطور آن‌ها روابط با این دو کشور است؟ که نیست، زیرا می‌دانند ملت بزرگ ایران منطق قوی و مستدل دارد و این بیانیه‌ها بر باد‌دهنده آبروی جناح اصلاح‌طلب است.<br/><br/>بادامچیان با اشاره به راهپیمایی تهران در محکومیت اغتشاشات اخیر بیان داشت: حزب موتلفه اسلامی از عموم آحاد و اقشار مختلف مردم بصیر و همیشه در صحنۀ تهران دعوت می‌کند تا در روز دوشنبه چهارم آذرماه۹۸ ساعت۱۴:۳۰ در میدان انقلاب با حضور حماسی و معنوی خود بار دیگر از اقتدار و امنیت کشور و کیان نظام مقدس جمهوری اسلامی ایران حمایت کرده و بیزاری و انزجار خود را نسبت به آشوب‌طلبان و اشرار اعلام و اقدامات خرابکارانه و خلاف نظم و امنیت عمومی را به شدت محکوم کنند.</p>
    </article>
  </body>
</html>