<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/presa-internationala-relateaza-despre-cel-de-al-doilea-tur-al-alegerilor-prezidentiale-din-romania-18610860"/>
    <meta property="og:site_name" content="Gândul"/>
    <meta property="article:published_time" content="2019-11-24T10:30:22+00:00"/>
    <meta property="og:title" content="Presa internaţională relatează despre cel de-al doilea tur al alegerilor prezidenţiale din România"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Presa internaţională relatează despre cel de-al doilea tur al alegerilor prezidenţiale din România</h1>
      <h2>Principalele agenţii de presă şi publicaţii internaţionale relatează duminică despre cel de-al doilea tur al alegerilor prezidenţiale din România şi despre cei doi candidaţi pentru funcţia de preşedinte.</h2>
      <address><time datetime="2019-11-24T10:30:22+00:00">24 Nov 2019, 10:30</time> by <a rel="author" href="https://www.gandul.info/autor/andrei-vacaru" target="_blank">Andrei Vacaru</a></address>
      <p>„Românii sunt aşteptaţi la urne duminică pentru al doilea tur al alegerilor prezidenţiale. Rezultatul probabil este realegerea actualului preşedinte, Klaus Iohannis, care a promis să repornească reformele în domeniul justiţiei, încetinite de Guvernele social-democrate succesive. Cu toate că nu au fost realizate sondaje de opinie în ultima perioadă, Klaus Iohannis pare favorit să o învingă cu o majoritate confortabilă pe Viorica Dăncilă, fost premier PSD al ţării”, notează agenţia de presă Reuters.</p>
      <p>„Actualul preşedinte al României, Klaus Iohannis, pare că va fi reales în urma celui de-al doilea tur al alegerilor prezidenţiale de duminică, ceea ce ar confirma traiectoria pro-europeană a acestei ţări est-europene. La 30 de ani de la căderea comunismului, fostul profesor de fizică Iohannis, de centru-dreapta, candidează împotriva liderului PSD şi fost premier, Viorica Dăncilă”, titrează France 24.</p>
      <p>„Preşedintele pro-european al României, Klaus Iohannis, pare că va fi reales în cadrul turului secund al alegerilor prezidenţiale din 24 noiembrie, scrutin care opune un fost profesor şi un candidat de stânga care a ocupat funcţia de premier până luna trecută, când frustrarea în creştere faţă de corupţie şi alte probleme au dus la căderea Guvernului său”, scriu jurnaliştii de la Radio Europa Liberă.</p>
      <p>„Analiştii susţin că supravieţuirea lui Dăncilă în funcţia de lider al PSD este în joc duminică. Cele 22 de procente pe care le-a obţinut în primul tur sunt la jumătate faţă de procentele obţinute de PSD la alegerile parlamentare din 2016”, notează şi RFI, care evidenţiază importanţa voturilor din diaspora.</p>
      <p>„Românii votează în cadrul celui de-al doilea tur al prezidenţialelor, preşedintele în funcţie, Klaus Iohannis, sperând să obţină un al doilea mandat. Iohannis o înfruntă duminică pe Viorica Dăncilă, liderul Partidului Social Democrat şi fost premier al ţării”, scrie şi Associated Press.</p>
    </article>
  </body>
</html>