<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996486_kitai_obiavi_za_moshenik_predstavil_se_za_shpionin/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T10:08:00+00:00"/>
    <meta property="og:title" content="Китай обяви за мошеник представил се за шпионин китаец, разкрил агенти на Австралия"/>
    <meta property="og:description" content="Председателят на австралийската парламентарна комисия по сигурност и разузнаване Андрю Хейсти заяви, че Австралия трябва да предостави политическо убежище на Ван Лицян."/>
  </head>
  <body>
    <article>
      <h1>Китай обяви за мошеник представил се за шпионин китаец, разкрил агенти на Австралия</h1>
      <address><time datetime="2019-11-24T10:08:00+00:00">24 Nov 2019, 10:08</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Китаец, обявил се за китайски агент и предоставил на австралийското контраразузнаване класифицирана информация, беше обявен от Китай за осъден мошеник, издирван от полицията в Шанхай, предаде "Асошиейтед прес", цитирана от БТА.</p>
      <p>Вестници от медийния консорциум "Nine" съобщиха, че китайският агент Ван "Уилям" Лицян е предоставил на австралийското контраразузнаване вътрешни сведения как Пекин провежда операциите си за намеса в чужди страни и е разкрил самоличността на високопоставени офицери от военното разузнаване, намесвали се в Хонконг.</p>
      <p>Ван заяви също, че през 2015 г. е участвал в отвличането на един от петимата хонконгски собственици на книжарници, заподозрени в продажба на забранени материали.</p>
      <p>Обявилият се за агент заяви, че е участвал в операции за проникване и намеса в Австралия, Хонконг и Тайван, добавя "Франс прес". В момента бившият шпионин се намира в Сидни с туристическа виза, заедно със съпругата си и детето им.</p>
      <p>Председателят на австралийската парламентарна комисия по сигурност и разузнаване Андрю Хейсти заяви, че Австралия трябва да предостави политическо убежище на Ван. "Смятам, че всеки, който иска да ни помогне да защитим своя суверенитет, заслужава нашата закрила", подчерта той пред местни медии.</p>
      <p>Китайското посолство заяви в отговор, че през октомври 2016 г. Ван е бил осъден на затвор за измама. По-късно той е заминал за Хонконг с фалшив паспорт, отбелязва АП.</p>
    </article>
  </body>
</html>