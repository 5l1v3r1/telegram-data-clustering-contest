<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623108/%DA%86%D8%A7%D9%84%D8%B4-%D8%A8%D8%B2%D8%B1%DA%AF-%D8%AF%D9%85%D9%88%DA%A9%D8%B1%D8%A7%D8%AA%E2%80%8C%D9%87%D8%A7-%D8%A8%D8%B1%D8%A7%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T10:48:00+00:00"/>
    <meta property="og:title" content="چالش بزرگ دموکرات‌ها برای استیضاح ترامپ چیست؟"/>
    <meta property="og:description" content="پس از گردآوری اسناد و مدارک و استماع شهود شاهدان ماجرای &quot;اوکراین گیت&quot; در کنگره و آمادگی دموکرات ها برای استیضاح دونالد ترامپ رئیس جمهوری آمریکا، از دید ناظران سیاسی دموکرات ها هنوز با مشکلات گسترده ای در ادامه روند استیضاح ترامپ مواجه هستند."/>
  </head>
  <body>
    <article>
      <h1>چالش بزرگ دموکرات‌ها برای استیضاح ترامپ چیست؟</h1>
      <address>
        <time datetime="2019-11-24T10:48:00+00:00">24 Nov 2019, 10:48</time>
      </address>
      <p>
        <i>پس از گردآوری اسناد و مدارک و استماع شهود شاهدان ماجرای "اوکراین گیت" در کنگره و آمادگی دموکرات ها برای استیضاح دونالد ترامپ رئیس جمهوری آمریکا، از دید ناظران سیاسی دموکرات ها هنوز با مشکلات گسترده ای در ادامه روند استیضاح ترامپ مواجه هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شبکه تلویزیونی سی ان ان روز یکشنبه دراین باره با "راس گاربر" (Ross Garber) کارشناس و تحلیلگر مسائل حقوقی به بحث پرداخت.</p>
      <p>این تحلیلگر سیاسی به این شبکه خبری درباره تعجیل دموکرات ها جهت استیضاح دونالد ترامپ تا پیش از کریسمس (۲۵ دسامبر – ۴ دی ماه) گفت: این تعجیل و اینکه آنها جان بولتون و مایک پمپئو را به دادن شهادت دراین ماجرا، فرا نخواندن این است که آنها به انتخابات مقدماتی حزبی نزدیک می شوند که نخستین انتخابات سراسری این حزب از ماه فوریه (۱۲بهمن) ماه آغاز خواهد شد و در این فاصله سران حزب دموکرات به دنبال به سرانجام رساندن این روند هستند.</p>
      <p>
        <b>آمریکا تجربه چندانی از استیضاح ندارد</b>
      </p>
      <p>این کارشناس مسائل حقوقی در ادامه گفت: از دیگر مشکلاتی که پیش روی دموکرات ها قرار دارد این است که تاریخ آمریکا چندان شاهد استیضاح شخص رئیس جمهوری آمریکا نبوده و تجربه اندکی از دادگاهی شدن رئیس جمهوری وجود دارد، به غیر از دو مورد استیضاح موخر در تاریخ آمریکا؛ درمورد بیل کلینتون، مساله استیضاح شدن وی منتفی شد و بنابراین تجربه ای از استیضاح واقعی رئیس جمهوری وجود ندارد.</p>
      <p>وی همچنین گفته این شبکه خبری را تصدیق کرد که جمهوریخواهان در سنا دست بالا را دارند و می توانند قضیه دادگاهی شدن ترامپ را رد کنند.</p>
      <p>از نگرانی های دیگر تحلیلگران سیاسی و حقوقی در آمریکا، خطر شخص خود دونالد ترامپ در جلسه استیضاح است، چراکه وی فردی غیرقابل پیش بینی بوده و مشخص نخواهد بود که روند استیضاح با توجه به رفتار وی منجر به چه نتیجه ای شود.</p>
      <p>پس از گذشت دو هفته تحقیق و استماع شهادت شهود و داشتن شواهد و مدارک، اکنون نشانه هایی از آن وجود دارد که دموکرات ها و مجلس نمایندگان خود را برای استیضاح ترامپ مهیا می کنند که این مورد می تواند اتهام "سو استفاده از قدرت"، "ممانعت از اجرای عدالت" و ایجاد مانع برای کنگره (جهت انجام تحقیقات) باشد.</p>
      <p>"نانسی پلوسی" رئیس مجلس نمایندگان آمریکا هم در یک کنفرانس خبری گفت: برای استیضاح ترامپ اسناد کافی وجود دارد تا کار را پیش ببرد.</p>
      <p>روند تحقیقات استیضاح ترامپ پس از رسانه‌ای شدن مکالمه او با رئیس جمهوری اوکراین در اوایل مهر ماه آغاز و سوم مهر ماه متن کامل آن منتشر شد.</p>
      <p>این متن در پنج صفحه مربوط به مکالمه ۲۵ جولای (سوم مرداد ماه) بود. پیامدهای این افشاگری سبب شد تا پنجم مهر ماه، ۲۱۹ نماینده مجلس نمایندگان از مجموع ۴۳۵ نفر، آغاز فرآیند استیضاح ترامپ را خواستار شوند.</p>
      <p>براساس متن این گفت‌وگوی تلفنی، ترامپ از زلنسکی خواسته بود تحقیقاتی درباره «هانتر بایدن» پسر جو بایدن رقیب انتخاباتی دموکراتش که زمانی عضو هیات مدیره شرکت گاز «بوریسما» در اوکراین بود، انجام دهد.</p>
      <p>شبکه سی‌ ان‌ ان دوشنبه ۲۰ آبان ماه نیز در گزارشی اعلام کرد، اگر استیضاح ترامپ در جریان روند تحقیقات قطعی شود آنگاه رای‌گیری برکناری او از سمت ریاست جمهوری از ۱۶ تا ۲۰ دسامبر ۲۰۱۹ (۲۵ تا ۲۹ آذر ماه) انجام خواهد شد.</p>
    </article>
  </body>
</html>