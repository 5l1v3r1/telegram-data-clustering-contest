<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301580/%D8%A7%D9%81%D8%B2%D8%A7%DB%8C%D8%B4-%D8%A8%D9%87%D8%B1%D9%87-%D9%88%D8%B1%DB%8C-%D8%A2%D8%A8-%D8%AF%D8%B1-%D8%A7%D8%B1%D8%A7%D8%B6%DB%8C-%DA%A9%D8%B4%D8%A7%D9%88%D8%B1%D8%B2%DB%8C-%D9%85%DB%8C%D8%A7%D9%85%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:22:03+00:00"/>
    <meta property="og:title" content="افزایش بهره‌وری آب در اراضی کشاورزی میامی"/>
    <meta property="og:description" content="ایسنا/سمنان مدیر آب‌وخاک و امور فنی و مهندسی سازمان جهاد کشاورزی استان سمنان از افزایش بهره‌وری آب در اراضی کشاورزی میامی خبر داد و با اشاره به فعالیت‌های جهادی این مدیریت در مناطق محروم گفت: تاکنون عملیات آبیاری کم فشار در۱۶۶ هکتار از اراضی منطقه «پل ابریشم» میامی اجراشده است."/>
  </head>
  <body>
    <article>
      <h1>افزایش بهره‌وری آب در اراضی کشاورزی میامی</h1>
      <address><time datetime="2019-11-24T10:22:03+00:00">24 Nov 2019, 10:22</time> by <a rel="author">هوشنگ حبيبی بسطامی</a></address>
      <p>ایسنا/سمنان مدیر آب‌وخاک و امور فنی و مهندسی سازمان جهاد کشاورزی استان سمنان از افزایش بهره‌وری آب در اراضی کشاورزی میامی خبر داد و با اشاره به فعالیت‌های جهادی این مدیریت در مناطق محروم گفت: تاکنون عملیات آبیاری کم فشار در۱۶۶ هکتار از اراضی منطقه «پل ابریشم» میامی اجراشده است.</p>
      <p>حسین شاهینی در نشستی با بهره‌برداران منطقه «پل ابریشم» میامی اظهار کرد: مدیریت آب‌وخاک و امور فنی و مهندسی سازمان جهاد کشاورزی استان سمنان با توجه به وظایف ذاتی خود و در راستای رفع محرومیت از چهره منطقه و افزایش بهره‌وری آب برنامه‌های متعددی را در دستور کار قرار داده است.</p>
      <p>وی با اشاره به‌ضرورت توجه به مسائل زیربنایی بخش کشاورزی در مناطق روستایی گفت: اگر به این مهم توجه نشود شاهد مهاجرت روزافزون جمعیت و خالی از سکنه شدن در روستاها خواهیم بود.</p>
      <p>مدیر آب‌وخاک و امور فنی و مهندسی سازمان جهاد کشاورزی استان سمنان تصریح کرد: ازاین‌رو افزایش بهره‌وری آب و ارتقاء سطح زیستی روستائیان در اولویت فعالیت‌های این مدیرت در منطقه محروم «پل ابریشم» میامی قرارگرفته است.</p>
      <p>شاهینی با بیان اینکه مدیریت آب‌وخاک و امور فنی و مهندسی سازمان جهاد کشاورزی استان سمنان درراستای افزایش بهره‌وری مصرف آب فعالیت‌های متعدد و متنوعی را در منطقه محروم «پل ابریشم» میامی انجام داده است تصریح کرد: برای افزایش راندمان آبیاری طرح‌هایی مانند انتقال آب در قالب پروژه‌های لوله‌گذاری و احداث کانال بتنی، تجهیز و نوسازی اراضی و سامانه‌های نوین آبیاری را اجرایی کرده است.</p>
      <p>وی از اجرای عملیات تسطیح در سطح یک هزار هکتار از اراضی منطقه «پل ابریشم» میامی خبر داد و افزود: با توجه به مشکلات موجود در انتقال آب و به‌ویژه در انهار سنتی به دلیل کیفیت و نوع بافت خاک و شرایط آب و هوایی پروژه‌های انتقال آب متعددی در منطقه به اجرا درآمده است.</p>
      <p>مدیر آب‌وخاک و امور فنی و مهندسی سازمان جهاد کشاورزی استان سمنان با بیان اینکه تاکنون یک هزار و ۸۵۰ متر انتقال آب با لوله و ۵۰۰ متر کانال بتنی اجرا و احداث‌شده است گفت: سامانه‌های نوین آبیاری نیز در سطح ۱۶۶ هکتار در این منطقه اجراشده است.</p>
      <p>شاهینی تصریح کرد: با وجود همه اقدامات انجام‌شده، به دلیل تعدد منابع آبی، وجود انهار سنتی و خاکی انتقال آب و عدم توزیع بهینه آب در سطح مزارع راندمان انتقال و توزیع آب بخش کشاورزی در منطقه «پل ابریشم» میامی پایین است.</p>
      <p>وی از تهیه طرح ۷۰۰ هکتاری سامانه‌های کم‌فشار آبیاری برای ۱۰ حلقه چاه موجود در منطقه با استفاده از ظرفیت مشاوران و کارشناسان استان سمنان خبر داد و گفت: در این طرح آب چاه‌های کشاورزی با استفاده از لوله‌های پلی‌اتیلن به ابتدای مزارع منتقل‌شده و در سطح مزارع توزیع می‌شود.</p>
      <p>مدیر آب‌وخاک و امور فنی و مهندسی سازمان جهاد کشاورزی استان سمنان با بیان اینکه لوله‌های پلی‌اتیلن از دوام و عمر بهره‌برداری بالایی برخوردار هستند افزود: در این طرح کشاورزان با استفاده از دریچه‌های تخلیه در نوبت‌های آبیاری خود اقدام به آبیاری مزرعه خود می‌کنند.</p>
      <p>شاهینی تصریح کرد: با اجرای این طرح علاوه بر حل معضل انتقال آب و راندمان پایین آن، راندمان توزیع نیز به‌طور چشمگیری افزایش می‌یابد.</p>
      <p>انتهای پیام</p>
    </article>
  </body>
</html>