<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/24/nem_sok_eselye_maradt_a_benzines_dizel_corsanak/"/>
    <meta property="og:site_name" content="totalcar"/>
    <meta property="article:published_time" content="2019-11-24T10:59:00+00:00"/>
    <meta property="og:title" content="Hamarosan vége a benzines/dízel Corsának"/>
    <meta property="og:description" content="A Vauxhall szerint 2025-ben már senki nem fog belső égésű motorral hajtott kisautót kínálni."/>
  </head>
  <body>
    <article>
      <h1>Hamarosan vége a benzines/dízel Corsának</h1>
      <address><time datetime="2019-11-24T10:59:00+00:00">24 Nov 2019, 10:59</time> by <a rel="author">Macsuga János</a></address>
      <p>A Vauxhall első embere, Stephan Norman szerint 2025-ben már senki nem fog belső égésű motorral hajtott kisautót kínálni.</p>
      <figure>
        <img src="https://kep.cdn.indexvas.hu/1/0/3048/30486/304867/30486783_baa1012900156d1c2ea26c657473d4d2_wm.jpg"/>
      </figure>
      <p>Norman az <a href="https://www.autocar.co.uk/car-news/new-cars/next-gen-corsa-will-be-all-electric-says-vauxhall-boss">Autocarnak</a> adott nyilatkozatában arról beszélt, hogy a városi minik és kisautók (vagyis a Golfnál kisebb kocsik) hamarosan elképzelhetetlenek lesznek benzin- vagy dízelmotorral. Erről már <a href="https://totalcar.hu/magazin/hirek/2019/11/05/a_fiat_kiszall_az_europai_kisauto-piacrol/">többször is írtunk a Totalcaron</a>, a kisautók gyártása a szigorodó CO2-kvóták miatt hamarosan gazdaságilag fenntarthatatlanná válik, hiszen a szabályok betartásához egyszerűen túl drága megoldásokkal teletűzdelt motorokat kellene használni. Ráadásul mindezt egy olyan szegmensben, ahol profithányad eredendően kisebb, mint a nagyobb autóknál.</p>
      <p>Stephan Norman nyilatkozata annyiból meglepő, hogy szerinte a váltás már tényleg itt van a nyakunkon. "<i>A kisautók következő generációja - beleértve az Opel Corsát - kizárólag elektromos lesz, ebben teljesen biztos vagyok</i>" - mondta Norman, aki szerint 2025-ben már minden gyártó villanyautókat fog kínálni a kisautó-szegmensekben. Az aktuális Corsa ebből a szempontból jól áll, hiszen már most is kínálják használható <a href="https://totalcar.hu/magazin/hirek/2019/09/11/opel_corsa-e_330_kilometer_eleg_lesz/">tisztán elektromos hajtáslánccal</a>. Az Opel ráadásul nemrégiben <a href="https://totalcar.hu/magazin/hirek/2019/10/29/nyolc_elektromos_opel_jon_ket_even_belul/">jelentette be</a>, hogy a következő két évben nyolc elektromos modellt fog piacra dobni.</p>
      <related>
        <a href="https://totalcar.hu/magazin/hirek/2019/11/05/a_fiat_kiszall_az_europai_kisauto-piacrol/"/>
      </related>
    </article>
  </body>
</html>