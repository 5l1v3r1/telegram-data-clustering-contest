<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549585.html/%D8%AA%D8%B1%D8%A7%DA%98%D8%AF%DB%8C-%DA%86%D9%86%D8%AF%DB%8C%D9%86-%D8%B3%D8%A7%D9%84%D9%87-%D8%AF%D9%84%D8%A7%D9%84%D8%A7%D9%86-%DA%AF%D8%A7%D8%B2-%D8%AF%D8%B1-%DA%86%D8%A7%D8%A8%D9%87%D8%A7%D8%B1-%D9%88-%D8%A8%DB%8C-%D8%AA%D9%88%D8%AC%D9%87%DB%8C-%D8%A7%D8%B1%DA%AF%D8%A7%D9%86-%D9%87%D8%A7%DB%8C-%D9%86%D8%B8%D8%A7%D8%B1%D8%AA%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T10:12:00+00:00"/>
    <meta property="og:title" content="تراژدی چندین ساله دلالان گاز در چابهار و بی توجهی ارگان های نظارتی"/>
    <meta property="og:description" content="بعد از افزایش قیمت بنزین نه تنها نظارت بر روی نحوه توزیع سیلندرهای گاز خانگی در چابهار افزایش نداشت بلکه قیمت ها در بازار ۷۰ درصد افزایش پیدا کرد."/>
  </head>
  <body>
    <article>
      <h1>تراژدی چندین ساله دلالان گاز در چابهار و بی توجهی ارگان های نظارتی</h1>
      <address>
        <time datetime="2019-11-24T10:12:00+00:00">24 Nov 2019, 10:12</time>
      </address>
      <p>بعد از افزایش قیمت بنزین نه تنها نظارت بر روی نحوه توزیع سیلندرهای گاز خانگی در چابهار افزایش نداشت بلکه قیمت ها در بازار ۷۰ درصد افزایش پیدا کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون، </a>چندین سال است که بسیاری از خودروهای شرکت های پرسی و ایران گاز چابهار، برای راحتی کار خود و سود بیشتر سیلندرهای گاز را به دلالان و فروشندگان غیرمجاز که اکثرا در هیئت سه نفره و فلکه بلوار توحید هستند به فروش می رسانند.<br/><br/>با توجه به اینکه نرخ هر کپسول دولتی ۸ هزار تومان است ولی فروشندگان غیرمجاز قبل از گرانی بنزین این مخازن گاز را ۱۵ هزار تومان به مردم فروخته و اکنون قیمت ها را به ۲۵ هزار تومان رسانده اند.<br/><br/>شاید برایتان این سوال پیش آید که چرا از دلالان خرید می کنند، جواب این می باشد که اولا شرکت پرسی گاز در جاده ترمینال ۱۰ کیلومتر دور از شهر است و کسی که بخواهد خرید کند شاید خودرو نداشته باشد و کرایه زیادی برای رفت وآمد می خواهد که صرف نمی کند، و دلیل دوم آنکه نیسان های شرکت های گاز اکثرا سیلندرها را به دلالان می فروشند و اصلا به مردم عادی نمی دهند و مردم مجبور می شوند به شرکت پرسی مراجعه کرده یا آزاد سلیندر مورد نیاز خود را خریداری کنند.<br/><br/><b>ماشین های حمل سیلندر گاز پاسخگوی نیاز مردم نیستند </b><br/><br/>یکی از شهروندان چابهاری در گفت وگو با خبرنگار ما افزود: ماشین های حمل سیلندر گاز وقتی در شهر تردد می کنند اکثرا پاسخگوی نیاز مردم نیستند و گاز را به دلالان می فروشند چرا که هم سود بیشتری نصیب شان می شود و از طرف دیگر زودتر بار خود را به فروش می رسانند.<br/><br/>به گفته وی، در این میان کسانی که ضرر می کنند مردم هستند که باید پول گزافی برای خرید کپسول خانگی پرداخت کنند.<br/><br/>عبدالحکیم لاهوتی یکی از دلالان کپسول گاز خانگی در هیئت سه نفره چابهار به خبرنگار ما گفت: ما با فروش این کپسول ها روزانه ۳۰۰ تا ۵۰۰ هزار تومان کسب درآمد داریم و از این طریق امرار معاش می کنیم؛ وقتی شغل در شهر نیست مجبور هستیم با خرید کپسول از خودروهای حمل گاز تامین درآمد کرده معاش زندگی خانواده هایمان را فراهم کنیم.<br/><br/><b>مسئولین موظف به ساماندهی و نظارت جدی هستند</b><br/><br/>فرماندار ویژه چابهار در گفت و گو با خبرنگار ما بیان کرد: با توجه به افزایش قیمت بنزین باید جلوی برخی از سواستفاده ها توسط ارگان های نظارتی در سطح شهر گرفته شود تا همه چیز طبق روال قانونی به فروش برسد.<br/><br/>رحمدل بامری با اشاره به افزایش نظارت ها افزود: این موضوع در طی جلسه کمیته سوخت شهرستان بررسی شده است و مسئولین ادارات مربوطه موظف به ساماندهی این مهم می باشند.<br/><br/>وی ادامه داد: گران فروشی از تخلفات محسوس جامعه محسوب می شود که باعث ناامیدی و پایین آوردن رفاه سطح زندگی خانواده های کم درآمد می شود که این مهم باید در دستور کار همه ارگان ها و سازمان های مربوطه قرار گیرد.<br/><br/>انتهای پیام/</p>
    </article>
  </body>
</html>