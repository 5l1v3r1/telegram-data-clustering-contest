<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/mai-amenzi-de-4-500-lei/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T10:40:10+00:00"/>
    <meta property="og:title" content="MAI: Amenzi de 4.500 lei"/>
    <meta property="og:description" content="Orban este convins că până la finalul zilei ”cât mai mulţi români” vor vota, deşi azi nu este la fel de frumoasă ca acum două săptămâni."/>
  </head>
  <body>
    <article>
      <h1>MAI: Amenzi de 4.500 lei</h1>
      <address><time datetime="2019-11-24T10:40:10+00:00">24 Nov 2019, 10:40</time> by <a rel="author">(R.C.)</a></address>
      <p>Aproape 100 de sesizări de posibile incidente și infracțiuni electorale au fost înregistrate până duminică după-amiază, însă 32 nu sunt confirmate, a anunțat Monica Dajbog, purtătorul de cuvânt al MAI. Polițiștii au aplicat 15 sancțiuni contravenționale, între care 4 sunt amenzi în valoare de 4.500 lei.</p>
      <p>„Potrivit celei mai recente raportări de la nivelul Centrului Național de Conducere Integrată al MAI, de la începerea procesului de vot și până la această oră au fost înregistrate 96 de sesizări de posibile contravenții și infracțiuni electorale”, a declarat purtătorul de cuvânt al MAI, Monica Dajbpg.</p>
      <p>Până acum, în urma cercetărilor s-a stabilit că 32 sesizări nu se confirmă. Sesizările fac referire la continuarea propagandei electorale, violarea confidențialității votului, lipsă buletine de vot, așa-zis turism electoral, sfătuirea alegătorilor cum să voteze, comercializarea și consumul de băuturi alcoolice în spațiul de protecție al secției de votare.</p>
      <p>„Au fost aplicate 15 sancțiuni contravenționale, dintre care 11 avertismente scrise și patru amenzi în valoare de 4.500 de lei”, mai anunță reprezentantul MAI.</p>
      <p>Monica Dajbog a prezentat și câteva exemple:</p>
      <p>– În Olt, se efectuează verificări sub aspectul săvârșirii infracțiunii de violare a confidențialității votului după ce o persoană, la ieșirea din cabină, a arătat buletinul de vot membrilor biroului electoral.</p>
      <p>– Polițiștii din Hârșova au fost sesizați de către un membru al secției de votare de la un liceu cu privire la faptul că un cetățean ar fi însoțit la secția de votare un bărbat de 73 de ani, imobilizat în scaun cu rotile, și ar fi intrat cu acesta până la cabina de votare unde, profitând de faptul că perdeaua nu era trasă bine, ar fi observat procesul de votare și l-ar fi îndrumat cum să voteze.</p>
      <p>– În județul Tulcea se efectuează verificări sub aspectul săvârșirii infracțiunii de acces ilegal la un sistem informatic după ce un specimen de buletin de vot prin care cetățenii erau îndemnați să voteze un anumit candidat a fost postat pe contul de pe o rețea de socializare al unui bărbat, care susține însă că nu el ar fi publicat buletinul respectiv.</p>
      <p>– În Bistrița-Năsăud, o persoană a fost sancționată cu 2.000 de lei pentru continuarea propagandei electorale printr-o postare în mediul online.</p>
      <p>„Până la acest moment au fost raportate peste 20 de cazuri medicale la nivelul a 12 județe și în municipiul București”, mai precizează purtătorul de cuvânt al MAI.</p>
      <related>
        <h4>Articole asemănătoare</h4>
        <a href="https://www.cotidianul.ro/ciolos-anunt-despre-candidatura-la-prezidentiale/"/>
        <a href="https://www.cotidianul.ro/cand-muntele-se-chinuie-si-naste-un-soricel-alegerile-primare-prezidentiale-din-sua-in-linie-dreapta/"/>
        <a href="https://www.cotidianul.ro/polonia-alegerea-idiotilor-care-si-revendica-demnitatea/"/>
      </related>
    </article>
  </body>
</html>