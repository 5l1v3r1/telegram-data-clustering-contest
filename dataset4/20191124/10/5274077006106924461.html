<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419039"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T10:56:00+00:00"/>
    <meta property="og:title" content="הליכודניקים כבר לא מאחורי נתניהו?"/>
    <meta property="og:description" content="צילומי מסך מקבוצות וואטסאפ של חברי ליכוד מלמדים כי הנאמנות ליו&quot;ר המפלגה בקרב פעילים בשטח רחוקה מלהיות מוחלטת."/>
  </head>
  <body>
    <article>
      <h1>הליכודניקים כבר לא מאחורי נתניהו?</h1>
      <address><time datetime="2019-11-24T10:56:00+00:00">24 Nov 2019, 10:56</time> by <a rel="author">ערוץ 7</a></address>
      <p>קבוצות הוואטסאפ המפלגתיות הפכו כבר מזמן לאחת מזירות ההתרחשות המרכזיות בפוליטיקה הישראלית, והן מהוות מוקד של קשר בין פעילים ובינם לבין הנבחרים.</p>
      <p>על רקע הודעת היועמ"ש על ההחלטה להגיש כתב אישום נגד ראש הממשלה נרשמת סערה טבעית בקבוצות הוואטסאפ של הליכוד, כאשר בחלק מהקבוצות התמיכה בנתניהו היא גורפת, ובאחרות נשמעת גם ביקורת חריפה על מנהיג הליכוד.</p>
      <p>על פי הדיווח הבוקר (ראשון) בחדשות 12, הביקורת הקשה ביותר כלפי נתניהו נכתבת בעיקר בקבוצה "נסיכי הליכוד החזקים", שם סוערות הרוחות מאז הודיע מנדלבליט על החלטתו ביום חמישי האחרון.</p>
      <p>"די להתכחש למצב כרגע, אנחנו באסון", כתב אחד החברים בקבוצה. "ככה לא בונים מדינה. חייב לומר לביבי לעצור. די לטירוף. ביבי חייב לרדת מהבמה. זאת סכנה למלחמת אזרחים. למה הליכוד שותק? לא אכפת לכם מהמדינה? רק ביבי?"</p>
      <p>"אתמול ראינו את הנאשם במגה שחיתויות, האיש בהפרעה", כתב חבר אחר בקבוצה, "במקום להודיע על התפטרות מיידית על קבלת שוחד, האיש הזה חונק את תנועת הליכוד בצוואר ואומר 'אם אני לא בשלטון, הליכוד יתרסק ואנחנו אומרים לאיש המושחת הזה לך הביתה, שחרר את בלפור. בלעדיך הליכוד יחזור לימי בגין הדמוקרט והחכם. אתה עול! אבן ריחיים של הליכוד. לך הביתה מושחת!".</p>
      <p>"מעולם ישראל לא ידעה מנהיג מטורף ומסוכן", כתב חבר נוסף, "היו לפניו מושחתים, אבל אף לא אחד שנהג כפי שנוהג. ואין אף אחד שעוצר אותו בכל הליכוד. בושה וחרפה! העם שלנו מפולג, המדינה מתפוררת. אין לנו מנהיג, אנו עם אבוד. שמע ישראל ה' רחם עלינו".</p>
      <p>"הליכוד סיים את הקריירה שלו", הוסיף, "לא יישאר עוד הליכוד. אתם כאן חיים בסרט רע. ככה לא מנהלים מדינה. ככה לא מרתים מדינה. התבלבלתם. המדינה יותר חזקה מכל ארגון, מועדון וכת. אתם לא עוד מפלגה, אתם הביזיון לליכוד".</p>
      <p>"גורל ליכוד יהיה בדיוק כמו מפא"י המושחתת", הזהיר. "רק הבדל אחד יש: מפא"י עוד ראתה את המדינה לפני הכל. היו מושחתים, אבל הייתה בושה והיה כבוד למדינה. אבל כיום, הליכוד עלה ברמה והפך לארגון פשיעה של ממש שבז ולועג למדינה ולא נותרה בו טיפת בושה. ביבי נוכל, שרלטן ושפל. הוא רוצה לשרוף את המדינה ולהביא אותנו למלחמת אזרחים".</p>
    </article>
  </body>
</html>