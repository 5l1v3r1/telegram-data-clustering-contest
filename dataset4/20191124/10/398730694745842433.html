<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/vetenskap/akut-hotad-noshorningsart-utdod-i-malaysia/"/>
    <meta property="og:site_name" content="DN.SE"/>
    <meta property="article:published_time" content="2019-11-24T10:15:44+00:00"/>
    <meta property="og:title" content="Akut hotad noshörningsart utdöd i Malaysia"/>
    <meta property="og:description" content="Den sista malaysiska sumatranoshörningen har dött. Det betyder att en av världens mest akut utrotningshotade arter bara finns kvar i ett land; Indonesien."/>
  </head>
  <body>
    <article>
      <h1>Akut hotad noshörningsart utdöd i Malaysia</h1>
      <address><time datetime="2019-11-24T10:15:44+00:00">24 Nov 2019, 10:15</time> by <a rel="author" href="https://www.dn.se/av/anders-bolling/" target="_blank">Anders Bolling</a></address>
      <p>
        <b>Den sista malaysiska sumatranoshörningen har dött. Det betyder att en av världens mest akut utrotningshotade arter bara finns kvar i ett land; Indonesien. Där finns cirka 80 exemplar, men arten fortplantar sig nästan inte alls och minskar snabbt.</b>
      </p>
      <p>Noshörningshonan Iman dog av cancer efter flera års kamp mot sjukdomen. Hon fångades in i delstaten Sabah på Borneo 2014 och blev den sista sumatranoshörningen på malaysisk mark.</p>
      <p>– Trots att vi visste att det här skulle hända förr eller senare är vi väldigt sorgsna, säger Sabahs miljöminister Christina Liew till <a href="https://www.theguardian.com/environment/2019/nov/23/sumatran-rhinoceros-now-extinct-in-malaysia-say-zoologists">The Observer</a>.</p>
      <p><b>Den sista malaysiska hanen dog</b> i maj i år, och en annan hona dog i fångenskap 2017. Alla försök av zoologer och naturvårdare att hjälpa dem att föröka sig har misslyckats.</p>
      <p>Imans död betyder att jordens minsta noshörningsart nu bara finns kvar i Malaysias grannland Indonesien. Enligt Världsnaturfonden handlar det om 80 exemplar i isolerade områden på ön Sumatra.</p>
      <p>När Internationella naturvårdsunionen IUCN senast uppdaterade <a href="https://www.iucnredlist.org/species/6553/12787457">sumatranoshörningens status</a> för elva år sedan uppskattades mellan 220 och 275 exemplar finnas kvar. Sedan dess har antalet alltså minskat med ungefär två tredjedelar.</p>
      <p>En gång i tiden strövade arten över hela Sydostasien och ända bort till Indien.</p>
      <p><b>Sumatranoshörningen är inte bara den minsta</b> noshörningsarten utan också den enda i Asien med två horn. En annan art i samma region, javanoshörningen, har ett horn. Den är <a href="https://www.worldwildlife.org/species/javan-rhino">ungefär lika hotad</a>.</p>
      <p>Det finns något fler sumatranoshörningar än javanoshörningar, men de förstnämndas bestånd minskar snabbare. De senaste 15 åren har man bara kunnat <a href="https://www.worldwildlife.org/species/sumatran-rhino">konstatera två nyfödda kalvar</a>, båda från djur i fångenskap.</p>
      <p>Dessutom hotas sumatranoshörningen mer av tjuvjakt än javavarianten.</p>
    </article>
  </body>
</html>