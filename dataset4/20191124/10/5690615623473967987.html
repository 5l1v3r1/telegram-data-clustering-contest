<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837504-advokat-nebesnoyi-sotni-goloduye-chetvertu-dobu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T10:33:00+00:00"/>
    <meta property="og:title" content="Адвокат Небесної сотні голодує четверту добу"/>
    <meta property="og:description" content="КИЇВ. 24 листопада. УНН. Голодування адвокатки Євгенії Закревської, яка представляє у суді родини загиблих та постраждалих під час подій Майдану, триває вже …"/>
  </head>
  <body>
    <article>
      <h1>Адвокат Небесної сотні голодує четверту добу</h1>
      <address><time datetime="2019-11-24T10:33:00+00:00">24 Nov 2019, 10:33</time> by <a rel="author">Роман Рудський</a></address>
      <p><b>КИЇВ. 24 листопада. УНН. </b>Голодування адвокатки Євгенії Закревської, яка представляє у суді родини загиблих та постраждалих під час подій Майдану, триває вже четверту добу. За цей час вона втратила вже майже два кілограми, повідомляє <b>УНН</b> із посиланням на <a href="https://www.radiosvoboda.org/">"Радіо Свобода"</a>.</p>
      <p>"Сьогодні порівняла кількість слідчих управління спецрозслідувань станом на 1.07.2019 і станом на 20.11.2019 – з 67 лишилось 25. Шанси на продовження розслідування Справ Майдану худнуть разом зі мною", – написала вона на своїй сторінці у Facebook.</p>
      <p>Окрім того, як повідомила Закревська, на знак соліданості із нею від 22 листопада оголосили голодування також двоє активістів: Михайло Шекета і Микола Колорович із Мукачева.</p>
      <p>Багато інших активістів та громадських ініціатив підтримують вимоги Закревської постами у соцмережах та на акціях протесту.</p>
      <p>Нагадаємо, адвокат Євгенія Закревська <a href="https://www.unn.com.ua/uk/news/1837147-advokat-rodin-geroyiv-nebesnoyi-sotni-ogolosila-goloduvannya">оголосила голодування</a> через нерозглянуту депутатами Верховної Ради поправку у закон про Державне бюро розслідувань. Йдеться про поправку, яка б дозволила перевести до ДБР без конкурсу або за спрощеною процедурою слідчих управління спецрозслідувань Генеральної прокуратури, які займалися справами Майдану.</p>
    </article>
  </body>
</html>