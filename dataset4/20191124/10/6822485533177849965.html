<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903050.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T10:21:00+00:00"/>
    <meta property="og:title" content="رئیس شورای شهر تهران: دولت حتی یک اتوبوس هم در این ۶ سال به شهرداری نداده است"/>
    <meta property="og:description" content="به گزارش ایسنا، محسن هاشمی صبح امروز در ابتدای جلسه شورای شهر تهران با بیان این که هفته گذشته کشور دچار التهابات ناشی از تصمیمات جدید در سهمیه بندی بنزین بود، گفت: علاوه بر خسارات قابل توجهی که به اموال عمومی وارد شد، ایجاد اختلال در خدمت رسانی دستگاهها و کسب و کارهای مربوط به فضای مجازی نیز سبب شد که بخشی از هموطنانمان نیز آسیب ببینند که امیدواریم هر چه سریعتر مشکلات در خدمات عمومی سریعا رفع شود."/>
  </head>
  <body>
    <article>
      <h1>رئیس شورای شهر تهران: دولت حتی یک اتوبوس هم در این ۶ سال به شهرداری نداده است</h1>
      <address>
        <time datetime="2019-11-24T10:21:00+00:00">24 Nov 2019, 10:21</time>
      </address>
      <p>رئیس شورای شهر تهران گفت: متاسفانه با وجود مصوبات مثبت، حتی یک دستگاه اتوبوس هم طی ۶ سال گذشته از سوی دولت تحویل شهرداری نشده است.</p>
      <p>به گزارش ایسنا، محسن هاشمی صبح امروز در ابتدای جلسه شورای شهر تهران با بیان این که هفته گذشته کشور دچار التهابات ناشی از تصمیمات جدید در سهمیه بندی بنزین بود، گفت: علاوه بر خسارات قابل توجهی که به اموال عمومی وارد شد، ایجاد اختلال در خدمت رسانی دستگاهها و کسب و کارهای مربوط به فضای مجازی نیز سبب شد که بخشی از هموطنانمان نیز آسیب ببینند که امیدواریم هر چه سریعتر مشکلات در خدمات عمومی سریعا رفع شود.</p>
      <p>وی با بیان اینکه یکی از مهمترین پیامدهای سهمیه بندی بنزین افزایش تقاضا برای استفاده از خدمات حمل و نقل عمومی در شهر است، ادامه داد: متاسفانه طی دهه اخیر با  وجود مصوبات مثبت شورای اقتصاد و هیات وزیران درباره افزایش حمل و نقل عمومی؛ اما به دلیل گره‌های بروکراتیک و عدم هماهنگی دستگاههای مسئول، همچون وزارتخانه‌های نفت و کشور، بانک مرکزی، صندوق توسعه ملی و غیره این مصوبات بر زمین ماند و حتی یک دستگاه اتوبوس هم طی 6 سال گذشته از سوی دولت تحویل شرکت واحد نشده است.</p>
      <p>رییس شورای شهر تهران گفت: اگر توقف عمدی چند خودروی عمومی یکی از عوامل تشدید اغتشاشات هفته گذشته بود باید گفت که در تهران به طور متوسط روزانه شاهد خرابی 300 دستگاه اتوبوس هستیم که این اتفاق به علت فرسودگی و عدم جایگزینی رخ می‌دهد.</p>
      <p>وی با بیان این که انتظار مردم و رهبری از مسئولان و دستگاههای مختلف این است که حداکثر مساعدت برای کاهش مشکلات مردم و افزایش اشتغال و تولید صورت گیرد، گفت: حوادث هفته گذشته نشان داد که آستانه صبر عمومی کاهش یافته و اگر تدبیری برای حل مشکلات و کاهش فشارها به جامعه اندیشیده نشود ، انباشت نارضایتی‌ها مجددا ممکن است با جرقه‌ای مشتعل شود و در حوزه‌ی مدیریت شهری نیز انتظار جدی ما از شهرداری تهران افزایش توان اجرایی و عمل گرایی برای به نتیجه رساندن اقدامات در جهت ارتقاء خدمات به شهروندان است و نباید با تزلزل، انفعال، فرافکنی و غیره در حل مشکلات کوتاهی کرد.</p>
    </article>
  </body>
</html>