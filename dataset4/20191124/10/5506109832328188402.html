<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145786/%D8%B3%D8%AE%D9%86%DA%AF%D9%88%DB%8C-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D9%88%DB%8C%D9%84%D9%85%D9%88%D8%AA%D8%B3-%D9%87%D9%85%DA%86%D9%86%D8%A7%D9%86-%D8%B3%D8%B1%D9%85%D8%B1%D8%A8%DB%8C-%D8%AA%DB%8C%D9%85-%D9%85%D9%84%DB%8C-%D8%A7%D8%B3%D8%AA-%D9%86%D8%AA%DB%8C%D8%AC%D9%87-%D9%85%D8%B0%D8%A7%DA%A9%D8%B1%D8%A7%D8%AA-%D8%AF%D8%B1-%D8%A2%DB%8C%D9%86%D8%AF%D9%87-%D8%A7%D8%B9%D9%84%D8%A7%D9%85-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T10:02:36+00:00"/>
    <meta property="og:title" content="سخنگوی فدراسیون فوتبال: ویلموتس همچنان سرمربی تیم ملی است/ نتیجه مذاکرات در آینده اعلام می‌شود"/>
    <meta property="og:description" content="به گزارش خبرنگار ورزشی خبرگزاری تسنیم، امیرمهدی علوی، سخنگوی فدراسیون فوتبال در واکنش به گمانه‌زنی‌ها در مورد فسخ قرارداد این فدراسیون با مارک ویلموتس و مذاکره با برانکو ایوانکوویچ، اظهار داشت: فدراسیون فوتبال در ادامه حمایت قاطع و کامل از برنامه‌های تیم ملی در حوزه پشتیبانی، لجستیکی و چهار بازی حساس پیشِ‌رو که هر کدام حکم فینال را برای تیم ملی دارد، مراحل مختلف برنامه‌ریزی را مدنظر قرار داده است."/>
  </head>
  <body>
    <article>
      <h1>سخنگوی فدراسیون فوتبال: ویلموتس همچنان سرمربی تیم ملی است/ نتیجه مذاکرات در آینده اعلام می‌شود</h1>
      <h2>امیرمهدی علوی، سخنگوی فدراسیون فوتبال تأکید کرد که مارک ویلموتس همچنان سرمربی تیم ملی فوتبال کشورمان است و فدراسیون مذاکراتی را در این زمینه انجام می‌دهد.</h2>
      <address>
        <time datetime="2019-11-24T10:02:36+00:00">24 Nov 2019, 10:02</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/04/19/139804192032546417851344.png"/>
      </figure>
      <p>
        <a href="https://www.tasnimnews.com/fa/service/3/%D9%88%D8%B1%D8%B2%D8%B4%DB%8C">- اخبار ورزشی -</a>
      </p>
      <p>به گزارش خبرنگار ورزشی <a href="https://www.tasnimnews.com/">خبرگزاری تسنیم</a>، امیرمهدی علوی، سخنگوی فدراسیون فوتبال در واکنش به گمانه‌زنی‌ها در مورد فسخ قرارداد این فدراسیون با مارک ویلموتس و مذاکره با برانکو ایوانکوویچ، اظهار داشت: فدراسیون فوتبال در ادامه حمایت قاطع و کامل از برنامه‌های تیم ملی در حوزه پشتیبانی، لجستیکی و چهار بازی حساس پیشِ‌رو که هر کدام حکم فینال را برای تیم ملی دارد، مراحل مختلف برنامه‌ریزی را مدنظر قرار داده است.</p>
      <p>وی افزود: در حوزه قراردادی مارک ویلموتس هم نگاه فدراسیون فوتبال بر این اساس خواهد بود که تمامی مفاد قرارداد بر اساس جزئیات آن، مورد رعایت قرار بگیرد تا تیم ملی با برنامه‌ریزی گسترده آماده چهار دیدار پیشِ‌رو شود.</p>
      <p>سخنگوی فدراسیون فوتبال گفت: فدراسیون در شرایط حال حاضر، در مقطع زمانی تأیید یا تکذیب برخی گمانه‌زنی‌ها نیست. به‌طور حتم نتایج برنامه‌ریزی‌ها، تلاش‌ها و مذاکراتی که با سرمربی تیم ملی در این مورد انجام شده است، در آینده به ملت شریف ایران اعلام خواهد شد.</p>
      <p>علوی تأکید کرد: با همگرایی ایجادشده و این‌که سرنوشت تیم ملی به‌طور کامل دست خودش است، امیدوارم روزهای خوبی را با برنامه‌ریزی متمرکز برای تیم ملی شاهد باشیم.</p>
      <p>سخنگوی فدراسیون فوتبال در پاسخ به این سؤال مشخص که آیا در شرایط فعلی مارک ویلموتس همچنان سرمربی تیم ملی است یا نه، اظهار داشت: بله.</p>
      <p>
        <a href="http://tn.ai/2145179">ویلموتس ــ فدراسیون فوتبال؛ یک گام تا فسخ قرارداد/ برانکو نزدیک‌تر از همیشه به نیمکت تیم ملی</a>
        <a href="http://tn.ai/2145717">برانکو در گفت‌وگو با تسنیم: نه تماسی از فدراسیون فوتبال داشته‌ام و نه مذاکره‌ای کرده‌ام</a>
        <a href="http://tn.ai/2145649">با صدور بیانیه‌ای؛ فدراسیون فوتبال مذاکره با برانکو را نه تأیید کرد، نه تکذیب</a>
      </p>
      <p>به گزارش تسنیم، در شرایط فعلی صحبت‌هایی درباره فسخ قرارداد فدراسیون فوتبال با مارک ویلموتس مطرح شده است که به‌نظر می‌رسد تکلیف این مسئله به‌زودی مشخص خواهد شد. همچنان گمانه‌زنی‌هایی از حضور برانکو ایوانکوویچ به‌عنوان جانشین ویلموتس روی نیمکت تیم ملی مطرح شده که فدراسیون فوتبال در مقطع فعلی این خبر را تأیید یا تکذیب نکرده است.</p>
      <p>انتهای پیام/+</p>
    </article>
  </body>
</html>