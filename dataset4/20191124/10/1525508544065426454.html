<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779577/%D9%86%D9%82%D8%B4%D9%87-%D8%B1%D8%A7%D9%87-%D8%B9%D9%84%D9%88%D9%85-%D8%A7%D9%86%D8%B3%D8%A7%D9%86%DB%8C-%D8%A7%D8%B3%D9%84%D8%A7%D9%85%DB%8C-%D8%A8%D8%A7-%D8%B1%D9%87%D9%86%D9%85%D9%88%D8%AF%D9%87%D8%A7%DB%8C-%D8%B1%D9%87%D8%A8%D8%B1%DB%8C-%D8%B1%D9%88%D8%B4%D9%86-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T10:48:20+00:00"/>
    <meta property="og:title" content="مسعود درخشان: نقشه راه علوم انسانی اسلامی با رهنمودهای رهبری روشن است"/>
    <meta property="og:description" content="درخشان، استاد اقتصاد دانشگاه علامه طباطبائی در آئین افتتاحیه «پنجمین کنگره بین‌المللی علوم انسانی اسلامی» گفت: نقشه راه برای علوم انسانی اسلامی با رهنمودهای رهبری در بیانیه گام دوم روشن است."/>
  </head>
  <body>
    <article>
      <h1>مسعود درخشان: نقشه راه علوم انسانی اسلامی با رهنمودهای رهبری روشن است</h1>
      <address><time datetime="2019-11-24T10:48:20+00:00">24 Nov 2019, 10:48</time> by <a rel="author" href="https://www.mehrnews.com/archive?jr=352" target="_blank">سارا فرجی</a></address>
      <p>به گزارش <a href="https://www.mehrnews.com/">خبرنگار مهر</a>، آئین افتتاحیه «پنجمین کنگره بین‌المللی علوم انسانی اسلامی» صبح امروز در سالن همایش‌های صدا و سیما برگزار شد.</p>
      <p>مسعود درخشان، استاد اقتصاد دانشگاه علامه طباطبائی در این مراسم گفت: بحث‌هایی که امروز انجام شد، عمدتاً در حوزه کاوش‌های نظری علوم انسانی اسلامی بود. هرچند که این کاوش‌ها ضروری است، ولی به شرطی ثمربخش خواهد بود که معطوف به تمام نظام اسلامی و استحکام آن باشد.</p>
      <p>برگزیده دومین دوره جایزه جهانی علوم انسانی اسلامی با بیان اینکه هرگاه ساخته‌های نظری در طراحی و توسعه الگوی تدبیر برای مدیریت نظام اسلامی گرفته شود، تجزیه و تحلیل ثمرات آن می‌تواند زمینه مناسبی برای رشد کاوش‌های نظری فراهم کند، گفت: مطالعه در فلسفه علوم انسانی اسلامی و کوشش در طراحی الگوی تدبیر برای نظام اسلامی لازم و ملزوم همدیگر هستند.</p>
      <p>استاد دانشگاه علامه طباطبایی افزود: بنده در سال‌های اول انقلاب چه زمانی که در قم بودم و چه زمانی که مشغول راه‌اندازی دانشگاه امام صادق (ع) بودم، به جنبه الگوسازی نظام تغییر، توجه بسیاری داشتم. سعی من بر این بود که الگو و نظام تدبیر به گونه‌ای طراحی شود که بر مبنای اصول اسلامی باشد. به این ترتیب، با تفکیک کارشناسی و فقاهت، کار دانشگاه‌ها را کشف نظام کارشناسی اسلامی می‌دانستم. همان چیزی که امروز علوم انسانی اسلامی می‌نامیم.</p>
      <p>درخشان تصریح کرد: در بیانیه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> به مسائلی مانند روحیه انقلابی، تفکر انقلابی و ... اشاره شده بنابراین نقشه راه برای علوم انسانی اسلامی با رهنمودهای رهبری روشن است.</p>
      <p>وی در پایان سخنان خود سؤالاتی را مطرح کرد و گفت: پژوهشگران در این عرصه با سؤالات زیادی مواجه هستند. به طور مثال تقابل دوگانه اسلام و استکبار، ریشه در کدام جهان‌بینی علوم انسانی دارد؟ تسلیم‌ناپذیری اسلام در مقابل استکبار، ریشه در کدام جهان‌بینی دارد و سؤالاتی از این قبیل.</p>
    </article>
  </body>
</html>