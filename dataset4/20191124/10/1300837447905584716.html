<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/unfilmalgiorno/2019/11/24/-cetto-ce-e-questa-volta-e-sovranista_325eca47-11da-4cbf-918d-b677101d74ab.html"/>
    <meta property="og:site_name" content="ANSA.it"/>
    <meta property="article:published_time" content="2019-11-24T10:43:38+00:00"/>
    <meta property="og:title" content="'Cetto c'è' e questa volta è sovranista"/>
    <meta property="og:description" content="Albanese, ormai la mia maschera è superata dalla realtà (ANSA)"/>
  </head>
  <body>
    <article>
      <h1>'Cetto c'è' e questa volta è sovranista</h1>
      <h2>Albanese, ormai la mia maschera è superata dalla realtà</h2>
      <address><time datetime="2019-11-24T10:43:38+00:00">24 Nov 2019, 10:43</time> by <a rel="author">Francesco Gallo</a></address>
      <slideshow>
        <figure>
          <img src="http://www.ansa.it/webimages/img_700/2019/11/24/2e9dbd717fca4216a5d0f0a730816bd4.jpg"/>
          <figcaption>Cetto c'è, senzadubbiamente<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/a43ffc5124c299f7bdb2acff38802e79.jpg"/>
          <figcaption>Cetto c'è, senzadubbiamente<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/8c796da2b258cc6ee33dbc8d4d781588.jpg"/>
          <figcaption>Cetto c'è, senzadubbiamente<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/8bb2a492671a812e847dd3be9532470b.jpg"/>
          <figcaption>Cetto c'è, senzadubbiamente<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/86504d988b2ba75adb83ebe10e2b3028.jpg"/>
          <figcaption>Cetto c'è, senzadubbiamente<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/f14c848106780b79af3408f0e2cf917a.jpg"/>
          <figcaption>Cetto c'è, senzadubbiamente<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/048e4d125bdb6100524a1d85021064a9.jpg"/>
          <figcaption>Cetto c'è, senzadubbiamente<cite>RIPRODUZIONE RISERVATA © Copyright ANSA</cite></figcaption>
        </figure>
      </slideshow>
      <p>Con 'Cetto c'è senzadubbiamente', in sala dal 21 novembre in oltre 500 copie, la maschera politico-cialtrona creata da Antonio Albanese torna per la terza volta (dopo Qualunquemente e Tutto tutto niente niente) scegliendo la forma politica più estrema: l'essere sovrano. Ma va detto, spiega l'attore che la realtà ormai supera tutto: "Siamo stati scavalcati dalla famiglia reale - dice facendo riferimento allo spot di Emanuele Filiberto di Savoia per la serie Netflix, The Crown - . Non so davvero cosa dire di questa cosa senza troppa dignità se non che supera di molto la mia stessa comicità espressionista".</p>
      <p>Ignorante, cafone, maschilista, truffaldino, senza alcun senso dello stato, Cetto La Qualunque torna così, dopo sette anni passati in Germania, decidendo di andare oltre ogni mediazione politica tradizionale proponendosi direttamente come re. E questo anche grazie a una rivelazione, quella che vuole sia figlio illegittimo di un principe locale e quindi del tutto legittimato a fregiarsi del titolo di Re delle due Calabrie. Non manca, a questo proposito nel film anche un vero e proprio referendum: monarchia/repubblica. Per la sceneggiatura, il comico si è fatto affiancare da Piero Guerrera, noto autore televisivo con cui ha scritto i primi due film, mentre alla regia c'è Giulio Manfredonia. Riferimenti a Matteo Salvini, sovranista per eccellenza? "Non guardo certo a una sola persona - dice Albanese- . Faccio un esempio: in Svezia il primo partito è di ultra destra. È vero però che la parola sovranismo sottintende un sovrano e questo mi spaventa un po' anche per il futuro dei miei figli".</p>
      <p>Mentre a domanda diretta, se il film rischia di rendere ancora più popolare Salvini, Albanese replica secco: "Spero proprio di no". "Fare un personaggio come Cetto che è, allo stesso tempo, volgare, amorale e maschilista - dice -, mi fa vergognare come una bestia quando ci penso e a volte questo mi provoca il torcicollo, un modo per non guardare. E pensare che l'idea di Cetto mi è venuta quando ho visto un giorno un candidato mostrare la foto della moglie del suo concorrente dicendo che era una puttana e dunque il marito un cornuto invotabile". E che ci sia qualcosa che non va in questa politica, Albanese lo spiega così: "Ci sono ministri della paura. Il 2016, ad esempio, è stato l'anno con il più basso numero omicidi. Ma questa cosa non viene fatta percepire. Si preferisce manovrare il popolo, e questo è da vigliacchi". Candidarsi in politica? "Non me lo ha chiesto nessuno".</p>
      <p>La maschera di Cetto La Qualunque, conclude il regista, "funziona ancora ed era poi giusto raccontare dove si era arrivati in politica". Nel cast del film anche: Nicola Rignanese, Caterina Shulha e Gianfelice Imparato.<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>