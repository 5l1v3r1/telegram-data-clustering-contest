<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/the-pink-ball-test-bangladesh-captain-mominul-haque-got-pair-in-the-match-dgtl-1.1074649"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-24T10:14:58+00:00"/>
    <meta property="og:title" content="দুই ইনিংসেই শূন্য! ইডেনে লজ্জার রেকর্ড বাংলাদেশ অধিনায়কের"/>
    <meta property="og:description" content="দুই ইনিংসেই শূন্য করেছেন মোমিনুল। ক্রিকেটীয় পরিভাষায় যাকে ‘পেয়ার’ বলা হয়। সব ব্যাটসম্যানই চান এমন লজ্জা এড়িয়ে যেতে। বা, এমন অনাকাঙ্খিত রেকর্ডের সঙ্গে জড়িয়ে পড়লেও দ্রুত তা স্মৃতি থেকে মুছে ফেলতে। কিন্তু মোমিনুলের পক্ষে এটা ভুলে যাওয়াও সহজ নয়।"/>
  </head>
  <body>
    <article>
      <h1>দুই ইনিংসেই শূন্য! ইডেনে লজ্জার রেকর্ড বাংলাদেশ অধিনায়কের</h1>
      <address><time datetime="2019-11-24T10:14:58+00:00">24 Nov 2019, 10:14</time> by <a rel="author">নিজস্ব সংবাদদাতা</a></address>
      <p>এই রেকর্ড চান না কোনও ক্রিকেটার। যে কোনও ব্যাটসম্যানের কাছেই এটা চরম লজ্জার। আর সেই ব্যাটসম্যান যদি হন অধিনায়ক, তবে তা দলের মনোবলের পক্ষেও হয়ে ওঠে ক্ষতিকর।</p>
      <p>বাংলাদেশ অধিনায়ক <a href="https://www.anandabazar.com/topic/mominul-haque">মোমিনুল হক</a> তাই নিশ্চয়ই <a href="https://www.anandabazar.com/topic/pink-ball-test">ইডেনে গোলাপি বলের টেস্টকে</a> দুঃস্বপ্ন মনে করে ভুলে যেতে চাইবেন। প্রথম ইনিংসে উমেশ যাদবের বলে তাঁর ক্যাচ দ্বিতীয় স্লিপে থাকা রোহিত শর্মা অবিশ্বাস্য দক্ষতায় ডানদিকে ঝাঁপিয়ে ধরেছিলেন। সাত বল খেলে ফিরতে হয়েছিল শূন্য রানে। দ্বিতীয় ইনিংসে খেলেছেন ছয় বল। এবং এ বারেও খাতা খুলতে পারেননি। তার আগেই ইশান্ত শর্মার বলে উইকেটকিপার ঋদ্ধিমান সাহাকে ক্যাচ দিয়ে ফিরতে হয়েছে।</p>
      <p>দুই ইনিংসেই শূন্য করেছেন মোমিনুল। ক্রিকেটীয় পরিভাষায় যাকে ‘পেয়ার’ বলা হয়। সব ব্যাটসম্যানই চান এমন লজ্জা এড়িয়ে যেতে। বা, এমন অনাকাঙ্খিত রেকর্ডের সঙ্গে জড়িয়ে পড়লেও দ্রুত তা স্মৃতি থেকে মুছে ফেলতে। কিন্তু মোমিনুলের পক্ষে এটা ভুলে যাওয়াও সহজ নয়। বিশ্বের কোনও টেস্ট অধিনায়কই মোমিনুলের এই রেকর্ড কেড়ে নিতে পারবেন না। কারণ, ভারতীয় দলের বিরুদ্ধে তিনিই হলেন প্রথম বিপক্ষ ক্যাপ্টেন, যিনি টেস্টের দুই ইনিংসে শূন্য করলেন। একইসঙ্গে গোলাপি বলের টেস্টে বাংলাদেশের প্রথম ক্রিকেটার যিনি দুই ইনিংসেই ফিরলেন রান না করে। শুধু ক্রিকেটার নন, তিনি বাংলাদেশের প্রথম অধিনায়ক হিসেবেও এই লজ্জার রেকর্ডে জড়িয়ে গেলেন।</p>
      <p>
        <b>আরও পড়ুন: <a href="https://www.anandabazar.com/sport/the-pink-ball-test-virat-kohli-breezes-past-legends-to-make-century-at-eden-dgtl-1.1074373">সচিন-পন্টিংয়ের চেয়ে অনেকটাই দ্রুত, ইডেনে ৭০তম সেঞ্চুরি করলেন বিরাট</a></b>
      </p>
      <p>
        <b>আরও পড়ুন: <a href="https://www.anandabazar.com/sport/the-pink-ball-test-sourav-bats-for-day-and-night-test-match-1.1074544">দিনরাতের টেস্ট চলবে, লোক টানতে বিনোদন জরুরি: সৌরভ​</a></b>
      </p>
    </article>
  </body>
</html>