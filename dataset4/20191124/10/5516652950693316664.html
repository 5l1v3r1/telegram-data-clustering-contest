<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426440/gia-diarrhxeis-se-xrysoxoeia-tha-dikastei-44xronos-roymanos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-24T10:55:01+00:00"/>
    <meta property="og:title" content="Για διαρρήξεις σε χρυσοχοεία θα δικαστεί 44χρονος Ρουμάνος"/>
    <meta property="og:description" content="Για τις διαρρήξεις σε δύο χρυσοχοεία στην πόλη της Ρόδου και μία απόπειρα διάρρηξης σε κοσμηματοπωλείο στην περιοχή του Φαληρακίου, κατηγορείται 44χρονος Ρουμάνος που θα λογοδοτήσει τον Δεκέμβριο, στο Τριμελές Εφετείο επί Κακουργημάτων Δωδεκανήσου"/>
  </head>
  <body>
    <article>
      <h1>Για διαρρήξεις σε χρυσοχοεία θα δικαστεί 44χρονος Ρουμάνος</h1>
      <h2>Τον Δεκέμβριο στο Τριμελές Εφετείο επί Κακουργημάτων</h2>
      <address>
        <time datetime="2019-11-24T10:55:01+00:00">24 Nov 2019, 10:55</time>
      </address>
      <p><b>Για τις διαρρήξεις σε δύο χρυσοχοεία στην πόλη της Ρόδου και μία απόπειρα διάρρηξης σε κοσμηματοπωλείο στην περιοχή του Φαληρακίου, κατηγορείται 44χρονος Ρουμάνος που θα λογοδοτήσει τον Δεκέμβριο, στο Τριμελές Εφετείο επί Κακουργημάτων Δωδεκανήσου</b>.</p>
      <p>Οι κλοπές είχαν διαπραχθεί πριν από επτά χρόνια και συγκεκριμένα το χρονικό διάστημα από τον Ιανουάριο έως τον Μάιο του 2012 οπότε και οι αστυνομικοί της Υποδιεύθυνσης Ασφαλείας Ρόδου διαλεύκαναν την υπόθεση και συνέλαβαν την 38χρονη συμπατριώτισσα και σύζυγο του κατηγορουμένου, η οποία επίσης φέρονταν να εμπλέκεται στην υπόθεση. Μετέπειτα, η δικογραφία που σχηματίστηκε αφορούσε συνολικά πέντε άτομα, αλλά με βούλευμα του Συμβουλίου Πλημμελειοδικών Ρόδου στο εδώλιο του δικαστηρίου παραπέμφθηκαν η 38χρονη Ρουμάνα, ο 44χρονος σύζυγός της και μία ακόμα Ρουμάνα η οποία κατηγορούνταν για αποδοχή προϊόντος εγκλήματος και ειδικότερα ενός δακτυλιδιού με μπλε λευκό ζιργκόν που είχε κλαπεί από χρυσοχοείο της Νέας Αγοράς.</p>
      <p>Η υπόθεση εκδικάστηκε τον Ιανουάριο του 2016 από το Μονομελές Εφετείο επί Κακουργημάτων Δωδεκανήσου το οποίο καταδίκασε ερήμην την 38χρονη Ρουμάνα επιβάλλοντάς της συνολική ποινή κάθειρξης 7 ετών, στον 44χρονο σύζυγό της που επίσης δεν εμφανίστηκε στη δίκη ποινή κάθειρξης 9 ετών με τις εφέσεις και για τους δύο να μην έχουν αναστέλλουσα δύναμη και τέλος στη Ρουμάνα που κατηγορούνταν για την αποδοχή του κλεμμένου δακτυλιδιού, ποινή φυλάκισης ενός έτους την οποία μετέτρεψε προς 10 ευρώ την ημέρα.</p>
      <p>Καθώς όμως σε βάρος της 38χρονης εκκρεμούσε η απόφαση του δικαστηρίου εντοπίστηκε, συνελήφθη και οδηγήθηκε στη φυλακή, ενώ παράλληλα προσέφυγε στο Τριμελές Εφετείο επί Κακουργημάτων Δωδεκανήσου με στόχο να αθωωθεί από το δευτεροβάθμιο δικαστήριο όπως και έγινε.</p>
      <p>Συγκεκριμένα, το δευτεροβάθμιο δικαστήριο τον Σεπτέμβριο του 2017 δίκασε την υπόθεση ως προς την 38χρονη σε δεύτερο βαθμό και την έκρινε αθώα. Η Ρουμάνα ενώπιον του δικαστηρίου δήλωσε ότι είναι μητέρα δύο ανήλικων παιδιών και χωρισμένη (τότε) έξι χρόνια από τον 44χρονο σύζυγό της.</p>
      <p>Μετά την εξέλιξη αυτή, στις 4 Δεκεμβρίου 2019 το Τριμελές Εφετείο επί Κακουργημάτων Δωδεκανήσου θα δικάσει μόνο τον 44χρονο σε μία προσπάθεια να μειώσει ή και «εξαφανίσει» την πρωτόδικη ποινή που του έχει επιβληθεί.</p>
      <p><b>Οι διαρρήξεις, τα κοσμήματα και η σύλληψη</b><br/>Η «αντίστροφη μέτρηση» για τη διαλεύκανση της υπόθεσης ξεκίνησε στις 29 Μαΐου 2012 όταν μετά την αξιοποίηση πληροφοριών και στοιχείων που είχαν αστυνομικοί της Υποδιεύθυνσης Ασφαλείας Ρόδου πραγματοποίησαν συντονισμένη επιχείρηση στην πόλη της Ρόδου, έγιναν προσαγωγές ατόμων και κατοίκων έρευνες, όπου παρουσία δικαστικού λειτουργού στο σπίτι της 38χρονης, βρέθηκαν μεταξύ άλλων κοσμήματα τα οποία όπως διαπιστώθηκε προέρχονται από διάρρηξη χρυσοχοείου.</p>
      <p>Τα κοσμήματα που βρέθηκαν αφού αναγνωρίστηκαν αποδόθηκαν στον δικαιούχο, ενώ η έρευνα για την ανεύρεση και των υπόλοιπων κλεμμένων κοσμημάτων συνεχίστηκε. Σύμφωνα με όσα είχε ανακοινώσει η αστυνομία, ύστερα από εμπεριστατωμένη έρευνα και κατάλληλη αξιοποίηση στοιχειών πρόεκυψε ότι τέσσερις άνδρες ήταν μέλη οργανωμένης σπείρας η οποία με συγκεκριμένο τρόπο διέπραξε δύο διαρρήξεις και μια (1) απόπειρα διάρρηξης χρυσοχοείων και συγκεκριμένα:</p>
      <p>- Στις 27 προς 28-02-2012 στην πόλη της Ρόδου, μέλη της σπείρας των δραστών διέρρηξαν χρυσοχοείο αφαιρώντας από τις προθήκες κοσμήματα μεγάλης αξίας. Πρόκειται για κατάστημα που βρίσκονταν στη Νέα Αγορά.</p>
      <p>Σύμφωνα με πληροφορίες, το κατάστημα διέθετε δύο εισόδους μία μπροστά από τη Νέα Αγορά και μία από το εσωτερικό της. Αυτήν επέλεξαν ο δράστης ή οι δράστες για να εισέλθουν στο κατάστημα. Χρησιμοποιώντας λοστό ή άλλο παρόμοιο αντικείμενο έσπασαν το λουκέτο που κρατούσε το ρολό και στη συνέχεια ανασηκώνοντάς το διαπίστωσαν πως η εσωτερική πόρτα ήταν ανασφάλιστη και έτσι μπήκαν μέσα.</p>
      <p>Οι δράστες από εκεί και μετά με ευκολία αφαίρεσαν χρυσούς σταυρούς, ζώδια, καδένες κ.α. χρυσά κοσμήματα που υπήρχαν στις προθήκες και στη συνέχεια τράπηκαν σε φυγή. Η συνολική αξία των κοσμημάτων ανέρχεται σε 150.000 ευρώ κατά δήλωση του 67χρονου ιδιοκτήτη.</p>
      <p>- Στις 28-04-2012 βραδινές ώρες στο Φαληράκι Ρόδου, μέλη της σπείρας των δραστών αποπειράθηκαν να διαρρήξουν χρυσοχοείο αλλά έγιναν αντιληπτοί και τράπηκαν σε φυγή.</p>
      <p>- Στις 04-05-2012 πρώτες πρωινές ώρες στην πόλη της Ρόδου, μέλη της σπείρας των δραστών διέρρηξαν χρυσοχοείο αφαιρώντας κοσμήματα μεγάλης αξίας. Ειδικότερα, οι δράστες επιχείρησαν να διαρρήξουν με τη μέθοδο του ριφιφί από την πλαϊνή πλευρά το κατάστημα, ωστόσο δεν τα κατάφεραν και έτσι προτίμησαν την … κύρια είσοδο.</p>
      <p>Οι δράστες χρησιμοποιώντας λοστό σήκωσαν αρχικά το ρολό και εν συνεχεία την πόρτα του καταστήματος (την έβγαλαν από τη θέση της) και μπήκαν μέσα. Εκεί αφαίρεσαν όλα τα κοσμήματα που υπήρχαν στις προθήκες, ενώ εξονυχιστικό έλεγχο έκαναν ακόμη και στα ντουλάπια του καταστήματος! Τη «δραστηριότητα» αυτή των δραστών είδε θαμώνας που βρισκόταν σε διπλανό μπαρ και αμέσως ενημερώθηκε ο ιδιοκτήτης του καταστήματος και η αστυνομία.</p>
      <p>Ωστόσο την κίνηση αυτή την είδαν οι δράστες οι οποίοι τράπηκαν σε φυγή προς τη πλευρά της Νέας Αγοράς. Οι ίδιες πληροφορίες ήθελαν τους τρεις δράστες μαζί με άλλα δύο άτομα (σύνολο πέντε) να επιβιβάζονται σε αυτοκίνητο που είχαν σταθμεύσει μπροστά στο Ήχος και Φως και να εξαφανίζονται. Η αξία των κοσμημάτων που αφαίρεσαν από το κατάστημα, σύμφωνα με τη δήλωση του ιδιοκτήτη, ανέρχεται στις 120.000 ευρώ.</p>
      <p>Σύμφωνα με όσα είχαν γίνει γνωστά, η 38χρονη μαζί με τον 44χρονο σύζυγό της διέμεναν μόνιμα στη Ρόδο, ενώ σε ό,τι αφορά τους υπόλοιπους φέρονται να ήρθαν στην περιοχή μας και να παρέμειναν μικρό χρονικό διάστημα κατά το οποίο και επιδόθηκαν στις διαρρήξεις. Οι δράστες φέρονται να είχαν συγκεκριμένη «μέθοδο» που χρησιμοποιούσαν, η οποία και ήταν αυτή που τελικά τους «πρόδωσε».</p>
      <p>Σε ό,τι αφορά τα κοσμήματα τα οποία αφαίρεσαν, μόνο ορισμένα από αυτά βρέθηκαν στο σπίτι της 38χρονης που συνελήφθη, ενώ τα υπόλοιπα εξεταζόταν το ενδεχόμενο να τα είχαν πουλήσει είτε στην πρωτεύουσα είτε ακόμη και να τα είχαν πάρει στην πατρίδα τους. Η δικογραφία που σχηματίστηκε υποβλήθηκε στον κ. Εισαγγελέα Πλημμελειοδικών Ρόδου, ο οποίος στη συνέχεια είχε παραπέμψει την υπόθεση στον κ. Ανακριτή Ρόδου που εξέδωσε εντάλματα σύλληψης ενώ παράλληλα ασκήθηκαν και βαρύτατες ποινικές διώξεις για διακεκριμένες κλοπές από δύο ή περισσότερα άτομα που είχαν συνενωθεί για το σκοπό αυτό, κατ’ επάγγελμα κατά συνήθεια και κατ’ εξακολούθηση.</p>
    </article>
  </body>
</html>