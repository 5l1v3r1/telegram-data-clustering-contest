<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/utazas/sag-hegy-osszel/"/>
    <meta property="og:site_name" content="FEMINA"/>
    <meta property="article:published_time" content="2019-11-24T10:46:04+00:00"/>
    <meta property="og:title" content="Csodás magyar hely, ahol belenézhetsz egy vulkán gyomrába: a Ság vidéke ősszel különösen szép"/>
    <meta property="og:description" content="A Ság hegyen túrázók egy igazi vulkán gyomrába láthatnak bele."/>
  </head>
  <body>
    <article>
      <h1>Csodás magyar hely, ahol belenézhetsz egy vulkán gyomrába: a Ság vidéke ősszel különösen szép</h1>
      <h2>A Ság hegyen túrázók egy igazi vulkán gyomrába láthatnak bele.</h2>
      <address><time datetime="2019-11-24T10:46:04+00:00">24 Nov 2019, 10:46</time> by <a rel="author">Tamás Katalin</a></address>
      <p>A Ság hegy egy apró vulkáni tanúhegy a Vas megyei Celldömölk szomszédságában, amely különleges élménnyel gazdagítja a túrázókat: egy igazi vulkán gyomrába nézhetnek bele.</p>
      <p>A 279 méter magas tanúhegy a kellemes őszi hétvégeken még remek célpontja a túráknak, az aranyló lombhullatókkal és csábítóan kék kökénybokrokkal övezett Ság Vulkánösvény ilyenkor talán még hívogatóbb.</p>
      <h3>Ság hegy ősszel</h3>
      <p>A Ság egy ötmillió éves vulkán maradványa, mely 1975 óta védett természeti érték. A hegyet az erózió mellett a bazaltbányászat formálta mai képére: a gyomrát kivájták, 17 millió tonna kő kitermelésével jóvátehetetlen sebet ejtve rajta. Ennek köszönhetően viszont ma az egykori vulkán belsejébe is belenézhetnek a kirándulók, sőt, sétálhatnak is benne.</p>
      <figure>
        <img src="https://kep.index.hu/1/0/3045/30452/304528/30452835_abdb7d645c4cfac84cf7300705d48628_wm.jpg"/>
        <figcaption>A bányászattal láthatóvá vált tehát a vulkán krátere, a kőzetek sokfélesége, rétegezettsége pedig betekintést nyújt a hegy kialakulásába is.<cite>Tamás Katalin</cite></figcaption>
      </figure>
      <figure>
        <img src="https://kep.cdn.indexvas.hu/1/0/3045/30452/304528/30452839_b5b865df9a271335ec1f85c33974cc87_wm.jpg"/>
        <figcaption>Földtani különlegességek tárulnak az ember szeme elé az egykori tűzhányó peremén és gyomrában vezető Ság Vulkánösvényen. Őszi pompában még szebb a vidék.<cite>Tamás Katalin</cite></figcaption>
      </figure>
      <figure>
        <img src="https://kep.index.hu/1/0/3045/30453/304533/30453375_9749b95bf226b9af85c9d1af328c316f_wm.jpg"/>
        <figcaption>Olyan érdekességeket csodálhatnak meg a túrázók, mint a kürtőben megszilárdult láva, a váltakozó kőzetrétegek, a kőzetüveg-szilánkok vagy a levegőben megszilárdult vulkáni bombák.<cite>Tamás Katalin</cite></figcaption>
      </figure>
      <figure>
        <img src="https://kep.index.hu/1/0/3045/30452/304528/30452881_acea1d95d76290fe9ff0b95c1298da9b_wm.jpg"/>
        <figcaption>A Ság peremén érdemes elidőzni kicsit, és elámulni a körpanorámán. A ragyogó fényben a hegy nagy testvéreként ismert Somló is jól kivehető, sőt, a másik, északnyugati irányban tiszta időben a Schneeberg is feltűnik.<cite>Tamás Katalin</cite></figcaption>
      </figure>
      <figure>
        <img src="https://kep.index.hu/1/0/3045/30452/304528/30452891_cfd711c62dda21dd355b8a8e819ea5e1_wm.jpg"/>
        <figcaption>Ősszel már a legerőtlenebb napsütés is felmelegíti a bazaltköveket, amik sokáig megtartják a meleget, a kilátást csodálva picit megpihenhettek rajtuk.<cite>Tamás Katalin</cite></figcaption>
      </figure>
      <figure>
        <img src="https://kep.index.hu/1/0/3045/30452/304529/30452915_55257124dc00821e901b78872c14ec66_wm.jpg"/>
        <figcaption>A túraútvonalat ősszel csábító, dércsípte kökény-, galagonya- és csipkebogyóval teli vadrózsabokrok szegélyezik.<cite>Tamás Katalin</cite></figcaption>
      </figure>
      <figure>
        <img src="https://kep.index.hu/1/0/3045/30452/304529/30452917_454fd53b8412d9a2d79b4fe337b7c871_wm.jpg"/>
        <figcaption>A tanösvény induló- és végpontja a Sághegyi Fogadó melletti parkoló. A vendéglő és panzió kedves személyzete és finom ételei miatt kedvelt a turisták körében.<cite>Tamás Katalin</cite></figcaption>
      </figure>
      <figure>
        <img src="https://kep.index.hu/1/0/3045/30453/304531/30453175_7316d58c869094cd14a7b888c7c8ade2_wm.jpg"/>
        <figcaption>A fogadó mellett egy szobor emlékezik meg arról, hogy Eötvös Loránd 1891-ben a hegyen tesztelte mérőműszerét, az Eötvös-ingát. Akkor a Ság még teljes volt, nem marta ki belsejét a bányászat.<cite>Tamás Katalin</cite></figcaption>
      </figure>
      <figure>
        <img src="https://kep.index.hu/1/0/3045/30452/304529/30452959_408d2cf4a5a9116d14fd183145cb33f0_wm.jpg"/>
        <figcaption>Ha a tanösvényt bejárva még nem fáradtatok el, az útvonalról letérve is bejárhatjátok a vidéket. Eldugott zugokat, hangulatos erdőszéli pihenőket fedezhettek így fel.<cite>Tamás Katalin</cite></figcaption>
      </figure>
      <figure>
        <img src="https://kep.index.hu/1/0/3045/30452/304529/30452989_f1519c64868026dafb599be2878648b3_wm.jpg"/>
        <figcaption>A Ság hegy déli lejtőjén található Tündérvölgyben egy rövid emlékutat is kijelöltek Dala József celldömölki helytörténész tiszteletére. Itt áll a Dala József-emlékharang.<cite>Tamás Katalin</cite></figcaption>
      </figure>
      <figure>
        <img src="https://kep.index.hu/1/0/3045/30452/304529/30452993_95a8163fe630d6525b293a8edcecaaac_wm.jpg"/>
        <figcaption>A hegyoldalban számos szőlőbirtok húzódik meg apró parcellákra osztva. A Ság egyébként régóta híres boráról, egykor vesemosó gyógyszerként tekintettek rá, Otto von Bismarck kancellár állítólag gyógybornak is nevezte. A pincék előzetes egyeztetéssel látogathatók.<cite>Tamás Katalin</cite></figcaption>
      </figure>
      <figure>
        <img src="https://kep.cdn.indexvas.hu/1/0/3045/30453/304531/30453163_9c3daa2c605a67ad3dca65184b6e4447_wm.jpg"/>
        <figcaption>A hegyre egyébként külföldi vállalkozók is felfigyeltek már, akik nemcsak nyaralókat vásárolnak, de több apartmant is ők üzemeltetnek. A fejlesztések és építkezések jelenleg is folynak.<cite>Tamás Katalin</cite></figcaption>
      </figure>
      <figure>
        <img src="https://kep.index.hu/1/0/3045/30453/304530/30453019_7f7d25e0e2576c958b78db673124e5fe_wm.jpg"/>
        <figcaption>A túra végeztével érdemes ellátogatni a hegy szomszédságában épült Kemenes Vulkánparkba is, amelyben a vulkánok kialakulásáról és a Ságról is megtudhattok érdekességeket.<cite>Tamás Katalin</cite></figcaption>
      </figure>
      <p>
        <i>(Borító- és ajánlókép: Tamás Katalin.)</i>
      </p>
    </article>
  </body>
</html>