<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904983/uronen-heeft-grote-wens-een-duel-met-de-rode-duivels-daar-kijk-ik-naar-uit-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-24T10:51:00+00:00"/>
    <meta property="og:title" content="Ontslag van Mazzu deed Uronen pijn: &quot;Het voelde aan als een persoonlijk falen&quot;"/>
    <meta property="og:description" content="Voetbalminnend Finland verkeert in een roes: voor het eerst in haar geschiedenis hebben de Scandinaviërs zich geplaatst voor een eindtoernooi. Op het EK van komende zomer is de kans reëel dat ze onze Rode Duivels treffen. Dat klinkt Jere Uronen als muziek in de oren."/>
  </head>
  <body>
    <article>
      <h1>Ontslag van Mazzu deed Uronen pijn: "Het voelde aan als een persoonlijk falen"</h1>
      <address>
        <time datetime="2019-11-24T10:51:00+00:00">24 Nov 2019, 10:51</time>
      </address>
      <p>
        <b>Voetbalminnend Finland verkeert in een roes: voor het eerst in haar geschiedenis hebben de Scandinaviërs zich geplaatst voor een eindtoernooi. Op het EK van komende zomer is de kans reëel dat ze onze Rode Duivels treffen. Dat klinkt Jere Uronen als muziek in de oren.</b>
      </p>
      <p>De linksachter van KRC Genk is momenteel geblesseerd, maar was er wel bij als toeschouwer toen Finland de kwalificatie afdwong tegen Liechtenstein (3-0). "Het was erg frustrerend dat ik geblesseerd was op die historische avond", zucht Uronen bij <i>Het Belang van Limburg</i>. "Gelukkig wilde de bondscoach er mij absoluut bij hebben. Alleen, aan wie moest ik toestemming vragen om naar Finland af te reizen?"</p>
      <aside>Lees meer<br/><a href="https://www.voetbalprimeur.be/nieuws/904969/wolf-maakt-meteen-indruk-bij-genk-dat-gaf-ze-het-voordeel-tegen-moeskroen-.html?itm_source=www.voetbalprimeur.be&amp;itm_medium=highlighted-content">Zet van Wolf maakt meteen indruk: 'Dat gaf Genk het voordeel'</a></aside>
      <p>"Felice Mazzu was net ontslagen", schetst Uronen. "Een beslissing waar ik een paar dagen niet goed van ben geweest, het voelde als een persoonlijk falen. De tegenvallende resultaten waren niet de schuld van de coach. Maar dat terzijde, ik vroeg en kreeg toestemming van Dimitri de Condé. Hij begreep dat ik in Helsinki moest zijn. Daar was ik heel blij om."</p>
      <p><b>Met ambitie naar het EK</b><br/>Wat kan er verwacht worden van Finland komende zomer? "Natuurlijk worden wij geen Europees kampioen", beseft Uronen. "Maar we gaan ook niet de toerist uithangen. We verloren in de kwalificaties twee keer van Italië. Maar telkens had coach Mancini veel lof."</p>
      <aside>Lees meer<br/><a href="https://www.voetbalprimeur.be/nieuws/904958/-martinez-wilde-rode-duivels-voor-het-ek-verlaten-voor-tottenham-hotspur-.html?itm_source=www.voetbalprimeur.be&amp;itm_medium=highlighted-content">Opvallend: 'Martinez wilde Rode Duivels voor EK verlaten voor Tottenham-job'</a></aside>
      <p>"We willen op dat EK absoluut wedstrijden winnen. Naar het voorbeeld van IJsland, dat in 2016 de kwartfinales haalde. Blijkbaar is de kans groot dat we België tegenkomen. Een duel met boezemvriend Timothy Castagne, daar kijk ik naar uit", verwijst Uronen naar de vleugelverdediger van Atalanta.</p>
      <p>De Rode Duivels treffen op het EK al zeker Rusland en Denemarken in de groepsfase. <a href="https://www.voetbalprimeur.be/nieuws/904734/rode-duivels-spelen-twee-keer-in-rusland-en-n-keer-in-denemarken-op-ek.html">Als organiserende landen krijgen die twee telkens het thuisvoordeel.</a> <a href="https://www.voetbalprimeur.be/nieuws/904433/rode-duivels-komen-in-pot-1-sowieso-rusland-en-denemarken-als-tegenstander.html?utm_source=doorlink&amp;utm_medium=doorlink&amp;utm_campaign=%2F">Wie de derde tegenstander wordt, valt nog even af te wachten</a>. Er schieten nog twee opties over: Finland of Wales.</p>
    </article>
  </body>
</html>