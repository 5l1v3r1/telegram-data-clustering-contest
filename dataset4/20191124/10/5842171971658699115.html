<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/359817-kipcoge-un-muhamada-atziti-par-2019-gada-labakajiem-vieglatletiem"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T10:45:00+00:00"/>
    <meta property="og:title" content="Kipčoge un Muhamada atzīti par 2019. gada labākajiem vieglatlētiem"/>
    <meta property="og:description" content="Kenijas maratona skrējējs Eliuds Kipčoge un ASV barjersprintere Dalila Muhamada sestdien Monako tika apbalvoti kā 2019. gada pasaules labākie vieglatlēti."/>
  </head>
  <body>
    <article>
      <h1>Kipčoge un Muhamada atzīti par 2019. gada labākajiem vieglatlētiem</h1>
      <address><time datetime="2019-11-24T10:45:00+00:00">24 Nov 2019, 10:45</time> by <a rel="author">Jauns.lv / LETA</a></address>
      <p>
        <b>Kenijas maratona skrējējs Eliuds Kipčoge un ASV barjersprintere Dalila Muhamada sestdien Monako tika apbalvoti kā 2019. gada pasaules labākie vieglatlēti.</b>
      </p>
      <p>Kipčoge 12.oktobrī Vīnē speciāli sarīkotā skrējienā kļuva par pirmo cilvēku pasaulē, kurš maratona distanci veicis ātrāk par maģisko divu stundu robežu, pieveikdams 42,195 kilometrus garo distanci vienā stundā 59 minūtēs un 40,2 sekundēs.</p>
      <p>Skrējiens notika speciālos apstākļos, tāpēc viņa rezultāts netika klasificēts kā pasaules rekords. Tiesa, 35 gadus vecajam Kipčogem tāpat pieder pasaules rekords, kas ir divas stundas viena minūte un 39 sekundes.</p>
      <p>"Ceru, ka esmu iedvesmojis cilvēci un nākamās paaudzes. Esmu patiešām laimīgs, ka piedalījos vēstures veidošanā," pēc balvas saņemšanas teica Kipčoge, kurš par labāko atzīts otro gadu pēc kārtas.</p>
      <p>Bez Kipčoges kā finālisti uz balvu bija arī Noā Lailss, Kaštens Vārholms, Džošua Čeptegi un Sema Kendrikss.</p>
      <p>Tikmēr Muhamada šogad divreiz laboja pasaules rekordu 400 metru barjerskrējienā, vispirms ASV čempionātā ar 52,20 sekundēm pārspējot Jūlijas Pečonkinas 2003.gadā sasniegto rezultātu. Savukārt pasaules čempionātā viņa uzlaboja savu rekordu, distanci veicot 52,16 sekundēs.</p>
      <p>Dohā 29 gadus vecā barjersprintere kļuva par pasaules čempioni 400 metru barjerās un 4x400 metru stafetē.</p>
      <p>"Šis ir bijis smags gads, kas beidzies uz izcilas nots," pauda Muhamada.</p>
      <p>Starp piecām finālistēm uz balvu bija arī Brigida Kosgei, Sifana Hasana, Šellija Anna Freizere-Praisa un Julimara Rohada.</p>
      <p>Pērn par labākajiem tika atzīti Kipčoge un kolumbiešu trīssoļlēcēja Katerine Ivargena.</p>
    </article>
  </body>
</html>