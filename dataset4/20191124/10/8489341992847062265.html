<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807019/%D9%86%D9%88%D8%A2%D9%88%D8%B1%DB%8C-%D8%A7%D8%B3%D8%AA-%DA%A9%D9%87-%D8%AB%D8%B1%D9%88%D8%AA-%D8%AE%D9%84%D9%82-%D9%85%DB%8C%E2%80%8C%DA%A9%D9%86%D8%AF-%D9%86%D9%87-%D9%85%D9%86%D8%A7%D8%A8%D8%B9-%D8%AE%D8%A7%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T10:30:00+00:00"/>
    <meta property="og:title" content="ستاری در نشست رونق اقتصاد دانش‌بنیان مازندران: «نوآوری» است که ثروت خلق می‌کند نه منابع خام"/>
    <meta property="og:description" content="معاون علمی و فناوری رئیس‌جمهور گفت: توسعه در خلاقیت و نوآوری جوانانی تعریف می‌شود که میدان دادن به توانمندی‌هایشان می‌تواند باری از دوش جامعه بردارد و ارزش افزوده خلق کند."/>
  </head>
  <body>
    <article>
      <h1>ستاری در نشست رونق اقتصاد دانش‌بنیان مازندران: «نوآوری» است که ثروت خلق می‌کند نه منابع خام</h1>
      <h2>معاون علمی و فناوری رئیس‌جمهور گفت: توسعه در خلاقیت و نوآوری جوانانی تعریف می‌شود که میدان دادن به توانمندی‌هایشان می‌تواند باری از دوش جامعه بردارد و ارزش افزوده خلق کند.</h2>
      <address>
        <time datetime="2019-11-24T10:30:00+00:00">24 Nov 2019, 10:30</time>
      </address>
      <p>به گزارش گروه دانشگاه خبرگزاری دانشجو، معاون علمی و فناوری رییس‌جمهوری در ادامه سفر خود به شرق استان مازندران، در نشست «رونق تولید و اقتصاد دانش‌بنیان» با حضور استاندار و جمعی از فعالان اقتصادی و فناور حضور یافت تا با فعالان زیست‌بوم نوآوری استان گفتگو کند. </p>
      <p>سورنا ستاری در این جمع، با بیان این‌که استان مازندران از ظرفیت‌های نهفته بسیاری در توسعه اقتصاد دانش‌بنیان برخوردار است، گفت: راه نجات و ظرفیت بالقوه کشور برای پیشرفت دیگر معطوف به منابع زیرزمینی نیست. بلکه این موفقیت، در خلاقیت و نوآوری جوانانی تعریف می‌شود که میدان دادن به توانمندی‌هایشان می‌تواند باری از دوش جامعه بردارد و ارزش افزوده خلق کند.<br/><br/>ستاری، دانشگاه‌ها را آغازگر تحول‌های اساسی جامعه در مسیر دانش‌بنیان شدن دانست و گفت: تعداد بالای دانشجو و عضو هیأت علمی دانشگاه، موهبتی است که استان مازندران باید با تکیه بر این سرمایه ارزشمند، توسعه پایدار خود را پایه‌ریزی کند. استانی که از چنین سرمایه ارزشمندی برخوردار است باید به بهترین نحو از آن بهره ببرد و این کار با تغییر نگرش‌ها از اقتصاد خام‌فروش که صرفاً دارایی‌های مادی را ارزش می‌داند به سوی اقتصادی که پایه و اساس‌اش نیروی انسانی و خلاقیت اوست، ممکن می‌شود.</p>
      <h3>«نوآوری» است که ثروت خلق می‌کند نه منابع خام</h3>
      <figure>
        <img src="https://snn.ir/files/fa/news/1398/9/3/847430_903.jpg"/>
      </figure>
      <h3>ضرورت ایجاد و رونق دادن به «زیست‌بوم»</h3>
      <p>رییس ستاد فرهنگسازی اقتصاد دانش‌بنیان، ایجاد بازار و حمایت از تولیدات ایران‌ساخت را یکی از لازمه‌های رونق اقتصاد دانش‌بنیان دانست و گفت: تجاری سازی از مهم‌ترین مسائل شرکت‌های دانش بنیان است و باید این شرکت‌ها بر پایه توانایی خود ایستاده و از تکیه بر اعتبارات نفتی فارغ شوند.<br/><br/>ستاری، همچنین بر نقش اثرمند بخش خصوصی در رونق این زیست‌بوم تأکید کرد و گفت: رونق اقتصاد دانش‌بنیان جز با خواست و اراده مردم و مسئولان داخل استان ممکن نمی‌شود و توسعه پایدار امری است که از دل یک جامعه می‌جوشد. بخش خصوصی با شناختی که از نیاز و دغدغه‌های جامعه دارد، در این میدان نقشی کلیدی ایفا می‌کند، بنابراین باید راه برای حضور و فعالیت این بخش، هموار شود. خوشبختانه نسل تازهز پارک‌های علم و فناوری کشور متکی به توانمندی بخش خصوصی است.<br/><br/>معاون علمی و فناوری رییس‌جمهوری که با هدف حمایت از شرکت‌های دانش‌بنیان، رونق زیست‌بوم نوآوری و کارآفرینی وارد استان مازندران شده بود، با سفر به شهر‌های شرقی این استان، ضمن بازدید از دستاورد‌های فناورانه شرکت‌های دانش‌بنیان و فناور، ساختمان اصلی پارک علم و فناوری استان را افتتاح کرد. ستاری همچنین پس از دیدار با، اما جمعه ساری و نماینده، ولی فقیه در استان مازندران، به مرکز رشد واحد‌های فناور دانشگاه‌های استان رفت و ضمن بازدید از دستاوردها، با فعالان فناور مستقر در این مراکز به گفتگو نشست.</p>
    </article>
  </body>
</html>