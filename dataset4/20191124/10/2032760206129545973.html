<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90415"/>
    <meta property="og:site_name" content="Denník politika"/>
    <meta property="article:published_time" content="2019-11-24T10:35:11+00:00"/>
    <meta property="og:title" content="Prírode blízke hospodárenie v lesoch je jednou z hlavných priorít ministerstva pôdohospodárstva"/>
    <meta property="og:description" content="24.11.2019 (Webnoviny.sk) – Medzinárodná konferencia s názvom „Financovanie 2019 Lesy – Drevo“ privítala lesníkov Slovenska. Záujem verejnosti o lesy a prírodu neustále narastá. Klimatické zmeny súčasnosti zároveň zdôrazňujú potrebu ochrany lesov. Jednou z hlavných priorít lesníckeho sektora sa tak stáva prírode blízke hospodárenie."/>
  </head>
  <body>
    <article>
      <h1>Prírode blízke hospodárenie v lesoch je jednou z hlavných priorít ministerstva pôdohospodárstva</h1>
      <address><time datetime="2019-11-24T10:35:11+00:00">24 Nov 2019, 10:35</time> by <a rel="author">Webnoviny</a></address>
      <p>24.11.2019 (Webnoviny.sk) – Medzinárodná konferencia s názvom „Financovanie 2019 Lesy – Drevo“ privítala lesníkov Slovenska. Záujem verejnosti o lesy a prírodu neustále narastá. Klimatické zmeny súčasnosti zároveň zdôrazňujú potrebu ochrany lesov. Jednou z hlavných priorít lesníckeho sektora sa tak stáva prírode blízke hospodárenie.</p>
      <p>Štát čelí viacerým výzvam a jednou z nich je nastolenie rovnováhy v tomto systéme. Ministerstvo preto chce motivovať a stimulovať obhospodarovateľov lesov k tomu, aby pri hospodárení v lesoch uplatňovali prírode blízke postupy.</p>
      <p><i>„Vytvorenie rovnováhy medzi požiadavkami verejnosti a požiadavkami vlastníkov lesov, je pre štát dôležitou úlohou a výzvou do budúcna. Záujem verejnosti o lesy a prírodu neustále narastá. Jednou z príčin sú aj klimatické zmeny súčasnosti a práve preto agrorezort vníma uplatňovanie prírode blízkeho obhospodarovania lesov ako prioritu ďalšieho smerovania lesníctva,“</i> uviedol na úvod konferencie generálny tajomník služobného úradu Ministerstva pôdohospodárstva a rozvoja vidieka SR, Jaroslav Regec.</p>
      <h3>Udržateľné obhospodarovanie lesov</h3>
      <p>Štát podporuje trvalo udržateľné obhospodarovanie lesov predovšetkým prostredníctvom Programov starostlivosti o lesy. Vyhotovenie Programov starostlivosti o lesy bolo pred rokom 2016 financované z prostriedkov Európskeho poľnohospodárskeho fondu pre rozvoj vidieka, čo bolo považované za nesystémové opatrenie z pohľadu zachovania ich kontinuity.</p>
      <p>Súčasné vedenie ministerstva však pristúpilo k financovaniu zo štátneho rozpočtu. Takáto zmena v prvom rade umožnila prístup k financovaniu všetkým obhospodarovateľom lesov a zároveň umožnila zvýšiť príspevok na zabezpečenie vyhotovenia Programov starostlivosti o lesy z 8 – 12 eur/ha na takmer 19 eur/ha.</p>
      <p><i>„Som presvedčený, že sa nám podarilo vypracovanie Programov starostlivosti o lesy finančne zabezpečiť tak, aby boli všetci obhospodarovatelia lesov schopní hospodáriť kvalitne a aby im bolo umožnené si na vypracovanie Programu starostlivosti o lesy zabezpečiť kvalifikovaných a dobre ohodnotených taxátorov,“</i> zdôraznil J. Regec.</p>
      <h3>Priority lesníckeho sektora</h3>
      <p>Prírode blízke hospodárenie v lesoch je jednou z hlavných priorít lesníckeho sektora. Záujmom ministerstva je motivovať a stimulovať obhospodarovateľov lesov k dodržiavaniu Programov starostlivosti o lesy a k uplatňovaniu postupov prírode blízkeho hospodárenia. <i>„Na financovanie prírode blízkeho obhospodarovania lesov sú pre budúci rok k dispozícií 3 mil. eur,“</i> informoval Regec.</p>
      <p>Zmena spôsobu financovania Programov starostlivosti o lesy sa dotkla aj organizácií v pôsobnosti ministerstva. Od roku 2016 sa podarilo finančne stabilizovať najmä úlohy Národného lesníckeho centra vo Zvolene, ktoré súvisia s vyhotovovaním Programov starostlivosti o lesy, lesníckej ochranárskej služby a kontroly lesného reprodukčného materiálu.</p>
      <p>Postupný nárast príspevku umožnil modernizáciu používaného vybavenia na zabezpečenie úloh diaľkového prieskumu zeme a informačno-komunikačných technológií. Štátne lesy TANAPu zabezpečujú práce celospoločenského významu, výskum a monitoring stavu lesa a prírody, a podieľajú sa na ekologickej výchove a propagácii. Lesy SR š. p. sú jedným z najväčších zamestnávateľov, ktorý obhospodaruje takmer 50 % plochy lesných porastov Slovenska.</p>
      <h3>Kontrola nad ťažbou dreva</h3>
      <p>Veľkou výzvou pre najväčšieho obhospodarovateľa lesa na Slovensku je byť lídrom vo všetkých oblastiach lesníckej činnosti, uplatňovaní najnovších vedeckých poznatkov do praxe a byť silným zástupcom všetkých lesníkov na Slovensku. Finančné prostriedky určené pre Lesopoľnohospodársky majetok Ulič, od roku 2017, umožňujú zavádzanie nových a moderných technológií, prispievajúcich k zvýšeniu kontroly na všetkých úrovniach riadenia podniku a k uľahčeniu a zracionalizovaniu výroby.</p>
      <p>Dosahovanie koncepčného zámeru, v tomto dlhodobo investične poddimenzovanom štátnom podniku, je však úzko naviazané na prideľovanie finančných prostriedkov.</p>
      <p>Ministerstvo v priebehu rokov 2016 – 2019 venovalo značnú pozornosť aj príprave legislatívnych predpisov. Jednalo sa predovšetkým o zákon o uvádzaní dreva a výrobkov z dreva na vnútorný trh, novelu zákona o lesoch, novelu zákona o úprave vlastníckych vzťahov k pôde a inému poľnohospodárskemu majetku, novelu zákona o pozemkových spoločenstvách a vyhlášku o podpore mimoprodukčných funkcií lesov.</p>
      <p>S otázkou efektívneho hospodárenia v lese súvisí aj schopnosť štátu zabezpečiť kontrolu nad ťažbou dreva v lesoch. Správnym krokom ministerstva bolo zriadenie Slovenskej lesnícko-drevárskej inšpekcie v roku 2018, v ktorej kompetencii je práve táto činnosť.</p>
      <p><i>„Slovenská lesnícko-drevárska inšpekcia doposiaľ vykonala takmer 700 dozorov pri preprave dreva a výrobkov z dreva priamo na cestách, pričom v 272 dozoroch bolo konštatované porušenie zákona o dreve a boli udelené finančné sankcie,“</i> zdôraznil Jaroslav Regec.</p>
      <p>Odbor komunikácie a marketingu Ministerstva pôdohospodárstva a rozvoja vidieka SR</p>
      <p>Inzercia</p>
      <p>Viac k témam: <a href="https://www.webnoviny.sk/tag/klimaticke-zmeny/"><u>klimatické zmeny</u></a>, <a href="https://www.webnoviny.sk/tag/lesnici/"><u>lesníci</u></a>, <a href="https://www.webnoviny.sk/tag/narodne-lesnicke-centrum/"><u>Národné lesnícke centrum</u></a><br/>Zdroj: Webnoviny.sk – <a href="https://www.webnoviny.sk/prirode-blizke-hospodarenie-v-lesoch-je-jednou-z-hlavnych-priorit-ministerstva-podohospodarstva/"><u>Prírode blízke hospodárenie v lesoch je jednou z hlavných priorít ministerstva pôdohospodárstva</u></a> © SITA Všetky práva vyhradené.</p>
    </article>
  </body>
</html>