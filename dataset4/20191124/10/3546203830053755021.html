<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_199350899_Bernabeu_stovari_gneva_si_varhu_Beyl_pri_zavrashtaneto_mu"/>
    <meta property="og:site_name" content="webcafé"/>
    <meta property="article:published_time" content="2019-11-24T10:28:00+00:00"/>
    <meta property="og:title" content="&quot;Бернабеу&quot; стовари гнева си върху Бейл при завръщането му"/>
    <meta property="og:description" content="Реал отново се изравни с Барселона"/>
  </head>
  <body>
    <article>
      <h1>"Бернабеу" стовари гнева си върху Бейл при завръщането му</h1>
      <address><time datetime="2019-11-24T10:28:00+00:00">24 Nov 2019, 10:28</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2018/08/20/balegetafe/1170x765.jpg"/>
        <figcaption>След заформилия се скандал, Бейл нямаше как да бъде посрещнат радушно от феновете на "Бернабеу"<cite>Снимка: © Getty Images</cite></figcaption>
      </figure>
      <p>Реал Мадрид победи Реал Сосиедад с 3:1 и отново се изравни по точки с Барселона на върха в испанското първенство.</p>
      <p>Не по-малко внимание от крайния резултат обаче получи завръщането на Гарет Бейл на "Сантяго Бернабеу" след скандала, който уелсецът спретна в паузата за националните отбори.</p>
      <p>Феновете на Реал мощно освиркаха футболиста снощи при влизането му в игра в 66-ата минута и показаха отношението си към него. Преди няколко дни Бейл отпразнува класирането на Уелс на Евро 2020, като заедно със съотборниците си в националния отбор размаха банер, на който пишеше "Уелс. Голф. Мадрид. В този ред".</p>
      <p>Снощи на трибуните беше забелязан постер в отговор на съобщението, който гласеше: "Родриго-Вини (Винисиус Жуниор)-Лукас(Васкес)-Бейл. В този ред".</p>
      <p>Запалянковците са бесни и за това, че Бейл беше пропуснал последните шест мача на тима заради контузия, но се излекува точно за лагера на националния си тим и помогна на Уелс за класирането.</p>
      <p>Все пак крилото се включи добре срещу Реал Сосиедад и испанските медии поставят положителна оценка на играта му за последния половин час от срещата. Зинедин Зидан също му даде добра оценка и след мача призова феновете да спрат освиркванията си.</p>
      <p>Карим Бензема, Феде Валверде и Лука Модрич отбелязаха головете за успеха и Реал събра 28 т., като изостава от Барселона само по голова разлика на върха в класирането.</p>
      <p>Третият Атлетико Мадрид е с 25 т., но и с мач повече.</p>
      <related>
        <a href="https://www.webcafe.bg/sportcafe/futbol-svyat/id_1135994035_Uels_Golf_Madrid_V_tozi_red_Kak_Beyl_se_podigra_s_Real"/>
        <a href="https://www.webcafe.bg/sportcafe/futbol-svyat/id_2048165543_Istinata_za_skandala_mejdu_Zidan_i_Beyl"/>
      </related>
    </article>
  </body>
</html>