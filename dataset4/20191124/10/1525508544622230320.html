<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779599/%D9%86%D9%82%D8%B4%D9%87-%D8%AD%D8%B1%DB%8C%D9%85-%DA%AF%D8%B3%D9%84-%D9%87%D8%A7%DB%8C-%D9%82%D8%B2%D9%88%DB%8C%D9%86-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D8%AA%D8%AE%D8%B1%DB%8C%D8%A8-%D8%AD%D9%88%D8%A7%D8%AF%D8%AB-%D8%AA%D9%87%DB%8C%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T10:16:02+00:00"/>
    <meta property="og:title" content="مدیرکل راه و شهرسازی استان قزوین: نقشه حریم گسل های قزوین برای کاهش تخریب حوادث تهیه می شود"/>
    <meta property="og:description" content="قزوین- مدیرکل راه و شهرسازی استان قزوین گفت: با تهیه نقشه حریم گسل های قزوین برای کاهش تخریب و آسیب های حوادث ناشی از زلزله اقدام خواهیم کرد."/>
  </head>
  <body>
    <article>
      <h1>مدیرکل راه و شهرسازی استان قزوین: نقشه حریم گسل های قزوین برای کاهش تخریب حوادث تهیه می شود</h1>
      <address>
        <time datetime="2019-11-24T10:16:02+00:00">24 Nov 2019, 10:16</time>
      </address>
      <p>به گزارش <a href="https://www.mehrnews.com/">خبرنگار مهر</a>، کارگاه تخصصی الزامات پدافند غیرعامل در راستای تاب آوری شهری در برابر مخاطرات گسل ها و وقوع زلزله روز یکشنبه با حضور علی بیت اللهی دبیر کارگروه زلزله کشور و جمعی از مهندسان در اداره راه و شهرسازی استان قزوین برگزار شد اظهارداشت: پایداری سیستم شهری در ساختمانهای حیاتی مهم است تا کمترین آسیب را در حوادث داشته باشیم.</p>
      <p>وی افزود: برای نمونه مترو هم باید پناهگاه باشد و هم مسیر حمل و نقل و در این میان مفهوم مهندسی تاب آوری مهم است لذا باید دید سیستم شهری در برابر حوادث چقدر تاب آوری دارد.</p>
      <figure>
        <img src="https://media.mehrnews.com/d/2019/11/24/4/3301835.jpg"/>
      </figure>
      <p>مبارک قدم تصریح کرد: نبود مدیریت شهری در حوادث همواره مشکل ساز بوده و هنگامی که بارش شدید و سیل داریم و جاده اصلی مسدود می شود هیچ برنامه خاصی که مسیر جایگزین داشته باشیم و مشکل را حل کنیم نداریم.</p>
      <p>وی بیان کرد: آیین نامه ۲۸۰۰ زلزله از مسائل مهمی است که باید مورد توجه قرار گیرد و در این میان توجه به مبحث ۲۱ و تهیه حریم گسلها در شهرهای بزرگ هم مهم است و در شورای مسکن استان باید برای تهیه نقشه حریم گسل ها اقدام شود.<br/> <br/>مدیرکل راه و شهرسازی استان قزوین یادآورشد: راه اندازی سامانه هشدار سریع از کارهای دیگر است و با محدودیت ورود دستگاههای هشداردهنده مشکلاتی داریم که باید برای آن تدبیر کرد.</p>
      <p>وی اضافه کرد: استفاده از سیستم هوشمند می تواند فلکه گاز، کنتور برق و آب را قطع کند و به مجموعه مدیریت شهری پیام رسانی کند.</p>
      <p>مبارک قدم تصریح کرد: باید ابزارهای هشدار دهنده در اختیار استانها قرار گیرد تا با هشدارهای سریع بتوان خرابی ها را کاهش داد و واکنش سریع نشان داد.</p>
      <p>مدیرکل راه و شهرسازی استان قزوین یادآورشد: دستگاههای هشدار دهنده می تواند زمان طلایی تیم های امداد رسانی را بیشتر کند تا هم امدادرسانی تسریع شود و هم استعداد نیروهای امدادی را بسنجیم.</p>
      <figure>
        <img src="https://media.mehrnews.com/d/2019/11/24/4/3301836.jpg"/>
      </figure>
      <p>وی بیان کرد: از مسایل دیگر که توسط کمیته و کارگروه تخصصی باید مورد توجه قرار گیرد ارزیابی محورهای حمل و نقل، آسیب پذیری و انتخاب مسیرهای جایگزین است.</p>
      <p>مبارک قدم اظهارداشت: بهسازی بافت فرسوده شهری و شناسایی آنها، شناخت معضلات کنونی، نفوذ پذیری از دیگر مباحثی است که باید مورد توجه کارشناسان برای کاهش آسیب ها قرار گیرد.<br/> </p>
    </article>
  </body>
</html>