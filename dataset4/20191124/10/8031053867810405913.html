<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%cf%81%ce%bf%cf%83%ce%b4%ce%bf%ce%ba%ce%af%ce%b5%cf%82-%ce%ba%ce%b1%ce%b9-%ce%ba%ce%af%ce%bd%ce%b4%cf%85%ce%bd%ce%bf%ce%b9-%ce%b1%cf%80%cf%8c-%cf%84%ce%b7%ce%bd-%cf%84%cf%81%ce%b9%ce%bc%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T10:36:12+00:00"/>
    <meta property="og:title" content="Προσδοκίες και κίνδυνοι από την Τριμερή – Τι δηλώνουν Μαρκουλλή και Αγγελίδης"/>
    <meta property="og:description" content="Η πρώην υπουργός Εξωτερικών, Ερατώ Κοζάκου Μαρκουλλή κι ο νομικός και πρώην κοινοβουλευτικός εκπρόσωπος του ΔΗΚΟ , Ανδρέας Αγγελίδης, μίλησαν στο Sigmalive, παραθέτοντας τις εκτιμήσεις τους ενόψει της Τριμερούς συνάντησης Γκουτέρες – Αναστασιάδη – Ακιντζί που θα διεξαχθεί τη Δευτέρα (25/11) στο Βερολίνο."/>
  </head>
  <body>
    <article>
      <h1>Προσδοκίες και κίνδυνοι από την Τριμερή – Τι δηλώνουν Μαρκουλλή και Αγγελίδης</h1>
      <address>
        <time datetime="2019-11-24T10:36:12+00:00">24 Nov 2019, 10:36</time>
      </address>
      <p>
        <b>Η πρώην υπουργός Εξωτερικών, Ερατώ Κοζάκου Μαρκουλλή κι ο νομικός και πρώην κοινοβουλευτικός εκπρόσωπος του ΔΗΚΟ , Ανδρέας Αγγελίδης, μίλησαν στο Sigmalive, παραθέτοντας τις εκτιμήσεις τους ενόψει της Τριμερούς συνάντησης Γκουτέρες – Αναστασιάδη – Ακιντζί που θα διεξαχθεί τη Δευτέρα (25/11) στο Βερολίνο.</b>
      </p>
      <p>Η Ε/κ πλευρά, μέσα από δημόσιες τοποθετήσεις κυβερνητικών αξιωματούχων τις τελευταίες ώρες εκφράζει μια συγκρατημένη αισιοδοξία ακόμη και την εκτίμηση ότι ίσως υπάρξει θετικό αποτέλεσμα στο Βερολίνο, χωρίς να αποκλείει ακόμη και την συναντίληψη επί των Όρων Αναφοράς. Τοποθετήσεις, οι οποίες έρχονται σε σύγκρουση με τα όσα διέρρεαν το προηγούμενο διάστημα ως προς τις προσδοκίες της Ε/κ πλευράς για την Τριμερή. Κυβερνητικές πηγές, οι οποίες μίλησαν στο Sigmalive, εξήγησαν ότι πρέπει να είμαστε έτοιμοι για κάθε ενδεχόμενο αφού εάν πραγματικά η Τ/κ πλευρά, έχει την πολιτική βούληση για μια συμφωνία, τότε, η υποδομή υπάρχει και δεν είναι άλλη από την συναντίληψη που επιτεύχθηκε μεταξύ των δυο ηγετών στις 9 Αυγούστου.</p>
      <h3>Ερατώ Κοζάκου – Μαρκουλλή: Πολύ χαμηλές προσδοκίες – Τουρκικής ιδιοκτησίας ο διάλογος</h3>
      <p>Η κυρία Μαρκουλλή δήλωσε: «Πιστεύω ότι οι προσδοκίες είναι πάρα πολύ χαμηλές, αυτό φαίνεται μέσα κι από την έκθεση του Γ.Γ του ΟΗΕ η οποία περιορίστηκε στο μεγαλύτερο μέρος της στα θέματα τεχνικών επιτροπών και των Μέτρων Οικοδόμησης Εμπιστοσύνης. Αυτό έγινε διότι όλο αυτό το χρονικό διάστημα δεν υπήρξε οποιαδήποτε πρόοδος σε σχέση με τους όρους αναφοράς. Πηγαίνουμε σε μια συνάντηση χωρίς ατζέντα και όπως φαίνεται δεν θα καταστεί εφικτό να συμφωνηθούν οι Όροι Αναφοράς που είναι και το προαπαιτούμενο για να προχωρήσει η διαδικασία. Γι΄ αυτό ακριβώς το λόγο η αισιοδοξία είναι πάρα πολύ περιορισμένη. Το μόνο στοιχείο που μπορεί να συμβάλει για να αλλάξει η εικόνα είναι η τυχόν δυναμική παρέμβαση του Γ.Γ του ΟΗΕ ο οποίος αντιλαμβανόμενος τη σοβαρότητα των περιστάσεων σίγουρα δεν θα ήθελε να οδηγηθούν τα πράγματα σε μια αποτυχία η οποία είναι βέβαιο ότι θα έχει πολύ αρνητικές συνέπειες.</p>
      <figure>
        <img src="https://www.pentapostagma.gr/wp-content/uploads/2019/11/5effe256d9698e2236a9318a559e28ef.jpg"/>
      </figure>
      <p>Σίγουρα θα υπάρξει κάποιο κοινό ανακοινωθέν το οποίο θα αφήνει ανοιχτή τη διαδικασία. Όμως αυτό δεν είναι κάτι το οποίο θα μπορούσε να οδηγήσει σ’ αυτό που επιθυμούμε, δηλαδή στην έναρξη ουσιαστικών διαπραγματεύσεων. Εκείνο που εμένα με προβληματίζει πολύ σοβαρά είναι ότι πολύ σύντομα μπαίνουμε σε μια μακρά προεκλογική περίοδο στην Τ/κ κοινότητα. Αυτό σημαίνει ότι το προσεχές διάστημα δεν θα υπάρξει οποιαδήποτε κινητικότητα στις διαπραγματεύσεις. Σε περίπτωση που ο νέος Τ/κ ηγέτης θα είναι κάποιος όπως ο Τατάρ ή ο Οζερσάι, που παρά τις εξ αντιθέτου δημοσκοπήσεις, θεωρώ, ότι αυτό θα είναι το αποτέλεσμα, τότε, τα πράγματα στο Κυπριακό θα καταστούν εξαιρετικά δύσκολα. Αυτή είναι η έντονη ανησυχία μου και είναι γι αυτό που θεωρώ ότι έπρεπε να είχαμε κινηθεί όλο το προηγούμενο διάστημα. Δεν έπρεπε να αφήσουμε αυτά τα δυόμισι χρόνια να περάσουν χωρίς να υπάρξει πρόοδος. Τα πράγματα έχουν περιπλακεί ακόμη περισσότερο με τις έκνομες ενέργειες της Τουρκίας στην κυπριακή ΑΟΖ και στην Αμμόχωστο. Εάν λοιπόν ο Γ.Γ του ΟΗΕ παρέμβει με ένα δυναμικό τρόπο, τότε, ίσως, να έχουμε ένα θετικό αποτέλεσμα».</p>
      <p>Ερωτηθείσα αν βλέπει το ενδεχόμενο να υπάρξει Πενταμερής το προσεχές διάστημα, απάντησε αρνητικά ένεκα της αρνητικότητας της Τουρκίας. «Είναι πραγματικά η πρώτη φορά στα χρονικά του Κυπριακού που η Τουρκία καθορίζει από μόνη της εάν θα προχωρήσει μια διαδικασία ή όχι. Υποτίθεται ότι αυτή η διαδικασία είναι κυπριακή ιδιοκτησίας κι όμως φτάσαμε στο σημείο να είναι ξεκάθαρα τουρκικής ιδιοκτησίας. Αποφασίζει η Τουρκία ότι για τους δικούς της λόγους δεν θέλει να προχωρήσει η διαδικασία και οδηγούμαστε συρόμενοι και φερόμενοι προς αυτή την κατεύθυνση. Αυτή είναι η τραγωδία της κατάστασης που έχουμε να αντιμετωπίσουμε».</p>
      <h3>Ανδρέας Αγγελίδης: Κίνδυνος νέων μικρών ή μεγάλων υποχωρήσεων</h3>
      <p>Από την πλευρά του ο κ. Αγγελίδης ερωτηθείς πόσο αισιόδοξοι ή απαισιόδοξοι μπορούμε να είμαστε ανέφερε: «Η απαισιοδοξία και η αισιοδοξία είναι κάτι εντελώς σχετικό και υποκειμενικό. Κίνδυνοι όμως υπάρχουν αφού πάντοτε η τακτική εκ μέρους της Τουρκίας ήταν να φτάνουμε σε μια φάση που η μεν Τουρκία να πιέζει με διάφορους τρόπους όπως κάνει τώρα στην ΑΟΖ και εμείς να είμαστε αναγκασμένοι θέλοντας να φτάσουμε σε συνομιλίες να κάνουμε υποχωρήσεις». Σήμερα, πρόσθεσε, η Τουρκία χρησιμοποιεί τον Ακιντζί μέχρι να έρθει η ώρα που θα τον αντικαταστήσει. Σε σχέση με τις δημόσιες τοποθετήσεις των τελευταίων ωρών εκ μέρους της Ε/κ πλευράς και του παράθυρου αισιοδοξίας που αφήνουν για θετική κατάληξη στο Βερολίνο,είπε ότι είναι μια ορθή διπλωματική τακτική.</p>
      <p>«Περάσαμε μια περίοδο μεγάλης απαισιοδοξίας λέγοντας ότι πάμε στον διάλογο με εντελώς μικρό καλάθι. Ωστόσο, καταφέραμε να φτάσουμε σε μια Τριμερή συνάντηση με τον Γ.Γ του ΟΗΕ. Άρα, εάν οι συνομιλίες αποτύχουν κι από τη στιγμή που εμείς ήμασταν αισιόδοξοι, σημαίνει ότι κάποιοι άλλοι είναι που φέρουν την ευθύνη», ανέφερε. Συμπερασματικά, δήλωσε, υπάρχει ο κίνδυνος η διαδικασία να προχωρήσει μέσα από κάποια μικρή ή μεγάλη υποχώρηση της δικής μας πλευράς κι από την άλλη πλευρά εάν αποτύχει η διαδικασία ελλοχεύει ο κίνδυνος να μην κατορθώσουμε, ο Γ.Γ του ΟΗΕ, να επιρρίψει την ευθύνη στην Τουρκία. Ο κ. Αγγελίδης διερωτήθηκε πώς μπορεί η πλευρά μας να θεωρεί ως ικανοποιητική την οποιαδήποτε εξέλιξη όταν εντός των Όρων Αναφοράς θα συμπεριλαμβάνεται το Κοινό Ανακοινωθέν Αναστασιάδη – Έρογλου. Η συγκεκριμένη κακή συμφωνία, τόνισε, είναι εκεί, με ότι άλλα διακοσμητικά κι αν τις προσθέσουμε.</p>
    </article>
  </body>
</html>