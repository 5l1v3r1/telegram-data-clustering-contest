<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301576/%D8%B1%D9%81%D8%B9-%D8%A7%D8%AE%D8%AA%D9%84%D8%A7%D9%84-%DA%A9%D8%AF%D8%AF%D8%B3%D8%AA%D9%88%D8%B1%DB%8C-%DB%B6%DB%B3%DB%B6%DB%B9-%D8%A8%D8%B3%D8%AA%D9%87-%D9%85%D8%B9%DB%8C%D8%B4%D8%AA%DB%8C-%D8%AA%D8%A7-%D8%B3%D8%A7%D8%B9%D8%AA-%DB%B1%DB%B5-%D8%A7%D9%85%D8%B1%D9%88%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:20:58+00:00"/>
    <meta property="og:title" content="رفع اختلال کددستوری #۶۳۶۹* «بسته معیشتی» تا ساعت ۱۵ امروز"/>
    <meta property="og:description" content="واریز بسته حمایت معیشتی دولت در سه نوبت و در روزهای ۲۷ آبان، ۲۹ آبان و دوم آذر ماه برای ۶۰ میلیون ایرانی بر حسب بعد خانوار واریز شد و شب گذشته وزارت رفاه اعلام کرد جاماندگان می‌توانند از ساعت ۸ صبح امروز (۳ آذر) درخواست خود را در کددستوری #۶۳۶۹* ثبت کنند؛ با این وجود بروز اختلالاتی در یکی از اپراتورهای تلفن همراه موجب شد از ساعات اولیه صبح امروز برخی مردم به صورت حضوری به وزارت رفاه مراجعه کنند."/>
  </head>
  <body>
    <article>
      <h1>رفع اختلال کددستوری #۶۳۶۹* «بسته معیشتی» تا ساعت ۱۵ امروز</h1>
      <address><time datetime="2019-11-24T10:20:58+00:00">24 Nov 2019, 10:20</time> by <a rel="author">فاطمه اسماعیلی</a></address>
      <p>واریز بسته حمایت معیشتی دولت در سه نوبت و در روزهای ۲۷ آبان، ۲۹ آبان و دوم آذر ماه برای ۶۰ میلیون ایرانی بر حسب بعد خانوار واریز شد و شب گذشته وزارت رفاه اعلام کرد جاماندگان می‌توانند از ساعت ۸ صبح امروز (۳ آذر) درخواست خود را در کددستوری #۶۳۶۹* ثبت کنند؛ با این وجود بروز اختلالاتی در یکی از اپراتورهای تلفن همراه موجب شد از ساعات اولیه صبح امروز برخی مردم به صورت حضوری به وزارت رفاه مراجعه کنند.</p>
      <p><b>به گزارش ایسنا،</b> طبق اعلام وزارت ارتباطات اختلالات پیش آمده تا ساعت ۱۵ امروز برطرف می‌شود؛ این در حالیست که سخنگوی ستاد شناسایی مشمولان طرح حمایت معیشتی وزارت رفاه ضمن ابراز این مسئله که جای نگرانی برای مردم وجود ندارد و مهلت ۱۰ روزه‌ای برای ثبت درخواست تعیین کرده‌ایم، تاکید کرد که نیازی به مراجعه حضوری مردم به هیچ دستگاه و ارگانی نیست.</p>
      <p>
        <b>یارانه بگیران به شرطی که جزو سه دهک بالای درآمدی نباشند، بسته حمایتی می‌گیرند</b>
      </p>
      <p>
        <b>حذف شدگان از فهرست یارانه‌بگیران بسته معیشتی نمی‌گیرند</b>
      </p>
      <p><b>حسین میرزایی، سخنگوی ستاد شناسایی مشمولان طرح حمایت معیشتی وزارت رفاه در گفت‌وگو با ایسنا،</b> به بیان آخرین وضعیت شناسایی مشمولان و واریز بسته کمک معیشتی پرداخت و درباره مشمولان طرح حمایت معیشتی اظهار کرد: دو دسته افراد داریم‌؛ نخست اشخاصی که یارانه می گیرند و دوم افرادی که یارانه نمی‌گیرند. <b>افرادی که یارانه می‌گیرند به شرط آنکه جزو سه دهک بالای درآمدی نباشند، می توانند مشمول طرح باشند.</b></p>
      <p>وی افزود: اما افرادی که یارانه نمی‌گیرند چند دسته هستند. نخست کسانی که جامانده‌اند و نتوانسته‌اند ثبت نام کنند. گروه دوم انصرافی‌هایی هستند که در برهه‌های مختلف از دریافت یارانه انصراف داده‌اند. گروه سوم افرادی هستند که تا سال ۹۵ بنا به بررسی پایگاه اطلاعات ایرانیان نامشان در بانک اطلاعاتی صنوفی چون صرافی‌ها، طلافروشان، پزشکان، اعضای هیئت علمی، وکلا و ... بوده و حذف شده‌اند. <b>اگر افراد محذوف باشند و ما از فهرست یارانه بگیران حذفشان کرده باشیم ابدا بسته معیشتی هم نمی‌گیرند.</b></p>
      <p>سخنگوی ستاد شناسایی مشمولان طرح حمایت معیشتی وزارت رفاه در پاسخ به اینکه جاماندگان چه باید کنند؟ گفت: در گام اول سامانه#۶۳۶۹* برای این منظور طراحی و اعلام شده است و سرپرست خانوار باید با شماره تلفن همراهی که متعلق به خودش است وارد شده و باید کدملی اش را در سامانه#۶۳۶۹* ثبت کند. ۸۰ هزار نفر تا این لحظه کدملی خود را ثبت کرده‌اند یعنی این افراد خودشان را ذی حق می دانسته اند و بسته معیشتی نگرفته اند که ما درخواستشان را بررسی می‌کنیم.</p>
      <p>میرزایی ادامه داد: البته از ابتدای صبح امروز یکی از اپراتورها دچار اختلالی شده بود که وزارت ارتباطات در بیانیه ای رسمی اعلام کرد که تا ساعت ۱۵ امروز مسئله حل خواهد شد. مشکل فنی در سامانه نداشتیم و همه تست‌های سرعت و .. انجام شده و مشکل به وجود آمده به علت اختلال در یکی از اپراتورها بوده است.</p>
      <p>وی با بیان اینکه ۱۰ روز مهلت برای ثبت کدملی در سامانه پیامکی تعیین شده است گفت: بنابراین جای نگرانی وجود ندارد. بعد از ثبت درخواست، ظرف ۲۴ ساعت از زمان ثبت درخواست یک پیامک برای سرپرست ارسال میشود. اگر افراد مشمول باشند پیامکی مبنی بر مشمول بودن دریافت میکنند. به عنوان مثال گاهی اوقات مبلغ واریز شده اما ممکن است پیامک از سوی بانک ارسال نشده باشد. اما اگر مشمول نباشند یک کدرهگیری برایشان ارسال می‌شود و فرد ۴۸ ساعت بعد از دریافت کدرهگیری باید وارد سامانه‌ای که اعلام خواهیم کرد بشوند. سامانه آماده است و اطلاع رسانی درباره سامانه متعاقبا صورت خواهد گرفت.</p>
      <p>وی درباره مراجعه حضوری مردم به وزارت رفاه گفت: به خوبی و با شفافیت توضیحات لازم را ارائه می کنیم. جهت تسهیل امر و رفاه حال مردم مکانیزم پاسخگویی حضوری در نظر نگرفتیم. همانطور که اعلام شد اختلال در سامانه تا ساعت ۱۵ حل خواهد شد.</p>
      <p>سخنگوی ستاد شناسایی مشمولان طرح حمایت معیشتی وزارت رفاه درباره آزمون وسع اظهار کرد: داده‌های مختلف از مردم بر حسب کدملی در بانک‌ اطلاعاتی رفاه ایرانیان ثبت شده است و وسع مالی مجموع اعضای خانوار سنجیده می‌شود. برمبنای اطلاعات موجود در پایگاه اطلاعات رفاه ایرانیان کل جمعیت ایران از نظر وسع مالی رتبه بندی و منظم شده اند. سه خانواده داریم که ۳۵ خودرو و وسیله نقلیه به نامشان بوده است. از پایین به بالا بر حسب وسع مالی ۶۰ میلیون نفر جدا و بسته حمایتی برایشان واریز شده است ؛ ۸۲ درصد ساکنان استان سیستان و بلوچستان مشمول شده اند.</p>
      <p>میرزایی ادامه داد: تهران پایین‌ترین رتبه را دارا است و حدود ۵۷.۲ درصد مشمول طرح شده اند و سپس استان البرز با ۶۳.۶ درصد و یزد با ۶۴.۹ درصد کمترین مشمولان بسته حمایتی هستند.</p>
      <p>به گفته وی به ترتیب استانهای سیستان و بلوچستان ۸۲.۱ درصد، خراسان شمالی ۷۹.۲ و خراسان جنوبی ۷۸.۴ درصد، گلستان ۷۸ و لرستان ۷۷.۹ درصد بیشترین میزان مشمولان بسته معیشتی را شامل شده‌اند. وسع مالی ترکیبی از شاخص هایی چون میانگین سن خانوار، شهری و روستایی بودن، میزان توان خانوار و... سنجیده می‌شود. شاخص ها را در روزهای آتی توضیح خواهیم داد. </p>
      <p>انتهای پیام</p>
    </article>
  </body>
</html>