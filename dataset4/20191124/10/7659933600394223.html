<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2006231/abd-ba%C5%9Fkan-yard%C4%B1mc%C4%B1s%C4%B1-pence-irakta-amerikan-askerlerini-ziyaret-etti"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-24T10:00:00+00:00"/>
    <meta property="og:title" content="ABD Başkan Yardımcısı Pence, Irak'ta Amerikan askerlerini ziyaret etti"/>
    <meta property="og:description" content="ABD Başkan Yardımcısı Mike Pence, Irak’ın batısındaki Enbar vilayetinde bulunan Aynu'l Esed Askeri Üssü'nde ABD’li askerleri ziyaret etti. AFP’nin güvenilir kaynaklardan aktardığı habere göre Pence, dün, Irak’ın batısındaki Enbar vilayetinde bulunan"/>
  </head>
  <body>
    <article>
      <h1>ABD Başkan Yardımcısı Pence, Irak'ta Amerikan askerlerini ziyaret etti</h1>
      <address>
        <time datetime="2019-11-24T10:00:00+00:00">24 Nov 2019, 10:00</time>
      </address>
      <p>ABD Başkan Yardımcısı Mike Pence, Irak’ın batısındaki Enbar vilayetinde bulunan Aynu'l Esed Askeri Üssü'nde ABD’li askerleri ziyaret etti.<br/><br/>AFP’nin güvenilir kaynaklardan aktardığı habere göre Pence, dün, Irak’ın batısındaki Enbar vilayetinde bulunan Aynu'l Esed Askeri Üssü'nde incelemelerde bulundu.<br/><br/>Bu, Pence’in ilk Irak ziyareti oldu. Pence, ABD Başkanı Donald Trump’ın Aralık 2018 sonlarında hiçbir Iraklı yetkiliyle görüşmeden, birkaç saatliğine yaptığı ziyaretin ardından aynı üssü ziyaret eden en üst düzey yetkili oldu.<br/><br/>AFP’ye konuşan Iraklı üst düzey iki yetkili, Irak Başbakanı Adil Abdulmehdi ile Pence arasında sadece telefon görüşmesinin gerçekleştiğini aktardı. Yetkililerden biri, açıklamasında, “Başbakan ile telefonda görüştüğü için toplantı yapılmayacak. Başbakan Abdulmehdi de Enbar’a gitmeyecek” ifadelerini kullandı.<br/><br/>Reuters’ın haberine göre Irak Cumhurbaşkanı Behrem Salih’in ofisinden yapılan açıklamada, Pence'in Irak ziyareti hakkında bilgi sahibi olunmadığı, bu nedenle bir görüşmenin planlanmadığı belirtildi.<br/><br/>Reuters’ın ABD’li yetkililere dayandırdığı haberinde, Pence’in Irak Başbakanı Abdulmehdi’ye İran’ın etkisinden duyduğu endişeyi aktardığı bilgisine yer verildi. Yetkililer, Pence’in görüşmede, ayrıca göstericilerin fikirlerini şiddet korkusu olmadan dile getirme özgürlüğünü desteklediğini vurguladığını ifade etti. Abdulmehdi’nin ise şiddetten uzak durulması için çalıştıkları yanıtını verdiği aktarıldı.<br/><br/>Pence de Twitter hesabı üzerinden askeri üste eşi Karen Pence ile çektirdiği fotoğrafları paylaşarak, Şükran Günü için Irak'ta olmaktan gurur duyduğunu ifade etti.<br/><br/>Pence’in Irak’taki ikinci durağı ise Irak Kürt Bölgesel Yönetimi’nin (IKBY) başkenti Erbil oldu.<br/><br/>Pence, Erbil Uluslararası Havalimanı'nda IKBY Başkanı Neçirvan Barzani ve Kürt yetkililer tarafından karşılandı.<br/><br/>AP’nin ABD’li üst düzey bir yetkiliye dayandırdığı haberinde, Erbil ziyaretinin hedefinde, ‘ABD’nin DEAŞ ile mücadele ortakları olan Kürtlere ve uzun süredir Kürt meselesine destek veren ABD’li müttefiklere güvence verilmesi’ olduğu belirtildi.<br/><br/>Neçirvan Barzani de açıklamasında, zamanlama açısından bu ziyaretin ABD’nin IKBY ve Irak'a desteğin devam ettiğinin önemli bir göstergesi olduğunu söyledi.<br/><br/>Pence’in Irak ziyareti, başkent Bağdat başta olmak üzere ülkenin güney ve orta kentlerinde protesto gösterilerinin sürdüğü bir dönemde geldi. Iraklı göstericiler, İran’ın ülke siyasetinde kurduğu etkiyi ve silahlı örgütlere yönelik desteğini eleştiriyor.<br/><br/>Pence’in Irak ziyaretinin, ABD merkezli New York Times gazetesi ve The Intercept internet sitesinin İran'ın istihbarat faaliyetleri aracılığıyla Irak'ta askeri, siyasi ve dini etkisini yaydığını gösteren belgeleri yayımladığı bir dönemde gelmesi dikkati çekti.<br/><br/>Daha önce ABD’nin Tahran’a yakın grupların liderlerine yönelik yaptırımlar kapsamında ismi yaptırım listesine alınan Reyyan el-Keldani, Twitter hesabından, ‘#Irak Topraklarında Hoş Karşılanmadın’ etiketiyle paylaştığı mesajda, “ABD Başkan Yardımcısı gizlice Irak’a gelmiş (…) İşgalinizi kanlarıyla kovan halkımız; öldüren, sürgün eden ve hırsızlık yapanların geleceklerini şekillendirmesini istemiyor” diye yazdı.</p>
    </article>
  </body>
</html>