<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/24/7103417/"/>
    <meta property="og:site_name" content="Європейська правда"/>
    <meta property="article:published_time" content="2019-11-24T10:58:49+00:00"/>
    <meta property="og:title" content="У постачанні сербської зброї на Донбас була залучена &quot;прокладка&quot;, відома за Свинарчук-гейтом – депутат"/>
    <meta property="og:description" content="До постачання сербської зброї на Донбас була причетна кіпрська фірма PetraLink Limited, яка фігурує у розслідуванні Генпрокуратури України про розтрату коштів Міністерства оборони."/>
  </head>
  <body>
    <article>
      <h1>У постачанні сербської зброї на Донбас була залучена "прокладка", відома за Свинарчук-гейтом – депутат</h1>
      <address>
        <time datetime="2019-11-24T10:58:49+00:00">24 Nov 2019, 10:58</time>
      </address>
      <p>До постачання сербської зброї на Донбас була причетна кіпрська фірма PetraLink Limited, яка фігурує у розслідуванні Генпрокуратури України про розтрату коштів Міністерства оборони.</p>
      <p>Це випливає з документів, оприлюднених сербською опозиційною депутаткою Марінікою Тепич у <a href="https://twitter.com/MarinikaTepic/status/1198326876965609475">Twitter.</a></p>
      <p>"Про що промовчав Вучич: 1) що завод "Крушик" домовлявся безпосередньо з "іноземним партнером з України"; 2) що це кіпрська фірма Petralink, якою володіє син українського генерала Володимира Петенка, засудженого за торгівлю зброєю; 3) що на це дали згоду МВС, Безпеково-інформаціне агентство, Міноборони і міністерство торгівлі" - написала вона, долучивши до допису копії кількох документів.</p>
      <p>В одному з них разом з польською фірмою Nattan, яка значиться як кінцевий отримувач сербської зброї, фігурує фірма PetraLink Limited.</p>
      <figure>
        <img src="https://img.eurointegration.com.ua/images/doc/b/8/b88ac10-ekfp8e3wsaeuxpy.jpg"/>
      </figure>
      <p>Президент Сербії Александар Вучич раніше <b><a href="https://www.eurointegration.com.ua/news/2019/11/24/7103414/">заявив</a></b>, що його країна не продавала зброю в Україну, однак визнав, що сербські мінометні снаряди могли опинитися на Донбасі шляхом реекспорту.</p>
      <p>Нагадаємо, за версією<a href="https://www.epravda.com.ua/news/2019/04/11/646928/"><b> слідчих ГПУ</b></a>,  при закупівлі бойових машин піхоти БМП - 1 у кіпрської фірми PetraLink Limited на підставі контракту від 2017 року інтересам української армії було завдано шкоди у розмірі понад 50 мільйонів гривень.</p>
      <p>При цьому PetraLink Limited була посередником, яка закупила техніку у чеської фірми Real Trade Praha a.s.</p>
      <p>Минулого року <a href="https://nv.ua/ukr/ukraine/events/miljoni-na-vijni-pid-hrifom-sekretnosti-v-oboronnomu-sektori-ukrajini-khovajutsja-masshtabni-makhinatsiji-2476285.html">журнал "Новое Время"</a> на основі власних джерел так описав схему PetraLink Limited: "Тобто за кожну БМП міністерство переплачує $22,7 тис. Причому кіпріоти нічого додаткового з технікою не роблять".</p>
      <p>Як <a href="http://nashigroshi.org/2018/04/18/prokladku-cherez-yaku-zakupovuyut-skandalni-bmp-ocholyuje-syn-eks-top-menedzhera-ukroboronservisu/">з’ясували "Наші гроші"</a>, кіпрську фірму очолює Володимир Петенко – син колишнього працівника "Спецтехноекспорту" і топ-менеджера "Укроборонсервісу" зі структури "Укроборонпрому" Володимира Петенка.</p>
      <p>Державне підприємство "Спецтехноекспорт" є дочірнім для державної компанії "Укрспецекспорт", яку протягом 2015-18 років очолював Павло Букін. Обидві входять в структуру концерну "Укроборонпром".</p>
      <p>В лютому 2018 року Павло Букін став директором всього концерну "Укроборонпром".</p>
      <p>Широкій публіці Букін став відомий після <a href="https://www.pravda.com.ua/news/2019/02/25/7207677/">розслідування</a> "Bihus.info" про те, як люди з оточення Петра Порошенка курують розкрадання в оборонній сфері, і обговорюють розподіл грошей у тому числі для Павла Букіна.</p>
      <p>
        <b>Читайте також <a href="https://www.eurointegration.com.ua/articles/2019/11/22/7103380/">Шпигун для союзника: як гучний скандал вплине на відносини Белграда та Москви</a></b>
      </p>
    </article>
  </body>
</html>