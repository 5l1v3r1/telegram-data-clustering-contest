<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709709?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-24T10:51:26+00:00"/>
    <meta property="og:title" content="&quot;כולנו בצ'לסי מחויבים למלחמה באנטישמיות&quot;"/>
    <meta property="og:description" content="מעבר למאבקו בגזענות, רומן אברמוביץ', הבעלים של צ'לסי, שם לו למטרה שסיפורו של העם היהודי לא יישכח בדורות הבאיםכדורגל עולמי"/>
  </head>
  <body>
    <article>
      <h1>"כולנו בצ'לסי מחויבים למלחמה באנטישמיות"</h1>
      <h2>מעבר למאבקו בגזענות, רומן אברמוביץ' שם לו למטרה שסיפורו של העם היהודי לא יישכח • כך קרה שהקפטן ססאר אספיליקווטה שמע מניצול השואה זיגי שיפר את עדותו • "צריך להמשיך את ההסברה, לכדורגל יש כוח", אמר ל"ישראל היום" המגן הספרדי, שלא יכול היה להתחמק משובו</h2>
      <address><time datetime="2019-11-24T10:51:26+00:00">24 Nov 2019, 10:51</time> by <a rel="author">ליאב נחמני, לונדון</a></address>
      <p>בקומה העליונה במוזיאון המלחמה האימפריאלי, אחד המקומות המקודשים לאומה הבריטית, הוקם אזור שלם שמוקדש לשואת העם היהודי. מועדון הפאר הלונדוני צ'לסי, שבבעלותו של המיליארדר היהודי רומן אברמוביץ', השקיע כאן מיליוני ליש"ט כחלק מקמפיין המלחמה בגזענות. "אף אחד אחר לא היה עושה דבר כזה", הסבירה מנהלת המוזיאון. </p>
      <p>כך נוצר מצב שבו יו"ר המועדון ברוס באק, הקפטן ססאר אספיליקווטה, ראשי ארגוני האוהדים ומספר רב של אורחים משפיעים, ובהם שגריר ישראל בלונדון מורק רגב, דיפלומטים ישראלים ובריטים, מצאו עצמם במוזיאון, שרובו מוקדש למלחמת העולם הראשונה, פצע פתוח, מקשיבים לסיפורו של זיגי שיפר, ניצול שואה בן 90. "היתה לנו הזדמנות נהדרת להקשיב ולשמוע מניצול שואה מה שהוא עבר", סיפר הקפטן ססאר אספיליקווטה ל"ישראל היום", "היינו רוצים לשמוע יותר מזיגי שיפר על החיים שניהלו אז ועל המאורעות שעברו. אי אפשר להעלות על הדעת את הדברים שהיו בשואה".</p>
      <figure>
        <img src="https://www.israelhayom.co.il/sites/default/files/u94833/435345345345345.JPG"/>
        <figcaption>
          <b>באק (במרכז). "צריך שעוד מועדונים ישתתפו במאבק" // צילום: Chelsea FC</b>
        </figcaption>
      </figure>
      <p>
        <b>בדרך לביקור ביד ושם?</b>
      </p>
      <p>אספיליקווטה נולד וגדל בעיר פמפלונה שבספרד, אך כשהגיע לצ'לסי נחשף יותר לאנטישמיות והחל להבין וללמוד על האירועים שעבר העם היהודי לאורך ההיסטוריה. "למדנו היסטוריה בבית הספר, גם על מלחמת העולם השנייה והשואה, אבל שום דבר לא משתווה למפגשים עם ניצולי שואה. אני בהחלט יודע יותר עכשיו", הוא מסביר, "לפני שלוש שנים פגשנו את הארי (ניצול שואה, ל"נ) וכעת את זיגי. מדובר באנשים מעוררי השראה, וצריך להמשיך את ההסברה על מלחמת העולם השנייה".</p>
      <p>האירועים האנטישמיים והגזעניים בכדורגל האירופי הולכים ומתרחבים בשנים האחרונות. רק בחודש האחרון קראו אוהדי ורונה קריאות גזעניות כלפי מריו באלוטלי, מקרים דומים היו בליגה ההולנדית ואוהדי דן האג אף ריססו צלבי קרס. "אנחנו לא היחידים, גם בורוסיה דורטמונד, למשל, נלחמת באנטישמיות", מסביר ברוס באק, "אמנם אנחנו מועדון גדול, אבל זה לא מספיק. צריך שעוד ועוד מועדונים ישתתפו במאבק החשוב הזה". </p>
      <p>אספיליקווטה הוסיף: "לכדורגל יש כוח. אנחנו יכולים להגיע למיליוני אנשים. לצערי, זו התנהגות שרואים גם ברחובות מצד אנשים רגילים, ועלינו למגר אותה. באתי מפמפלונה, אבל כשהגעתי ללונדון... לראות עד כמה העיר הזו קוסמופוליטית, עם אנשים מרקעים שונים, תרבויות שונות, אני חושב שזה מדהים. אני גאה להיות כאן אבא לשלושה ילדים, שלומדים עם חברים מכל רחבי העולם".</p>
      <p>אף אחד בצ'לסי לא פוסל בעתיד ביקור בישראל במוזיאון יד ושם. ברוס באק כבר ביקר בירושלים, ואספיליקווטה מבהיר כי "כל השחקנים כאן מחויבים למלחמה באנטישמיות". </p>
      <figure>
        <img src="https://www.israelhayom.co.il/sites/default/files/u94833/FBL-ENG-PR-CHELSEA-A-899786-01-05-20110724-140518.jpg"/>
        <figcaption>
          <b>בניון במדי צ'לסי. "זכיתי לשחק איתו" // צילום: אי.אף.פי</b>
        </figcaption>
      </figure>
      <p>
        <b>"יוסי בניון היה מדהים"</b>
      </p>
      <p>הספרדי הבינלאומי כבר ביקר בישראל עם נבחרתו הלאומית, אבל הוא לא שוכח את חברו יוסי בניון. "זכיתי לשחק בישראל עם ידידי יוסי", הוא נזכר, "פגשתי אותו כשחזר לצ'לסי בחצי השנה האחרונה שלו. הוא היה מדהים, כאדם וכחבר. היתה לי הזדמנות לשחק נגדו בישראל עם נבחרת ספרד וזו היתה חוויה טובה". </p>
      <p>באופן מפתיע המגן דווקא מפרגן לאיכות הכדורגל הישראלי: "אנחנו רואים שבישראל יש שחקנים טובים מאוד, יוסי למשל עם קריירה מדהימה לא רק בצ'לסי. אני מקווה לראות עוד שחקנים מישראל, כי האיכות קיימת שם, ואני בטוח שאם הם יקבלו הזדמנות לשחק באנגליה, הם יצליחו". </p>
      <p>לקראת סיום המפגש עם אספיליקווטה עולה שמו של ז'וזה מוריניו על הפרק. "ידעתי שזה יגיע", הוא צוחק. "אתה יכול לשאול הכל, רק לא על טוטנהאם או מוריניו". אבל אחרי התעקשות קלה, הוא ממשיך: "כבר שיחקתי נגדו כשהיה במנצ'סטר יונייטד. זה הכדורגל, לפעמים מאמנים ושחקנים עוברים לקבוצות אחרות. היינו יחד שנתיים וחצי בצ'לסי וניצחנו יחד. עכשיו אעמוד מולו שוב, רק כמאמן טוטנהאם". </p>
    </article>
  </body>
</html>