<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119717-kina-samozvani-spijun-u-stvari-osudjeni-prevarant?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-24T10:50:03+00:00"/>
    <meta property="og:title" content="Kina: Samozvani špijun u stvari osudjeni prevarant (VIDEO)"/>
    <meta property="og:description" content="Kina je danas odbacila navode samozvanog špijuna koji je zatražio azil u Australiji i navela da je reč o osudjenom prevarantu kog traži šangajska policija.Australijski mediji su preneli da je kineski prebeg Vang Lićijang australijskoj kontraobaveštajnoj službi dao informacije o načinima kako Kina sprovodi operacije u inostranstvu i otkrio identitete visokopozicioniranih kineskih vojnih obaveštajaca u Hongkongu.Vang je takodje tvrdio da je 2015. bio umešan u kidnapovanje jednog od pet hongkonških prodavaca knjiga osumnjičenih za rasturanje disidentskih sadržaja. Prema sopstvenim rečima, Vang sada sa ženom i detetom živi u Sidneju i zatražio je politički azil.Kineska ambasada je danas iznela saopštenje šangajske policije u kom se navodi da je Vang u oktobru 2016. osudjen na godinu i tri meseca zatvora zbog prevare.Navedeno je da ga policija sada traži zbog slučaja prevare ranije ove godine.&quot;Šangajska policija je 19. aprila 2019. otvorila istragu o Vangu koji je navodno na prevaru uzeo 4,6 miliona juana od osobe…"/>
  </head>
  <body>
    <article>
      <h1>Kina: Samozvani špijun u stvari osudjeni prevarant (VIDEO)</h1>
      <address>
        <time datetime="2019-11-24T10:50:03+00:00">24 Nov 2019, 10:50</time>
      </address>
      <slideshow>
        <figure>
          <img src="https://static.beta.rs/thumbs/2d519a74.496x371.jpg"/>
        </figure>
        <figure>
          <img src="https://static.beta.rs/thumbs/cf6d0394.556x371.jpg"/>
        </figure>
        <figure>
          <img src="https://static.beta.rs/thumbs/3410556c.495x371.jpg"/>
        </figure>
        <figure>
          <img src="https://static.beta.rs/thumbs/b96e4056.495x371.jpg"/>
        </figure>
      </slideshow>
      <p><b>Kina je danas odbacila navode samozvanog špijuna koji je zatražio azil u Australiji i navela da je reč o osudjenom prevarantu kog traži šangajska policija.</b><br/><br/>Australijski mediji su preneli da je kineski prebeg Vang Lićijang australijskoj kontraobaveštajnoj službi dao informacije o načinima kako Kina sprovodi operacije u inostranstvu i otkrio identitete visokopozicioniranih kineskih vojnih obaveštajaca u Hongkongu.<br/><br/>Vang je takodje tvrdio da je 2015. bio umešan u kidnapovanje jednog od pet hongkonških prodavaca knjiga osumnjičenih za rasturanje disidentskih sadržaja. <br/><br/>Prema sopstvenim rečima, Vang sada sa ženom i detetom živi u Sidneju i zatražio je politički azil.<br/><br/>Kineska ambasada je danas iznela saopštenje šangajske policije u kom se navodi da je Vang u oktobru 2016. osudjen na godinu i tri meseca zatvora zbog prevare.<br/><br/>Navedeno je da ga policija sada traži zbog slučaja prevare ranije ove godine.<br/><br/>"Šangajska policija je 19. aprila 2019. otvorila istragu o Vangu koji je navodno na prevaru uzeo 4,6 miliona juana od osobe koja se preziva Šu, putem lažnog investicionog projekta u februaru, vezanog za uvoz automobila", navodi se u tom saopštenju.<br/><br/>Ambasada je navela da je Vang 10. aprila otišao u Hongkong s lažnim kineskim pasošem i lažnom hongkonškom boravišnom dozvolom.<br/><br/>Ukoliko se njegovi navodi pokažu kao tačni, Vang bi bio prvi kineski obaveštajac koji se razotkrio. On je listu Najn netvorks (Nine Networks) rekao da mu preti zatvor, pa čak i pogubljenje, ako bi se vratio u Kinu.<br/><br/>Vang tvrdi da je bio deo investicione kompanije sa sedištem u Hongkongu koja je kineskoj vladi bila paravan za političku i ekonomsku špijunažu u Hongkongu, što je uključivalo infiltraciju na univerzitete i uznemiravanje i hakerske napade na disidente.<br/><br/>Takodje, Vang se, prema priznanju, 2018. umešao u lokalne izbore na Tajvanu koristeći južnokorejski pasoš. Naveo je i da su postojali planovi ometanja predsedničkih izbora na Tajvanu u januaru.<br/><br/>Trećina australijskog izvoza odlazi u Kinu, ali su odnosi dve zemlje već neko vreme loši.<br/><br/>Vlada u Kanberi pokušava da neutrališe kineski uticaj zabranom političarima da primaju donacije iz inostranstva i svih tajnih inostranih mešanja u australijsku politiku.<br/><br/>Australijski ministar finansija Džoš Frajdenberg je novinarima juče rekao da su Vangove tvrdnje "veoma uznemirujuće".<br/><br/>"To je sada u rukama nadležnih službi. Vlada se neće izvinjavati zbog snažnih mera koje je preduzela da bi osigurala postojanje zakona o stranom mešanju. Uvek ćemo braniti naše nacionalne interese, bilo da se radi o spoljnoj politici, stranim investicijama ili drugim povezanim pitanjima", rekao je Frajdenberg.<br/><br/>Premijer Skot Morison je odbacio navode da kineska vlada pokušava da "preotme" australijski politički sistem i da su obaveštajne službe sposobne da se izbore sa svim eventualnim pretnjama.</p>
      <figure>
        <iframe src="https://www.youtube.com/embed/DkCiDeFoDCM" width="660" height="388" data-service="Youtube" scrolling="no"/>
      </figure>
    </article>
  </body>
</html>