<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013012/%DA%A9%D8%A7%D9%84%D8%AF%D8%B1%D9%88%D9%86-%D8%A8%D9%87-%D8%AF%D8%B3%D8%AA%DB%8C%D8%A7%D8%B1%D8%B4-%D9%87%D9%85-%D8%A7%D8%B9%D8%AA%D9%85%D8%A7%D8%AF-%D9%86%DA%A9%D8%B1%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T10:26:06+00:00"/>
    <meta property="og:title" content="کالدرون به دستیارش هم اعتماد نکرد"/>
    <meta property="og:description" content="به نظر می‌رسد سرمربی تیم فوتبال پرسپولیس این روزها به کادر فنی خود هم اعتماد ندارد."/>
  </head>
  <body>
    <article>
      <h1>کالدرون به دستیارش هم اعتماد نکرد</h1>
      <address>
        <time datetime="2019-11-24T10:26:06+00:00">24 Nov 2019, 10:26</time>
      </address>
      <p>
        <i>به نظر می‌رسد سرمربی تیم فوتبال پرسپولیس این روزها به کادر فنی خود هم اعتماد ندارد.</i>
      </p>
      <p>به گزارش مشرق، تیم فوتبال <b>پرسپولیس </b>در حالی روز جمعه مقابل <b>نفت مسجدسلیمان </b>قرار گرفت که با حکم کمیته انضباطی، <b>گابریل کالدرون </b>از حضور در این بازی محروم بود. سرمربی آرژانتینی پرسپولیس که در ابتدای فصل خوآکین اسپانیایی را به عنوان دستیار خود معرفی کرده بود به نظر می‌رسید در این بازی به او بیش از هر شخص دیگری اعتماد داشته باشد و هدایت تیم را مقابل حریف به آنالیزور خود واگذار کند.</p>
      <p>با این وجود و با شروع بازی خیلی زود مشخص شد که خوآکین کنار خط قرار نمی‌گیرد و این وظیفه را کریم باقری بر عهده خواهد گرفت. در شرایطی که به نظر می‌رسید خوآکین به عنوان دستیار مورد اعتماد کالدرون همه چیز را مدیریت کند، این سرمربی سرخپوشان بود که از روی سکو‌ها با تلفن همراه خود تمام اطلاعات را به کادر فنی منتقل می‌کرد و جالب اینکه کالدرون در تمام دقایق بازی با تلفن همراه خود با خوآکین در ارتباط بود و او دستورات سر مربی را به کریم باقری انتقال می‌داد. حتی تعویض و همین طور دقایق تعویض با دستور او انجام شد.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013003/%D8%AA%D8%A7%D8%B1%D8%AA%D8%A7%D8%B1-%D9%85%D8%B4%DA%A9%D9%84-%D9%BE%D8%B1%D8%B3%D9%BE%D9%88%D9%84%DB%8C%D8%B3-%DA%A9%D8%A7%D9%84%D8%AF%D8%B1%D9%88%D9%86-%D8%B1%D8%A7-%DA%AF%D9%81%D8%AA">تارتار مشکل پرسپولیسِ <i>کالدرون</i> را گفت</a>
      </blockquote>
      <p>یکی از مهمترین اتفاقات بازی در دقیقه ۷۰ بازی رقم خورد. جایی که بعد از نمایش ضعیف محمد انصاری بار‌ها دستیاران کالدورن از او خواستند تا دستور به تعویض این بازیکن بدهد اما این اتفاق هر بار با مخالفت سرمربی پرسپولیس روبرو شد و در دقیقه ۷۰ خواکین با نشان دادن ساعت خود به کالدرون از او خواست تا دستور تعویض را صادر کند و این اتفاق در نهایت رقم خورد.</p>
      <p>به نظر می‌رسد کالدرون این روز‌ها که تحت فشار زیادی از سوی هواداران و مدیران باشگاه قرار گرفته فعلا به کادر فنی خود هم اعتماد ندارد و ترجیح می‌دهد شرایط تیم را با افکار خود پیش ببرد.</p>
      <p>منبع: میزان</p>
    </article>
  </body>
</html>