<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/24/abd-sosyal-medya-kuruluslar-ndan-iranl-yoneticilerin-hesaplar-n-ask-ya-almas-n-istedi"/>
    <meta property="og:site_name" content="euronews"/>
    <meta property="article:published_time" content="2019-11-24T10:57:50+00:00"/>
    <meta property="og:title" content="ABD: İranlı liderlerin sosyal medya hesapları askıya alınsın"/>
    <meta property="og:description" content="ABD, sosyal medya kuruluşlarından İranlı yöneticilerin hesaplarını askıya almasını istedi"/>
  </head>
  <body>
    <article>
      <h1>ABD: İranlı liderlerin sosyal medya hesapları askıya alınsın</h1>
      <address><time datetime="2019-11-24T10:57:50+00:00">24 Nov 2019, 10:57</time> by <a rel="author">Euronews </a></address>
      <p>Amerika Birleşik Devletleri (ABD) Dışişleri Bakanlığı, sosyal medya platformları Facebook, Instagram ve Twitter yönetimine yaptığı çağrıda, Tahran’ın internet bağlantılarını yeniden tesis edene kadar İranlı yöneticilerin hesaplarını askıya almasını istedi.</p>
      <p>İran yönetimi, ülkede gösterilerin artmasının ardından internete sınırlama getirmiş, daha sonra bu yasağın kademeli olarak kaldırılacağını açıklamıştı.</p>
      <p>ABD’nin İran Özel Temsilcisi Brian Hook, basına yaptığı açıklamada İran yönetimini ikiyüzlü bir rejim olarak tanımlayarak, "Bir taraftan interneti kapatırken, diğer taraftan İranlı yöneticiler sosyal medya hesaplarını kullanmaya devam ediyor. Biz bu yüzden Facebook, Instagram ve Twitter gibi sosyal medya kuruluşlarına Iran’ın dini lideri Hamaney, Cumhurbaşkanı Ruhani ve Dışişleri bakanı Zarif’in kişisel hesaplarını, kendi hakları için internet hattını yeniden tam olarak tesis edene kadar askıya almaları çağrısında bulunuyoruz.” dedi.</p>
      <p>Tahran yönetimi, protesto gösterileri nedeniyle ülkenin tamamında engellenen internet erişim yasağını aşamalı olarak kaldıracağını açıklamıştı. Önce sabit hatlarda internete erişim sağlanmaya başladığını belirten yetkililer, mobil hatlarda da internete erişimin sağlanabileceğini güvencesi vermişti.</p>
      <h3>İran'da benzin zammı şiddetli protestolara yol açtı</h3>
      <p>ABD yaptırımlarının da etkisiyle ekonomik açıdan zor günler geçiren İran halkı, 15 Kasım Cuma günü benzine 3 kat zam yapıldığının açıklanmasının ardından ülkenin birçok kentinde protestolara başlamıştı.</p>
      <p>Gösterilerde, birçok kentte kamu binası da tahrip edilmiş, Tahran yönetimi, protestoların büyümesi üzerine geçen hafta ülke genelinde internet erişimini kesmişti. İnternet erişimi, 3 gün önce sınırlı olarak yeniden sağlanmaya başlanmıştı. Uluslararası Af Örgütü, olaylar sırasında en az 115 göstericinin hayatını kaybettiğini açıklamıştı.</p>
      <p>İranlı yetkililer ise şu ana kadar olaylar sonucunda 6 güvenlik görevlisinin ve 1 göstericinin öldüğünü duyurdu. Gösterilerin ülke dışından organize edildiğini savunan Tahran yönetimi, ABD, İsrail ve Suudi Arabistan'ı suçluyor.</p>
      <ul>
        <li>
          <a href="https://tr.euronews.com/2019/11/18/iran-hukumeti-ulke-capinda-interneti-neden-ve-nasil-kesti">İran hükümeti ülke çapında interneti neden ve nasıl kesti?</a>
        </li>
        <li>
          <a href="https://tr.euronews.com/2019/11/17/iran-benzine-zam-eylemleri-internet-kesildi-hamaney-dusmanlarini-sabotaj-yapmakla-sucladi">İran'da benzine zam eylemleri: İnternet kesildi, Hamaney düşmanlarını 'sabotaj' yapmakla suçladı</a>
        </li>
        <li>
          <a href="https://tr.euronews.com/2019/11/16/iran-da-benzin-zamm-n-protesto-gosterileri-buyuyor-sircan-sehrindeki-eylemde-1-kisi-oldu">İran'da benzin zammını protesto gösterileri büyüyor: Sircan şehrindeki eylemde 1 kişi öldü</a>
        </li>
      </ul>
      <p>Ek kaynaklar<b> • Reuters, AA</b></p>
    </article>
  </body>
</html>