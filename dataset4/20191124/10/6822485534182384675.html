<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903048.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T10:15:00+00:00"/>
    <meta property="og:title" content="روزی که قرار بود سردار سلیمانی به همراه حسن نصرالله ترور شود"/>
    <meta property="og:description" content="خبرآنلاین نوشت: در ادامه نگرانی هایی که تصمیم ترامپ در رابطه با سوریه، در محافل سیاسی سرزمین های اشغالی ایجاد کرد، «هفته نامه میشپاچا» که متعلق به «یهودیان ارتدوکس حریدی» است، در اوایل اکتبر سال جاری مصاحبه ای را با «یوسی کوهن» رییس موساد ترتیب داد تا از او نظرش را در رابطه با اوضاع پیش آمده و نگرانی های امنیتی رژیم صهیونیستی جویا شود. «یوسی کوهن» در این مصاحبه گفت «سید حسن نصرالله به خوبی می داند که ما گزینه حذف او را در اختیار داریم»."/>
  </head>
  <body>
    <article>
      <h1>روزی که قرار بود سردار سلیمانی به همراه حسن نصرالله ترور شود</h1>
      <address>
        <time datetime="2019-11-24T10:15:00+00:00">24 Nov 2019, 10:15</time>
      </address>
      <p>گزارش زیر نگاهی به تحرکات اخیر رژیم صهیونیستی در منطقه و ترور رهبران مقاومت توسط این رژیم دارد.</p>
      <p>خبرآنلاین نوشت: در ادامه نگرانی هایی که تصمیم ترامپ در رابطه با سوریه، در محافل سیاسی سرزمین های اشغالی ایجاد کرد، «هفته نامه میشپاچا» که متعلق به «یهودیان ارتدوکس حریدی» است، در اوایل اکتبر سال جاری مصاحبه ای را با «یوسی کوهن» رییس موساد ترتیب داد تا از او نظرش را در رابطه با اوضاع پیش آمده و نگرانی های امنیتی رژیم صهیونیستی جویا شود. «یوسی کوهن» در این مصاحبه گفت «سید حسن نصرالله به خوبی می داند که ما گزینه حذف او را در اختیار داریم».</p>
      <p>مصاحبه کننده از او پرسید «پس چرا این کار را انجام نمی دهید؟». اما کوهن به این سوال پاسخ نداد.</p>
      <p>«یوسی کوهن» در بخش دیگری از مصاحبه اش گفت: «سلیمانی به خوبی می داند که برنامه ترورش، غیر ممکن نیست. سایه اقدامات او در هر جایی هست، و زیر ساختهایی که توسط او درست شده، بی تردید چالش جدی برای اسراییل محسوب می شوند».</p>
      <p>از او پرسیده شد: «قاسم سلیمانی ادعا می کند که در جریان جنگ 33 روزه لبنان در سال 2006، جنگنده های اسراییل در پی هدف قرار دادن او و نصرالله، رهبر حزب الله در بیروت بوده اند».</p>
      <p>«یوسی کوهن» پاسخ داد: «با کمال احترام، باید در پاسخ به اغراق گویی سلیمانی عرض کنم که او هنوز خطایی نکرده که الزاما نیازی به قرار دادن نام وی در فهرست ترور موساد داشته باشیم!».</p>
      <p>«تایمز اسراییل» در اول اکتبر سال جاری به نقل از سردار سلیمانی نوشت که «او در جریان جنگ 33 روزه، به همراه "عماد مغنیه" از فرماندهان ارشد حزب الله، از طریق سوریه وارد لبنان شده و به طور دایم در لبنان حضور داشته است».</p>
      <p>روزنامه مزبور در ادامه به نقل از سردار سلیمانی می نویسد: «هواپیماهای جاسوسی اسراییل، طی جنگ 33 روزه دایم، بر فراز منطقه ضاحیه در بیروت، که مقر حزب الله به حساب می آید، در حال پرواز بودند. حزب الله لبنان در قلب ضاحیه، "اتاق عملیات" داشت که از آنجا اوضاع جبهه نبرد را زیر نظر داشتیم. اسراییلی ها نیز متقابلا وضعیت ما را زیر نظر داشتند. یک شب، دیروقت بود که عماد مغنیه احساس کرد که باید سید حسن نصرالله را از اتاق عملیات خارج و به جایی دیگر انتقال دهیم. از این جهت، نصرالله را به ساختمان دیگری منتقل کردیم و به فاصله کوتاهی پس از آن، جنگنده های اسراییل نزدیک آن محل را بمباران کردند».</p>
      <p>«تایمز اسراییل» در ادامه نقل قول از سردار سلیمانی، می نویسد: «احساس ما این بود که ساختمان قبلی و ساختمان فعلی که نصرالله را به آنجا آورده بودیم، باید زیر نظر طرف ثالثی باشد که به جنگنده های اسراییل علامت می دهد. از این جهت، تصمیم به خروج از ساختمان دوم نیز گرفتیم. عماد مغنیه برای آوردن خودرو رفت و من و سید حسن نصرالله زیر درختی پناه گرفتیم چرا که پهپادهای مجهز به سنسور حرارتی، دنبال رد ما بودند. اما در این گیر و دار، خودروی مغنیه هم توسط پهپادها شناسایی شد و در اینجا بود که وارد گاراژی شدیم تا با عوض کردن خودرو، رد گم کنیم».</p>
      <p>اظهارات سردار سلیمانی در بالا، که توسط «تایمز اسراییل» منتشر شده، نشان می دهد که موساد برای ترور او و سید حسن نصرالله، در سال 2006 برنامه داشته اما ناکام مانده است.</p>
    </article>
  </body>
</html>