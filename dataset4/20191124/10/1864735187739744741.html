<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/naufragio-lampedusa-1.4903298"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-24T10:12:45+00:00"/>
    <meta property="og:title" content="Migranti, recuperati cadaveri di 5 donne dopo il naufragio a Lampedusa"/>
    <meta property="og:description" content="Secondo i superstiti - 149 in tutto - sarebbero almeno 20 i dispersi. Due fratellini sopravvissuti hanno perso entrambi i genitori. Procura apre inchiesta. Di Maio: fermare partenze dal Nordafrica"/>
  </head>
  <body>
    <article>
      <h1>Migranti, recuperati cadaveri di 5 donne dopo il naufragio a Lampedusa</h1>
      <h2>Secondo i superstiti - 149 in tutto - sarebbero almeno 20 i dispersi. Due fratellini sopravvissuti hanno perso entrambi i genitori. Procura apre inchiesta. Di Maio: fermare partenze dal Nordafrica</h2>
      <address><time datetime="2019-11-24T10:12:45+00:00">24 Nov 2019, 10:12</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.3770512.1574590145!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Un barcone di migranti a Lampedusa</figcaption>
      </figure>
      <p>Lampedusa, 24 novembre 2019 - Sono<b> cinque </b>i <b>cadaveri dei migranti</b> ritrovati finora, fra spiaggia e mare, dopo il <a href="https://www.quotidiano.net/cronaca/migranti-lampedusa-1.4902194"><b>naufragio di ieri sera</b></a> a un miglio dall'isola dei Conigli di <b>Lampedusa </b>(Agrigento). I corpi privi di vita di<b> tre donne</b> sono stati recuperati in mare dalla motovedetta della Guardia Costiera CP 324. I corpi di <b>altre due donne </b>sono stati ritrovati a terra da personale della Guardia di Finanza.</p>
      <p>Secondo i superstiti, 149 in tutto, sarebbero almeno <b>venti i dispersi</b> dopo il naufragio. <b>Due fratelli minorenni</b>, tunisini, sopravvissuti al naufragio, hanno perso entrambi i genitori. Lo hanno raccontato loro ai poliziotti che da ieri stanno ascoltando i superstiti.</p>
      <h3>Procura apre inchiesta</h3>
      <p>La polizia scientifica della Questura di Agrigento sta eseguendo gli accertamenti sui cadaveri, come è accaduto per il <b>naufragio del 7 ottobre</b>. La Procura di Agrigento ha <b>aperto un fascicolo d'inchiesta</b> per favoreggiamento dell'immigrazione clandestina, naufragio e omicidio colposo plurimo. Già da ieri sera il procuratore aggiunto Salvatore Vella sta seguendo sistematicamente l'evolversi del caso e ha gestito prima la complessa macchina dei soccorsi dei naufraghi e oggi quella del recupero delle salme.</p>
      <h3>Di Maio: fermare partenze dal Nordafrica</h3>
      <p>"Ieri sera ho sentito il ministro Lamorgese, in queste ore stiamo seguendo con molta apprensione quello che sta succedendo. Una cosa è certa, noi dobbiamo lavorare per fare in modo che le <b>imbarcazioni non partano più</b> dalle coste libiche, tunisine e del Nordafrica. Ci stiamo lavorando con tutte le nostre forze", sono state le parole del ministro degli Esteri, Luigi Di Maio, sul naufragio dei migranti a Lampedusa.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>