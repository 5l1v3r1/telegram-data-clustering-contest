<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216008/Criminelen-kopieren-kentekennummer-Stadjer-krijgt-7-500-euro-aan-boetes"/>
    <meta property="og:site_name" content="RTV Noord"/>
    <meta property="article:published_time" content="2019-11-24T10:43:00+00:00"/>
    <meta property="og:title" content="Criminelen kopiëren kentekennummer: Stadjer krijgt 7.500 euro aan boetes"/>
    <meta property="og:description" content="Een Groninger kreeg zo'n 7.500 euro aan boetes, omdat de nummerborden van zijn auto waren gekopieerd door Amsterdamse criminelen. De Stadjer deed zijn verhaal zaterdag in Nieuwsuur."/>
  </head>
  <body>
    <article>
      <h1>Criminelen kopiëren kentekennummer: Stadjer krijgt 7.500 euro aan boetes</h1>
      <address>
        <time datetime="2019-11-24T10:43:00+00:00">24 Nov 2019, 10:43</time>
      </address>
      <p>Randall Albertus kreeg 75 parkeerboetes uit de hoofdstad op de mat. 'Ik was op dat moment niet in Amsterdam', vertelt de Stadjer in <a href="https://nos.nl/nieuwsuur/artikel/2311658-criminelen-kopieren-nummerplaten-zelfs-die-van-de-koning-is-niet-veilig.html">het nieuwsprogramma</a>.</p>
      <h3>Zelf op onderzoek uitgaan</h3>
      <p>Aanvankelijk geloofde de gemeente Amsterdam het verhaal van de Groninger niet. Albertus ging daarom zelf op onderzoek uit in de hoofdstad, naar de straat waar alle overtredingen waren begaan.</p>
      <p>Daar zag hij een geparkeerde auto staan die identiek was aan de zijne, met dezelfde nummerborden. Albertus maakte een foto van beide auto's naast elkaar, waarna de boetes werden kwijtgescholden.</p>
      <p>
        <i>De foto die Albertus maakte. Zijn auto is de linker.</i>
      </p>
      <figure>
        <img src="https://media.rtvnoord.nl/content/pdf/191124_1144_randall2.jpg"/>
      </figure>
      <p>
        <i>Foto: Nieuwsuur</i>
      </p>
      <h3>Duplo-methode</h3>
      <p>De Groninger werd het slachtoffer van criminelen die de 'duplo-methode' toepasten. Nadat ze een auto stalen, zochten ze op internet het kentekennummer van eenzelfde type auto. Via webshops kun je eenvoudig nummerborden laten maken die nauwelijks van echt zijn te onderscheiden.</p>
      <p>Officiële nummerborden hebben kleine echtheidskenmerken, zoals een unieke code en keurmerk van de producent. Die staan niet op de nepborden. Toch zijn die echtheidskenmerken zo klein, dat de scanauto van de gemeente het verschil niet ziet, zegt de politie. Een opsporingsambtenaar zou het verschil wel moeten zien.</p>
      <p>Volgens de Rijksdienst voor Wegverkeer (RDW) worden jaarlijks zo'n 6.000 personenauto's gestolen. Regelmatig worden die auto's door criminelen gebruikt als vluchtauto bij overvallen of moorden. Ook worden er elk jaar 6.400 nummerborden vermist of gestolen.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/211832/Dieven-hebben-het-voorzien-op-kentekenplaten-Ik-was-boos-heel-boos"/>
        <a href="https://www.rtvnoord.nl/nieuws/206783/Wel-geparkeerd-maar-niet-betaald-De-scanauto-is-er-als-de-kippen-bij"/>
      </related>
    </article>
  </body>
</html>