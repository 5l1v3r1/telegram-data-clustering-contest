<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ssha_mozhut_peredbachyty_sanktsii_za_pivnichnyy_potik2_u_byudzheti2020_331533.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-24T10:30:00+00:00"/>
    <meta property="og:title" content="США можуть передбачити санкції за &quot;Північний потік-2&quot; у бюджеті-2020"/>
    <meta property="og:description" content="Конгрес США може передбачити санкції проти російського проекту &quot;Північний потік-2&quot; у американському оборонному бюджеті на 2020 рік."/>
  </head>
  <body>
    <article>
      <h1>США можуть передбачити санкції за "Північний потік-2" у бюджеті-2020</h1>
      <h2>Конгрес США може передбачити санкції проти російського проекту "Північний потік-2" у американському оборонному бюджеті на 2020 рік.</h2>
      <address>
        <time datetime="2019-11-24T10:30:00+00:00">24 Nov 2019, 10:30</time>
      </address>
      <p>Про це інформує <a href="https://www.pravda.com.ua/news/2019/11/24/7232861/">УП </a>з посиланням на Голос Америки.</p>
      <p>Пряма мова голови Комітету міжнародних справ Сенату США сенатора Джима Ріша: "Вікно можливостей зачиняється. Значну частину "Північного потоку" вже побудовано.</p>
      <p>Це принесе їм великі видатки. Гадаю, якщо санкції пройдуть, (компанії, які беруть участь у проекті, – ред.) муситимуть закритись і, гадаю, росіяни будуть змушені шукати інші шляхи, щоб це зробити".</p>
      <p>Закон про національний оборонний бюджет є одним із найважливіших документів, що визначає оборонні видатки США.</p>
      <p>Включення положення про санкції до проекту означатиме, що існує спільна позиція з цього питання в обох палатах Конгресу США та в банківському комітеті.</p>
      <p>Текст законопроекту наразі не розкривають. Але, за словами сенатора, положення про санкції буде співзвучним з пунктами законопроекту, поданого у липні сенатором Тедом Крузом.</p>
      <p>Той документ пропонує запровадити санкції проти суден, які беруть участь у побудові російського трубопроводу "Північний потік".</p>
      <p>США виступають проти втілення "Північного потоку-2", оскільки він збільшить залежність Європи від російського газу і зашкодить Україні.​</p>
    </article>
  </body>
</html>