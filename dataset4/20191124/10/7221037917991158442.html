<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/chpli-ilgezdi-senfoni-orkestralarinda-liyakatsiz-sefler-ataniyor/927582"/>
    <meta property="og:site_name" content="medya faresi"/>
    <meta property="article:published_time" content="2019-11-24T10:34:00+00:00"/>
    <meta property="og:title" content="CHP’li İlgezdi: Senfoni orkestralarında liyakatsiz şefler atanıyor"/>
    <meta property="og:description" content="CHP Genel Başkan Yardımcısı ve İstanbul Milletvekili Gamze Akkuş İlgezdi, “İstanbul, Ankara, İzmir, Bursa ve Antalya’da çeşitli şef atamaları kriterler olmadığı için liyakate aykırı şekilde olmuştur” dedi."/>
  </head>
  <body>
    <article>
      <h1>CHP’li İlgezdi: Senfoni orkestralarında liyakatsiz şefler atanıyor</h1>
      <h2>CHP Genel Başkan Yardımcısı ve İstanbul Milletvekili Gamze Akkuş İlgezdi, “İstanbul, Ankara, İzmir, Bursa ve Antalya’da çeşitli şef atamaları kriterler olmadığı için liyakate aykırı şekilde olmuştur” dedi.</h2>
      <address>
        <time datetime="2019-11-24T10:34:00+00:00">24 Nov 2019, 10:34</time>
      </address>
      <p>CHP Genel Başkan Yardımcısı ve İstanbul Milletvekili Gamze Akkuş İlgezdi Temmuz 2018’de yapılan düzenleme ile Senfoni Orkestralarına orkestra şefi ve şef yardımcısı atama kriterlerinin iptal edildiğini hatırlatarak, “Yasadaki orkestra şefi ve şef yardımcısı atama kriterlerini iptal edildiği için Senfoni orkestralarında liyakatsiz şefler atanıyor” dedi.</p>
      <p>CHP Genel Başkan Yardımcısı Gamze Akkuş İlgezdi, bir basın açıklaması yaparak liyakatsiz şeflerinin atanmasının önünün açılmasına sert tepki gösterdi.</p>
      <p>İlgezdi, 2018 Temmuz ayında çıkarılan 703 no’lu Cumhurbaşkanlığı Kararnamesi ile Senfoni Orkestralarında orkestra şef ve şef yardımcısı atamalarındaki kriterler iptal edildiğini hatırlatarak, “Tüm orkestraların bağlı olduğu 6940 sayılı yasanın şef ve şef yardımcısı atamalarındaki kriterlere dair 5, 6 ve 8. maddeleri 703 no’lu Cumhurbaşkanlığı Kararnamesi ile yürürlükten kaldırılmıştır. Ciddi sınavlardan geçerek, liyakat ile olunan orkestra şef ve şef yardımcılığı pozisyonları iptal edilen maddeler yüzünden idari ve sanatsal kriterler hiçe sayılarak, herhangi vasıfsız eğitimsiz birinin şef olmasının önü açılmıştır” dedi.</p>
      <p>Bu kriterlerin iptal edilmesi sonrasında tecrübe şartı aranmaksızın İstanbul, Ankara, İzmir, Bursa ve Antalya’da çeşitli şef atamaları gerçekleştirdiğini kaydeden Gamze Akkuş İlgezdi, “Orkestranın bel kemiği şeftir. Şefin talimatlarına göre hareket etmek zorunda olan başkemancı olmak için en az 10 yıl mesleki tecrübe ve zorlu sınavlardan geçilirken, şef için artık liyakatsiz atamalar yapılmaktadır. Bu senfoni orkestralarındaki sanatsal liyakati yok etmektedir” diye açıkladı.</p>
      <p>Şeflerin atama kriterlerinin olmamasının her tür kötü kullanıma da açık olacağının da 5 ilde yapılan atamalarla ortaya çıktığını ortaya koyan İlgezdi, “İstanbul, Ankara, İzmir, Bursa ve Antalya’da çeşitli şef atamaları kriterler olmadığı için liyakate aykırı şekilde olmuştur” dedi.</p>
      <p>Orkestra şefliğinin, saygın, eğitim gerektiren, bir orkestra için hayati derecede önemli sanatsal bir pozisyon olduğunun altını çizen İlgezdi, “Şefler için mutlaka atama kriterlerinin geri getirilmesi gerekmektedir” dedi.</p>
      <p>Gamze Akkuş İlgezdi, Konu hakkında bir soru önergesi de vererek sanat camiasının Kültür ve Turizm Bakanı Mehmet Nuri Ersoy’dan yanıtlarını beklediği şu soruları sordu:</p>
      <p>Şef atamalarında yasada oluşan bu boşluk konusunda bir düzenleme yapacak mısınız?</p>
      <p>Orkestraların sanatçı yönetim kurullarının yetkin bulmayarak itiraz etmiş olduğu şef ve şef yardımcısı atamalarında ve görevlendirmelerinin sürmesinde ısrar edecek misiniz?</p>
      <p>Sanatsal liyakat ve beceri ile olması gereken bir konumu bürokratların belirlemesinin gerekçesi nedir?</p>
      <p>Orkestra sanatçısı alırken güvencesiz istihdam biçimini ve diplomayı zorunlu tutarken, şef atamalarında kritersiz ömür boyu kadro uygulamasının adaletsiz olduğunu düşünmüyor musunuz?</p>
      <p>Sanatçıyı yok ederek sanatı, sanatı yok ederek de Cumhuriyet Tarihimizin toplumsal kültür hafızasını mı yok etmek istemektesiniz?</p>
      <p>
        <i>
          <b>Medyafaresi.com (Ankara)</b>
        </i>
      </p>
    </article>
  </body>
</html>