<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743371"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T10:30:00+00:00"/>
    <meta property="og:title" content="อยากกลับไปสอนเด็ก 'ครูหนุ่ม'พ่นสีรอบศาลากลางจ.ตรัง"/>
    <meta property="og:description" content="ชาวบ้านตะลึง! พบข้อความรอบศาลากลางจังหวัดตรัง ภายหลังพบฝีมือ 'อดีตครูหนุ่ม' วัย 42 ปี มีอาการทางประสาท ถูกอส.รวบตัวส่งตำรวจ เหตุไม่พอใจการทำงานศูนย์ดำรงธรรม ตามเรื่องย้ายกลับไปสอนในโรงเรียน และค้างจ่ายเงินเดือน"/>
  </head>
  <body>
    <article>
      <h1>อยากกลับไปสอนเด็ก 'ครูหนุ่ม'พ่นสีรอบศาลากลางจ.ตรัง</h1>
      <address>
        <time datetime="2019-11-24T10:30:00+00:00">24 Nov 2019, 10:30</time>
      </address>
      <p>
        <b>ชาวบ้านตะลึง! พบข้อความรอบศาลากลางจังหวัดตรัง ภายหลังพบฝีมือ "อดีตครูหนุ่ม" วัย 42 ปี มีอาการทางประสาท ถูกอส.รวบตัวส่งตำรวจ เหตุไม่พอใจการทำงานศูนย์ดำรงธรรม ตามเรื่องย้ายกลับไปสอนในโรงเรียน และค้างจ่ายเงินเดือน</b>
      </p>
      <p>เมื่อวันที่ 24 พ.ย. ผู้สื่อข่าวรับแจ้งจากชาวบ้านในพื้นที่ใกล้เคียง ศาลากลางจังหวัดตรังและข้างองค์การบริหารส่วนจังหวัด ว่ามีมือดีใช้สีสเปรย์ฉีดพ่นบนฝาผนังด้วยข้อความ <b>"กวน,</b><b>ย้าย,งาน"</b> จำนวนหลายจุด สร้างประหลาดใจให้แก่ผู้ที่พบเห็นเป็นอย่างมาก ภายหลังสอบถามไปยัง เจ้าหน้าที่อส.ที่คอยดูแลอาคารสถานที่ราชการให้ข้อมูลว่า เป็นฝีมือของครูหนุ่มวัย 42 ปี โดยก่อนหน้านี้ได้อาศัยจังหวะที่ไม่มีข้าราชการเข้าไปทำงาน บุกเข้าไปใช้สีสเปรย์พ่นใส่กำแพง สร้างความปั่นป่วนให้เจ้าหน้าที่รักษาความปลอดภัยเป็นอย่างมาก ก่อนหน้านี้เคยจับตัวส่งตำรวจดำเนินคดีแล้ว 2 รอบ แต่เจ้าหน้าที่อ้างว่า ฝ่ายผู้ก่อเหตุมีอาการทางประสาท ต้องส่งไปรักษาอาการและทำการเจรจาไกล่เกลี่ย พอปล่อยตัวออกมาก็ยังกลับมาพ่นสีใส่สถานที่ราชการอีกเป็นรอบที่ 3</p>
      <figure>
        <img src="https://www.dailynews.co.th/admin/upload/20191124/news_MVqnpdRoIX172642_533.jpg?v=20191125052?v=6992"/>
      </figure>
      <p> </p>
      <figure>
        <img src="https://www.dailynews.co.th/admin/upload/20191124/news_qoJtPQJAoe172642_533.jpg?v=20191125052?v=5209"/>
      </figure>
      <p>สำหรับปมเหตุนั้น มาจากความไม่ใจการทำงานของศูนย์ดำรงธรรมจังหวัดตรัง โดยก่อนหน้านี้ อดีตครูหนุ่มเคยเป็นครูอัตราจ้างอยู่ในโรงเรียนแห่งหนึ่งใน อ.ทุ่งสง จ.นครศรีธรรมราช แต่พอมีอาการทางประสาท ทางโรงเรียนได้เลิกจ้างและค้างเงินเดือนนานนับปี พอไปร้องทุกข์ที่ศูนย์ดำรงธรรม จ.นครศรีธรรมราช เพื่อขอกลับเข้าไปทำงานสอนเด็ก ๆ อีกครั้ง ปรากฏว่า เรื่องไม่คืบหน้า ครูหนุ่มจึงมาร้องทุกข์ต่อยังศูนย์ดำรงธรรมจังหวัดตรัง ซึ่งเจ้าหน้าที่ได้แจ้งว่าเป็นคนละพื้นที่กัน จึงเกิดความไม่พอใจ แอบเข้ามาพ่นสีใส่กำแพงดังกล่าว.</p>
      <figure>
        <img src="https://www.dailynews.co.th/admin/upload/20191124/news_YhWxFqmUqx172642_533.jpg?v=20191125052?v=8949"/>
      </figure>
      <figure>
        <img src="https://www.dailynews.co.th/admin/upload/20191124/news_fIHsAVRCtn172643_533.jpg?v=20191125052?v=1156"/>
      </figure>
      <figure>
        <img src="https://www.dailynews.co.th/admin/upload/20191124/news_PdVWoLeOfj172644_533.jpg?v=20191125052?v=8665"/>
      </figure>
    </article>
  </body>
</html>