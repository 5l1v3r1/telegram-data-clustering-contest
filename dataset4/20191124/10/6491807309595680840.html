<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/svyat/dori-i-sled-smrtta-si-fidel-kastro-prisstva-duhom-v-kuba"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-24T10:31:02+00:00"/>
    <meta property="og:title" content="Дори и след смъртта си, Фидел Кастро присъства духом в Куба"/>
    <meta property="og:description" content="Усмихнат или войнствен, замислен или наблюдателен, лидерът на кубинската революция Фидел Кастро продължава да присъства силно на острова три години след смъртта си. Неговият лик може да се види по стените на голяма част от сградите в страната чак до най-източната точка, информира Франс прес."/>
  </head>
  <body>
    <article>
      <h1>Дори и след смъртта си, Фидел Кастро присъства духом в Куба</h1>
      <address>
        <time datetime="2019-11-24T10:31:02+00:00">24 Nov 2019, 10:31</time>
      </address>
      <p>Усмихнат или войнствен, замислен или наблюдателен, лидерът на кубинската революция Фидел Кастро продължава да присъства силно на острова три години след смъртта си. Неговият лик може да се види по стените на голяма част от сградите в страната чак до най-източната точка, информира Франс прес.</p>
      <p>Така е не само в Хавана и Сантяго де Куба, двата най-големи кубински града, но и в селца като Сан Луис в източната част на Куба или Хатибонико - в централната, както и в Гунтанамо (източната), където се намира американска морска база, за чието премахване кубинското правителство настоява.</p>
      <p>Освен това присъствие по стените, Фидел, който почина на 25 ноември 2016 година, продължава да бъде човекът, който разпалва страстите на острова. За едни той е благодетел, а за други - виновникът за злините на страната.</p>
      <p>"Ние сме приемствеността" гласи девизът на президента Мигел Диас-Канел, който е на власт от април 2018 година и не престава да цитира Фидел Кастро в свои речи и в туитове.</p>
      <p>Новият държавен глава зачести обиколките си из острова, за да се среща с кубинци. Той бе определен на поста от Комунистическата партия, единствената разрешена на острова, и възприе стила на Фидел, но с една разлика - той иска да изгради образа на по-колективно ръководство.</p>
      <p>"При Фидел имаше голяма централизация: той беше президент, премиер, главнокомандващ", потвърждава политическият анализатор Карлос Алсугарай. Неговият брат "Раул наследи това, но започна да децентрализира властта и днес се вижда усилие правителството да действа по-колективно", допълва анализаторът, цитиран от АФП.</p>
      <p>Третата годишнина от смъртта на Фидел Кастро се отбелязва в момент на силно напрежение в отношенията между Куба и САЩ, които затегнаха ембаргото си, влязло в сила от 1962 година, обвинявайки кубинското правителство, че потиска народа и оказва военна подкрепа на венецуелския президент Николас Мадуро.</p>
    </article>
  </body>
</html>