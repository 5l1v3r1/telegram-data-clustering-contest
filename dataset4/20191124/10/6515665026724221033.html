<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3363421/sokantno-svedocenje-jelene-anasonovic-kako-su-djilas-i-vojtehovska-preuzeli-gradjanske-proteste-i-zasto-je-morala-da-ode"/>
    <meta property="og:site_name" content="kurir.rs"/>
    <meta property="article:published_time" content="2019-11-24T10:07:00+00:00"/>
    <meta property="og:title" content="ŠOKANTNO SVEDOČENJE JELENE ANASONOVIĆ: Kako su Đilas i Vojtehovska preuzeli građanske proteste i zašto je morala da ode"/>
    <meta property="og:description" content="Jedan od organizatora protesta 1 od 5 miliona Jelena Anasonović iznela je detalje o tome kako su stranke opozicije i ljudi koji su ih zastupali preuzeli građanske proteste 1 od 5 miliona, vršeći pritiske na nju i druge organizatore.Ona je u intervjuu za Blic ..."/>
  </head>
  <body>
    <article>
      <h6 class="kicker">Jedan od organizatora protesta "1 od 5 miliona"</h6>
      <h1>ŠOKANTNO SVEDOČENJE JELENE ANASONOVIĆ: Kako su Đilas i Vojtehovska preuzeli građanske proteste i zašto je morala da ode</h1>
      <address>
        <time datetime="2019-11-24T10:07:00+00:00">24 Nov 2019, 10:07</time>
      </address>
      <p>Jedan od organizatora protesta "1 od 5 miliona" Jelena Anasonović iznela je detalje o tome kako su stranke opozicije i ljudi koji su ih zastupali preuzeli građanske proteste "1 od 5 miliona", vršeći pritiske na nju i druge organizatore.</p>
      <p>Ona je u intervjuu za "Blic" ispričala da su učesnici protesta bili pod velikim pritiskom vlasti, ali je najveći deo razgovora posvetila razlozima zbog kojih je odlučila da se povuče iz protesta, a glavni je, kako je navela, pritisak stranaka opozicije da preuzmu proteste.</p>
      <p>Ona je tako objasnila kako se Savez za Srbiju Dragana Đilasa nasilno nametnuo kao predvodnik protesta, finansirajući ih.</p>
      <p>"Pozvala sam pre prvog protesta Stefana Pavlovića, momka za kojeg sam znala da radi za Dragana Đilasa. Znala sam da nam je potrebna neka vrsta komunikacije sa političkim strankama i pokretima", kaže Anasonović i dodaje da su pritisci počeli već prve nedelje.</p>
      <p>Ona dodaje da su iz SzS prihvatili njen predlog da protestima daju podršku u smislu logistike bez stranačkih obeležja, ali da su ubrzo počeli da svojataju protest.</p>
      <p>"Nekoliko dana pred protest Stefan je rekao da političari iz SzS hoće da govore. Rekla sam da ne može, da sam ja pravila proteste i da ću ih odjaviti ako neko od političara bude govorio", kaže Anasonović, navodeći da su iz SzS taj konkretni protest na neki način sabotirali lažnim informacijama da će grupa navijača napasti govornike.</p>
      <p>Ona dodaje da su u početku kamion i ozvučenje finansirali SzS, iako su se organizatori sami snalazili za mnoge druge logističke stvari, a da SzS kaznije na osnovu finansiranja uslovljavao organizatore, ne želeći da im dozvoli da se sami snađu za finansije.</p>
      <p>Anasonović dodaje da po gradovima u kojima su stranke bliske SzS organizovale proteste, često nije bilo poželjno da govori neko iz Lokalnog fronta, PSG ili neke treće opcije.</p>
      <p>"Oni su na lokalu imali zabranjene govornike. Te zabrane su ispod žita meni pripisivane, iako ja nisam u tome učestvovala", pojašnjava.</p>
      <p>Novinarka Tatjana Vojtehovska se, kako je dodala, uključila u proteste i osmišljavanje slogana već prve nedelje, ali je kasnije u korist političkih stranaka počela da vrši veliki pritisak na organizatore i da njima manipuliše.</p>
      <p>"Sve više smo uviđali da je Vojtehovska izuzetno vezana za SzS, jer je ubrzo počela da se ponaša kao da radi isključivo u njihovom interesu, pokušavajući da nas potisne, što nismo dozvolili", kazala je, između ostalog, Anasonović.</p>
      <p>Pre drugog protesta, Anasonović kaže da je saznala da u SzS postoji direktiva da ta stranka preuzme proteste.</p>
      <p>"Pitala sam Stefana, ali je rekao da to nije tačno. Nedugo posle toga, pre drugog protesta, javio mi je da će Borko Stefanović govoriti na protestu jer je pretučen. Rekla sam da to ne može", dodaje Anasonović.</p>
      <p>To je, kako navodi, naišlo na burnu reakciju Stefanovića.</p>
      <p>"Pozvala sam Borka i to mu rekla, a on je počeo da viče na mene, da govori kako političari nisu gubavi, kako su zbog njegove glave protesti i počeli", priseća se dalje Anasonović.</p>
      <p>Ona navodi da se Branislav Trifunović povukao iz svega kada su na njegov predlog da na protestima govori Dubravka Stojanović, skočili ljudi iz Narodne stranke i pokreta Dveri.</p>
      <p>"Zvala sam ga, molila da se vrati. On je bio naša poslednja brana", dodaje Anasonović.</p>
      <p>Ona ističe da se borila da proteste ne preuzmu stranke, ali da joj je sada dosta i da je odlučila da se povuče, što je i učinilia tokom leta.</p>
      <p>"Nisam odmah izašla s odlukom, da ne bih bila smatrana obesnom, uvređenom, povređenom. Sve sam radila iz najbolje namere, nisam odmah prozrela ljude uz i oko sebe", kaže Anasonović.</p>
      <p>
        <b>(Kurir.rs/Tanjug)</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3222153/organizatori-protesta-odavno-razmisljali-o-revoluciji-asanoviceva-pre-skoro-mesec-dana-to-javno-rekla-video"/>
      </related>
    </article>
  </body>
</html>