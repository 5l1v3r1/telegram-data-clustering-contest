<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/alegerile-prezidentiale-6-dintre-bihoreni-au-mers-la-vot-pana-la-ora-10-sectia-cea-mai-aglomerata-e-in-baile-felix-152997.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T10:01:00+00:00"/>
    <meta property="og:title" content="Alegerile prezidenţiale: 6% dintre bihoreni au mers la vot, până la ora 10. Secţia cea mai aglomerată e în Băile Felix"/>
    <meta property="og:description" content="Până la ora 10, peste 1,2 milioane de români au votat în al doilea tur al alegerilor prezidenţiale, însemnând procentual o prezenţă la urne de 6,7%. În Bihor, prezenţa este similară, de 6%. Secţia de vot cea mai aglomerată este, ca la fiecare scrutin electoral, cea din Băile Felix, unde votează mulţi turişti."/>
  </head>
  <body>
    <article>
      <h1>Alegerile prezidenţiale: 6% dintre bihoreni au mers la vot, până la ora 10. Secţia cea mai aglomerată e în Băile Felix</h1>
      <address><time datetime="2019-11-24T10:01:00+00:00">24 Nov 2019, 10:01</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://cdn.ebihoreanul.ro/static/gallery_big/vot-prezidentiale-2019_02_arhiva-24112019.JPG"/>
      </figure>
      <p>Până la ora 10, peste 1,2 milioane de români au votat în al doilea tur al alegerilor prezidenţiale, însemnând procentual o prezenţă la urne de 6,7%.</p>
      <p>În Bihor, prezenţa este similară, de 6%. Mai precis, şi-au exprimat opţiunea electorală 30.137 cetăţeni.</p>
      <p>Cea mai mare prezenţă este, ca la fiecare scrutin electoral, în Băile Felix, la secţia de votare 551 amenajată la Grădiniţa „Albă ca Zăpada”. Aici au votat până acum 376 de persoane, din care 329 pe listele suplimentare. Prezenţa la această secţie se ridică la 78%.</p>
      <p>Următoarea secţie de vot cu prezenţă mare în Bihor este cea din satul Câmp-Moţi, unde 27% dintre electori au fost la urne. Numeric, nu este o situaţie impresionantă: au votat 12 persoane, în timp ce pe liste sunt 45.</p>
      <p>La polul opus, la secţia de vot 596 din Şuncuiuş, până la ora 10 nu a fost la vot nicio persoană din cele 99 înscrise pe listele permanente, iar la secţia 602 din Adoni s-au dus la urne doar 3 cetăţeni, din cei 612 de pe liste.</p>
      <p>Prezenţa la vot poate fi verificată în timp real pe site-ul prezenta.bec.ro.</p>
    </article>
  </body>
</html>