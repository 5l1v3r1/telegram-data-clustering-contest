<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191123-bliss-os-12-alfa-android-10-szamitogep-pc.html"/>
    <meta property="og:site_name" content="Origo"/>
    <meta property="article:published_time" content="2019-11-24T10:06:00+00:00"/>
    <meta property="og:title" content="Számítógépeken is tesztelhető az Android 10"/>
    <meta property="og:description" content="Egyelőre korai alfa stádiumban van a legújabb Bliss OS."/>
  </head>
  <body>
    <article>
      <h1>Számítógépeken is tesztelhető az Android 10</h1>
      <address><time datetime="2019-11-24T10:06:00+00:00">24 Nov 2019, 10:06</time> by <a rel="author">Origo</a></address>
      <p>
        <b>Egyelőre korai alfa stádiumban van a legújabb Bliss OS.</b>
      </p>
      <p>A héten az Android-x86 projekt hozzájárulói <a href="https://www.origo.hu/techbazis/20191121-androidx86-android-9-asztali-pc.html">elkészültek</a> az Android 9 Pie számítógépes használatra szánt változatával, és elkezdtek dolgozni az Android 10-re épülő, következő generációs szoftverükön. Mint kiderült, ezzel nincsenek egyedül, a Bliss OS fejlesztői is ugyanebben a cipőben járnak.</p>
      <figure>
        <img src="https://cdn.nwmgroups.hu/s/img/i/1911/20191123google-android-bliss-os-123.jpg?w=644&amp;h=362"/>
        <figcaption>Bliss OS 12 alfa<cite>Forrás: Team Bliss</cite></figcaption>
      </figure>
      <p>A Bliss OS egy Android-disztribúció, azaz a készítői az Android nyílt forráskódú verzióját alaposan testre szabva egy ízlésüknek és céljaiknak megfelelő, saját verziót hoznak létre az operációs rendszerből.</p>
      <p>A már Android 10-re épülő Bliss OS 12 egyelőre korai alfa változatban van, számos ismert hibával együtt érkezik, így jelen pillanatban csak az Androidhoz különösen értőknek érdemes próbát tenniük vele. A kiadási megjegyzései, továbbá a letöltéséhez szükséges információk <a href="https://forum.xda-developers.com/android/software/bliss-os-x86-pc-s-12-x-development-t4004419">itt találhatóak</a>.</p>
      <p>Az elvárhatónak megfelelően a számítógépes használatra szánt Bliss OS 12 megörökölte az elődje egeres és billentyűzetes használatra is megfelelő, nagyobb méretű kijelzőkre szabott felületét. Kényelmi okból előtelepítve megtalálhatóak benne a Google zárt forrású alkalmazásai, így többek közt a Play Áruházat sem kell manuálisan felvarázsolniuk rá a tesztelőknek.</p>
      <p>Sajnos a készítői nem adtak érdemi tájékoztatást arról, hogy milyen hardverek esetében lehet számítani a Bliss OS 12 korrekt működésére, bár a számítógépekre szánt Androidoknál ez mindig lutri.</p>
      <related>
        <h4>TOVÁBBI CIKKEK A ROVATBÓL</h4>
        <a href="https://www.origo.hu/techbazis/20191123-call-of-duty-mobile-gamepad-zombi-mod.html"/>
        <a href="https://www.origo.hu/techbazis/20191122-apple-iphone-11-pro-akkumulator-tok-smart-battery-case.html"/>
        <a href="https://www.origo.hu/techbazis/20191122-xbox-project-scarlett-konzol-teljesitmeny-ar-ertek-nem-draga.html"/>
      </related>
      <p>
        <b>Ha szeretne még több érdekes techhírt olvasni, akkor kövesse az Origo Techbázis Facebook-oldalát, <a href="https://www.facebook.com/techbazis/">kattintson ide</a>!</b>
      </p>
    </article>
  </body>
</html>