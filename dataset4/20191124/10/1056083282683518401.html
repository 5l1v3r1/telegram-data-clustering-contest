<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301573/%D8%B6%D8%B1%D8%BA%D8%A7%D9%85%DB%8C-%D8%B4%D8%B1%DA%A9%D8%AA-%DA%A9%D9%86%D9%86%D8%AF%DA%AF%D8%A7%D9%86-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-25-%D8%A8%D9%87%D9%85%D9%86-%D9%86%DB%8C%D8%B2-%D8%AF%D8%B1-%D9%86%D9%87%D9%85-%D8%AF%DB%8C-%D9%85%D8%A7%D9%87-%D8%AD%D8%B6%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:18:20+00:00"/>
    <meta property="og:title" content="ضرغامی:شرکت کنندگان راهپیمایی 25 بهمن نیز در نهم دی‌ماه حضور داشتند"/>
    <meta property="og:description" content="عضو شورای عالی انقلاب فرهنگی گفت: حتی کسانی که در راهپیمایی ۲۵ خرداد شرکت کردند نیز در راهپیمایی ۹ دی برای تغییر مسیرشان حضور پیدا کردند. نهم دی کاملا خود جوش بود."/>
  </head>
  <body>
    <article>
      <h1>ضرغامی:شرکت کنندگان راهپیمایی 25 بهمن نیز در نهم دی‌ماه حضور داشتند</h1>
      <address><time datetime="2019-11-24T10:18:20+00:00">24 Nov 2019, 10:18</time> by <a rel="author">صدف صمیمی</a></address>
      <p>عضو شورای عالی انقلاب فرهنگی گفت: حتی کسانی که در راهپیمایی ۲۵ خرداد شرکت کردند نیز در راهپیمایی ۹ دی برای تغییر مسیرشان حضور پیدا کردند. نهم دی کاملا خود جوش بود.</p>
      <p>به گزارش ایسنا، عزت‌الله ضرغامی عضو شورای عالی انقلاب فرهنگی در جلسه هم‌اندیشی برگزاری مراسم یوم‌الله نهم دی روز بصیرت و میثاق امت با ولایت، که به همت شورای هماهنگی تبلیغات اسلامی برگزار شد، اظهار کرد: یک دهه از اتفاقات سال ۸۸ گذشته است و مرور آن سال ها مهم است تا سال های پیش رو را با تجربه بیش تر پشت سر بگذاریم.</p>
      <p>وی ادامه داد: بعد از ۲۲ بهمن و تسخیر لانه جاسوسی به نظر من نهم دی انقلاب سوم است؛ یک اتفاق خودجوش با آگاهی و بصریت بالا بود. بعد از حوادث عصر عاشورا مردم احساس نیاز کردند که باید به خیابان بیایند، فریاد بزنند و اعلام برائت کنند. شورای هماهنگی وظیفه شناس وزمان شناس بود؛ با صدا و سیما مشورت کرد و فقط یک اعلام کردند. این به معنای واقعی یک حرکت خود جوش بوده است.</p>
      <p>این فعال سیاسی اصولگرا گفت: سال ۸۸ یکی از مسئولین بلند پایه کشور به روسیه سفرکرد؛ مقام روسی گفت چه طور مردم شما هر سال آنقدر گسترده در راهپیمایی‌ها حضور پیدا می کنند؟ این حضور در تمام دنیا بی‌نظیر است. مردم انقلاب را از خودشان می دانند فردا اگر ببینند فردی مثل بنده کار نکرده او را کنار می گذارند.</p>
      <p>ضرغامی مدعی شد: همه کسانی که عاشق کشور و سعادت مردم بودند با گرایشات مختلف در راهپیمایی نهم دی حضور پیدا کردند. حتی کسانی که در راهپیمایی ۲۵ خرداد شرکت کردند نیز در راهپیمایی ۹ دی برای تغییر مسیرشان حضور پیدا کردند. نهم دی کاملا خود جوش بود. مبتنی بر بصیرت و زمان شناسی و آگاهی مردم بود.</p>
      <p>وی ادامه داد: مشکل ما در فتنه 88 همراهی برخی از خواص بود که در مقاطعی گروه مرجع مردم را تشکیل می‌دادند و مردم هم به آنها اعتقاد داشتند. برخی خواص به دلیل مسائل فردی بر مردم بسیار تأثیرگذار بود و در انحراف جامعه نقش داشت که همین اندازه بسیاری از کسانی که سودای آسیب زدن به انقلاب را هم داشتند در این قضیه سهم داشتند و مقام معظم رهبری هم بارها بر این موضوع تأکید داشتند که مراقب باشیم.</p>
      <p>ضرغامی افزود: بن‌مایه فتنه تردید بود، آنها با حرف‌هایشان در مردم تردید ایجاد کردند و به غلط شبهاتی را وارد کردند و البته شبکه‌های گسترده خارجی و ماهنامه‌ها در این امر تأثیرگذار بودند. </p>
      <p>وی گفت: من می گویم هر اندازه که در گسل هستیم و زلزله‌خیز هم هستیم به همان اندازه فتنه خیز هم هستیم. به تعبیر حضرت امیر(ع) وقتی ابرهای تردید می آید فتنه هم می‌آید. با دو تا شایعه و حرف بین مردم تردید ایجاد کردند. من همان زمان نامه‌ای برای دبیرکل سازمان ملل نوشتم و تا جایی که می توانستیم رسانه ای اش هم کردیم که شما شبکه سحر ما را برای نشان دادن یک فیلم سینمایی ضد صهیونیستی از کل شبکه ماهواره بر داشتید ، اما شبکه های ماهواره ای علیه ما کار می‌کنند. شبکه های ماهواره ای آموزش آتش زدن و تخریب می دادند. به عنوان یک اتاق عملیاتی و اطلاعاتی عمل می کردند. عملیات رسانه ای دشمن فوق العاده سنگین بود. همه کسانی که آماده بودند از ملت ایران انتقام بگیرند به صحنه آمدند.</p>
      <p>این عضو مجمع تشخیص مصلحت نظام گفت: ما به کسانی که سکوت می کردند می گفتیم با این تقویت تردید، دشمنان انقلاب چه ضد انقلاب و چه نظام سلطه را امیدوار کردید به ضربه زدن به نظام.</p>
      <p>وی ادامه داد: مقام معظم رهبری در گام دوم اشاره کرد، نظام قدرت ترمیم دارد. ما منکر ضعف‌ها نیستیم؛ اما آنقدر اقتدار داریم که می توانیم ضعف‌ها را ترمیم کنیم.</p>
      <p>ضرغامی گفت: نهم دی یک تعهد از مردم است . اینکه هر سال به بهانه نه دی آگاه سازی داشته باشیم خیلی مهم است. باید با مردم رو راست و صریح باشیم. وقتی در اصفهان صحبت کردم خیلی صریح حرف زدم. خیال می کنند برای بیان خاطرات و نام بردن از سران فتنه باید در لفافه حرف زد. باید برای مردم صریح و روشن البته مستدل حرف زد. اگر کسانی را برای نهم دی دعوت می کنیم حتما باید اطلاعات لازم‌ را داشته باشند و شبهاتی که ایجاد می‌شود را  جواب دهند. دوره دوره اقنا و انتخاب است.</p>
      <p>وی خطاب به اصلاح‌طلبان گفت: چه ‌طور آن زمانی آقای کروبی احساس می کرد اگر چرت نمی زد به دور دوم انتخابات می‌رسید؛ چون خود دولت اصلاحات برگزار کننده بود به استهزاء برگزار کردید؛ اما زمان ۸۸ چنان کردید؟ مشروح صحبت هایی که در جلسه روسای ستاد  در حضور رهبری برگزار شد وجود دارد . تقلب رمز عملیات بود. چه طور آن رای کم را بی توجهی کردید؛ اما در سال ۸۸ گفتید تقلب شده است.</p>
      <p>این فعال سیاسی اصولگرا گفت: شبهات زیاد نیست باید استدلال شود. از کسانی که پاسخ های روشن و مستدل می‌دهند باید استفاده شود.</p>
      <p>ضرغامی در پایان گفت: فردا امیدوارم حضور خوبی باشد. تصاویری که از استان‌ها می‌آید خیلی غرور آفرین است. چهار تا تصاویر آتش زدن بانک ها و مغاره ها را همه رسانه های خارجی استفاده کردند . اینکه دفاتر ائمه جمعه را آتش می زنند یعنی راه شما درست است. از آسیب هایی که به مجموعه شما رسید خوشحال باشید.</p>
      <p>انتهای پیام</p>
    </article>
  </body>
</html>