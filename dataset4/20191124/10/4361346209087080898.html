<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/toretlen-a-bizalom-rossi-irant/187161"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-24T10:30:00+00:00"/>
    <meta property="og:title" content="Töretlen a bizalom Rossi iránt"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Töretlen a bizalom Rossi iránt</mark>
      </h1>
      <address><time datetime="2019-11-24T10:30:00+00:00">24 Nov 2019, 10:30</time> by <a rel="author">szabó</a></address>
      <p>
        <b>Mázlista ez a Marco Rossi! Futballválogatottunk kapitánya biankó csekket kapott, hiszen az öttagú Eb-csoportban elért 4. hely ellenére a szövetség már korábban szerződést hosszabbított vele. </b>
        <b>Mázlista ez a Marco Rossi! Futballválogatottunk kapitánya biankó csekket kapott, hiszen az öttagú Eb-csoportban elért 4. hely ellenére a szövetség már korábban szerződést hosszabbított vele.</b>
      </p>
      <p>Rossi nem ígért semmit – azt be is tartotta… Igaz, az Eb-fináléba még kivezényelheti csapatát két play-off győzelem révén, úgyhogy tilos pálcát törni felette.</p>
      <figure>
        <img src="http://media.borsonline.hu/cikk/20/192775/gallery-picture/645w/2031905_marco-rossi-03-bs11.jpg"/>
        <figcaption>A kapitány azon mereng, vajon milyen eredményt hoz a jövő márciusi play off? © Bánkúti Sándor</figcaption>
      </figure>
      <p>Három korábbi kapitányt kérdeztünk arról: nem volt könnyelműség megbizatásának meghosszabbítása?</p>
      <p>
        <b>Egy tehetséges új garnitúra közeleg</b>
      </p>
      <p>Nincs Bálint László ellenére az említett döntés. A Báró becenevű szakembernél, aki 1988-ban hat válogatott találkozón kapitánykodott, a kiindulópont az, hogy a magyar játékosállomány köszönőviszonyban sincs az angol, német, spanyol klasszisok tudásszintjével. Akkor meg mit várhatunk a mieinktől?</p>
      <figure>
        <img src="http://media.borsonline.hu/cikk/20/192775/gallery-picture/645w/2031911_balint-laszlo-03-cz1.jpg"/>
        <figcaption>Bálint László © Czerkl Gábor</figcaption>
      </figure>
      <p>Rossinak nem írták elő az Eb-döntőbe jutást, ez nem volt alkalmazási feltétel munkálkodása kezdetén, így nincs mit számon kérni tőle – fogalmaz Bálint.</p>
      <p>
        <b>– Garnitúraváltás közeleg, alapemberré nőheti ki magát Szoboszlai Dominik, Sallai Roland, Vida Márk és Gazdag Dániel.</b>
      </p>
      <p>
        <b>Két év hosszabbítás megengedhető</b>
      </p>
      <p>Bozsik Péter, aki 2006-ban hét találkozón volt kapitány, arra emlékeztet, bizonyos időszakokban hiába vártak kiugró eredményt nemzeti együttesünktől, és erre mostanság sincs kilátás.</p>
      <figure>
        <img src="http://media.borsonline.hu/cikk/20/192775/gallery-picture/645w/2031907_bozsik-peter-01-bs1.jpg"/>
        <figcaption>Bozsik Péter © Bánkúti Sándor</figcaption>
      </figure>
      <p>Mivel olyan hű, de gyorsan képtelenség új és rátermett szakembert lelni nemzeti csapatunk élére, ezért Rossi hadd végezze tovább a dolgát, kétéves szerződéshosszabbítása belefér. Már csak azért is, mert a közvélemény rokonszenvvel viseltetik iránta – elemez Bozsik.</p>
      <p>
        <b>Folytatta volna, ha arra felkérik</b>
      </p>
      <p>Nem kis bravúrnak számított, amikor válogatottunk Csank János legénysége Jugoszlá­viával ráadásmeccseket vívott a vb-döntőért. A szomorú, 1997 őszi vb-rájátszás eredményei ismertek: kikaptunk 6-1-re és 7-1-re, és egy álom szertefoszlott.</p>
      <figure>
        <img src="http://media.borsonline.hu/cikk/20/192775/gallery-picture/645w/2031909_csank-janos-16-bs1.jpg"/>
        <figcaption>Csank János © Bánkúti Sándor</figcaption>
      </figure>
      <p>Ha Rossi ezt megismételné, azaz addig a versenyfázisig eljutna, ahová én, azonnali hosszabbítást érdemelne. De hol vagyunk ettől? – véli Csank.</p>
      <p>
        <b>– A Wales elleni záró 0-2-es selejtező dacára az olasz kapitánnyal való együttműködés javallott, mert nincs jobb választás nála.</b>
      </p>
      <p>Amúgy Csank, aki 1996 – 1998 között 19 mérkőzésen irányította a magyar csapatot, szívesen folytatta volna munkáját a két jugoszláv csapást követően, de hiába várt arra, hogy valaki keresse az MLSZ részéről.</p>
    </article>
  </body>
</html>