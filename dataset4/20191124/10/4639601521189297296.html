<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/world/roumania-deyteros-gyros-proedrikon-eklogon-favori-o-aperxomenos-gioxanis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T10:00:36+00:00"/>
    <meta property="og:title" content="Ρουμανία: Δεύτερος γύρος Προεδρικών εκλογών – Φαβορί ο απερχόμενος Γιοχάνις"/>
    <meta property="og:description" content="Ο φιλοευρωπαίος απερχόμενος πρόεδρος της Ρουμανίας, Κλάους Γιοχάνις, είναι φαβορί να κερδίσει μια δεύτερη θητεία στο δεύτερο γύρο των εκλογών που διεξάγονται σήμερα με αντίπαλο την αριστερή πρώην πρωθυπουργό, Βιορίτσα Νταντσίλα"/>
  </head>
  <body>
    <article>
      <h1>Ρουμανία: Δεύτερος γύρος Προεδρικών εκλογών – Φαβορί ο απερχόμενος Γιοχάνις</h1>
      <h2>Ο φιλοευρωπαίος απερχόμενος πρόεδρος της Ρουμανίας, Κλάους Γιοχάνις, είναι φαβορί να κερδίσει μια δεύτερη θητεία στο δεύτερο γύρο των εκλογών που διεξάγονται σήμερα με αντίπαλο την αριστερή πρώην πρωθυπουργό, Βιορίτσα Νταντσίλα</h2>
      <address><time datetime="2019-11-24T10:00:36+00:00">24 Nov 2019, 10:00</time> by <a rel="author">ΤοΒΗΜΑ Team</a></address>
      <p>Ο φιλοευρωπαίος απερχόμενος πρόεδρος της Ρουμανίας, Κλάους Γιοχάνις, είναι φαβορί να κερδίσει μια δεύτερη θητεία στο δεύτερο γύρο των εκλογών που διεξάγονται σήμερα με αντίπαλο την αριστερή πρώην πρωθυπουργό, Βιορίτσα Νταντσίλα.</p>
      <p>Αν και η νίκη του στις προεδρικές εκλογές του 2014 είχε προκαλέσει έκπληξη, ο 60χρονος Γιοχάνις σε αυτήν την εκλογική αναμέτρηση εμφανίζεται φαβορί για το δεύτερο γύρο, αφού ήρθε πρώτος και στον πρώτο γύρο, που διεξήχθη στις 10 Νοεμβρίου, όταν συγκέντρωσε το 38% των ψήφων.</p>
      <p>
        <a href="https://www.in.gr/2019/11/23/greece/via-kata-gynaikon-gemise-athina-mov-skoupes-pou-katharizoun-patriarxia-seksismo-kai-ratsismo/">Βία κατά γυναικών : Γέμισε η Αθήνα μωβ σκούπες που «καθαρίζουν» πατριαρχία, σεξισμό και ρατσισμό</a>
      </p>
      <p>Οι εκλογές αυτές αναμένεται να επιβεβαιώσουν τη φιλοευρωπαϊκή τάση της Ρουμανίας, σε αντίθεση με άλλες χώρες του πρώην ανατολικού μπλοκ, όπως η Ουγγαρία και η Πολωνία, όπου κυριαρχούν λαϊκιστές και εθνικιστές πολιτικοί.</p>
      <p>Ο Γιοχάνις έχει αντίπαλό του την 55χρονη Νταντσίλα, η οποία ήρθε στο πολιτικό προσκήνιο τον Ιανουάριο του 2018, όταν ανέλαβε τα ηνία της κυβέρνησης έπειτα από αίτημα του πρώην επικεφαλής του Σοσιαλδημοκρατικού Κόμματος, ο οποίος πλέον εκτίει ποινή φυλάκισης για διαφθορά.</p>
      <p>Έπειτα από 21 δύσκολους μήνες η κυβέρνηση Νταντσίλα ανατράπηκε τον Οκτώβριο από το κοινοβούλιο και αντικαταστάθηκε από ένα κεντροδεξιό υπουργικό συμβούλιο υπό την ηγεσία του Εθνικού Φιλελεύθερου Κόμματος (PNL), στο οποίο ανήκει και ο Γιοχάνις.</p>
      <p>Στην έβδομη πλέον πολυπληθή χώρα της ΕΕ, με 19,4 εκατομμύρια κατοίκους, υπάρχουν τεράστιες κοινωνικές ανισότητες μεταξύ των κατοίκων των πόλεων, το επίπεδο ζωής των οποίων πλησιάζει στα ευρωπαϊκά πρότυπα, και των κατοίκων της υπαίθρου, που είναι μεταξύ των πλέον φτωχών στην Ευρώπη.</p>
      <p>Σχεδόν ένας στους δύο Ρουμάνους ζει στην ύπαιθρο.</p>
      <p>Τα εκλογικά κέντρα άνοιξαν στις 7:00 τοπική ώρα (και ώρα Ελλάδας) και θα κλείσουν στις 19:00.</p>
      <p>Οι πρώτες εκτιμήσεις για το αποτέλεσμα θα γίνουν γνωστές αμέσως, ενώ τα αποτελέσματα θα ανακοινωθούν αργότερα το βράδυ.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>