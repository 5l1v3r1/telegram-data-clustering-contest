<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779653/%D9%84%DB%8C%D8%AF%D8%B1%D9%87%D8%A7%DB%8C-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%87-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%B1%D8%A8%D8%A7%D8%B7-%DA%A9%D8%B1%DB%8C%D9%85-%D8%B3%D8%A7%DA%A9%D9%86-%D8%B4%D9%87%D8%B1%D8%B3%D8%AA%D8%A7%D9%86-%D9%86%D8%A8%D9%88%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T10:53:16+00:00"/>
    <meta property="og:title" content="فرمانده سپاه رباط‌کریم: لیدرهای دستگیر شده اغتشاشات رباط کریم ساکن شهرستان نبودند"/>
    <meta property="og:description" content="رباط کریم- فرمانده سپاه رباط‌کریم گفت: لیدرهای دستگیر شده اغتشاشات رباط کریم ساکن شهرستان نبودند."/>
  </head>
  <body>
    <article>
      <h1>فرمانده سپاه رباط‌کریم: لیدرهای دستگیر شده اغتشاشات رباط کریم ساکن شهرستان نبودند</h1>
      <address>
        <time datetime="2019-11-24T10:53:16+00:00">24 Nov 2019, 10:53</time>
      </address>
      <p>به گزارش <a href="https://www.mehrnews.com/">خبرنگار مهر</a>، سرهنگ روح‌الله قنبری ظهر یکشنبه در نشست خبری با خبرنگاران که به مناسبت هفته بسیج برگزار شد با اعلام برنامه های هفته بسیج در شهرستان رباط کریم به برگزاری تجمع خواهران بسیجی با محوریت عفاف، حجاب و بصیرت‌شناسی اشاره کرد و اظهار داشت: نخستین یادواره شهدای کارگران در رباط‌کریم نیز برگزار خواهد شد.</p>
      <p>قنبری در ادامه با بیان اینکه برنامه‌های شب شعر، ارودهای سیاحتی و تفریحی، دیدار بسیجیان با ائمه جمعه، مسابقات فرهنگی و ورزشی، نشست‌های بصیرتی، جشن ۴۰ سالگی بسیج و تجلیل از پیشکسوتان رده‌های بسیج در رباط‌کریم به‌مناسبت هفته بسیج برگزار خواهد شد گفت: اجتماع بزرگ بسیجیان رباط‌کریم با حضور فرمانده سپاه استان تهران نیز برنامه ریزی شده است.</p>
      <p>وی بر حضور حداکثری بسیجیان در این همایش ها و برنامه های تدارک دیده شده تاکید کرد و افزود: بسیج رکن اساسی و مهم این کشور است و باید بکوشیم که این رکن همواره پررنگ بماند و به خدمت بپردازد.</p>
      <p>فرمانده سپاه شهرستان رباط‌کریم در ادامه با اشاره به حوادث و اغتشاشات اخیر نیز عنوان داشت: آشوب کنندگان و بر هم زنندگان نظم عمومی محکوم هستند و رباط کریم در این مورد دارای شرایط مطلوبی بود و نباید نسبت به این مسئله بزرگنمایی صورت بگیرد و باید اعلام کنیم لیدرهای این آشوب ها که در این رابطه در رباط‌کریم دستگیر شدند اغلب ساکن این شهرستان نیستند.</p>
    </article>
  </body>
</html>