<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/panta-geri-stysi-choris-farmaka-oi-epistimones-deichnoyn-ton-tropo/"/>
    <meta property="og:site_name" content="europost.gr"/>
    <meta property="article:published_time" content="2019-11-24T10:00:44+00:00"/>
    <meta property="og:title" content="Πάντα γερή στύση χωρίς φάρμακα?… Οι επιστήμονες δείχνουν τον τρόπο…"/>
    <meta property="og:description" content="Οι ασκήσεις του πυελικού εδάφους μπορεί να είναι η λύση για ορισμένα συχνά προβλήματα που αντιμετωπίζουν οι άνδρες στο σεξ, υποστηρίζει νέα έρευνα Η έρευνα δύο καθηγητών φυσιοθεραπείας από το Πανεπιστήμιο James Cook στην Αυστραλία αναδεικνύει"/>
  </head>
  <body>
    <article>
      <h1>Πάντα γερή στύση χωρίς φάρμακα?… Οι επιστήμονες δείχνουν τον τρόπο…</h1>
      <address>
        <time datetime="2019-11-24T10:00:44+00:00">24 Nov 2019, 10:00</time>
      </address>
      <p>Οι ασκήσεις του πυελικού εδάφους μπορεί να είναι η λύση για ορισμένα συχνά προβλήματα που αντιμετωπίζουν οι άνδρες στο σεξ, υποστηρίζει νέα έρευνα<br/>Η έρευνα δύο καθηγητών φυσιοθεραπείας από το Πανεπιστήμιο James Cook στην Αυστραλία αναδεικνύει τις ασκήσεις του πυελικού εδάφους ως πιθανή θεραπεία για τη στυτική δυσλειτουργία και την πρόωρη εκσπερμάτιση.</p>
      <p>Η έρευνα, που δημοσιεύθηκε στο Physiotherapy, θεωρείται η πρώτη του είδους της. Οι καθηγητές Chris Myers και Moira Smith ανέλυσαν μελέτες από όλο τον κόσμο, στις οποίες συμμετείχαν περισσότεροι από 650 άνδρες που είχαν χρησιμοποιήσει τις ασκήσεις πυελικού εδάφους για να καταπολεμήσουν τη στυτική δυσλειτουργία ή την πρόωρη εκσπερμάτιση, οι οποίες ανέρχονται στο 52% και 30% αντίστοιχα ως προβλήματα του γενικού αντρικού πληθυσμού.</p>
      <p>«Πρόκειται για ασκήσεις που συνήθως βοηθούν τους ανθρώπους να ελέγξουν την ακράτεια μετά από κάποια χειρουργική επέμβαση. Σκεφτήκαμε, λοιπόν, ότι η ίδια θεωρία προπόνησης των μυών του πυελικού εδάφους μπορεί να εφαρμοστεί και στη σεξουαλική δυσλειτουργία», δήλωσε ο Δρ. Myers, συμπληρώνοντας ότι τα προβλήματα με τους μύες του πυελικού εδάφους προκύπτουν συχνά λόγω έλλειψης ενεργοποίησης, ελέγχου ή δύναμης. «Η μείωση του μυικού τόνου έχει συνδεθεί με την ακράτεια και μπορεί να επηρεάσει άμεσα τη στυτική δύναμη και τη διαδικασία της εκσπερμάτισης» εξηγούν οι ερευνητές.</p>
      <p>Οι μύες του πυελικού εδάφους είναι εκείνοι που ενεργοποιούνται όταν ένας άνθρωπος σταματά τη διαδικασία της ούρησης ή όταν ένας άνδρας τραβά προς τα πάνω τους όρχεις. Επομένως, οι αντίστοιχες ασκήσεις συνίστανται στη σύσφιξη και συγκράτηση αυτών των μυών περιοδικά καθ ‘όλη τη διάρκεια της ημέρας προκειμένου να αυξηθεί η δύναμη και ο έλεγχός τους.</p>
      <p>Μετά την ανάλυση των μελετών από όλο τον κόσμο, λοιπόν, οι ερευνητές διαπίστωσαν ότι οι ασκήσεις του πυελικού εδάφους έπαιζαν ρόλο στον έλεγχο του προβλήματος. «Τα ποσοστά θεραπείας των ασθενών ανήλθαν σε 47% για τη στυτική δυσλειτουργία και σε 83% για την πρόωρη εκσπερμάτιση», δήλωσε ο Δρ. Myers.</p>
      <p>Καταλήγοντας σε ένα συμπέρασμα, οι ερευνητές σημείωσαν ότι όλες οι δοκιμές που συμπεριελήφθησαν στο πλαίσιο της ανασκόπησης αναγνώρισαν τις ασκήσεις του πυελικού εδάφους ως αποτελεσματικές στη διαχείριση των σεξουαλικών δυσλειτουργιών, τονίζεται, όμως, ότι χρειάζεται περαιτέρω έρευνα για την επιβεβαίωση των δεδομένων.</p>
      <p>«Οι ασκήσεις του πυελικού εδάφους για την πρόληψη της στυτικής δυσλειτουργίας και της πρόωρης εκσπερμάτισης είναι μια μη επεμβατική και οικονομική επιλογή, σε σχέση με τις παραδοσιακές μεθόδους. Ωστόσο, ο βέλτιστος συνδυασμός συχνότητας και άσκησης ποικίλλει από άτομο σε άτομο και οι συμβουλές ενός φυσιοθεραπευτή είναι σημαντικές», σχολίασε σχετικά ο Δρ. Myers.</p>
      <p>Είπε, τέλος, ότι είναι σημαντικό να αναγνωρίσουμε ότι τόσο η στυτική δυσλειτουργία όσο και η πρόωρη εκσπερμάτιση μπορεί να αποτελούν σύμπτωμα άλλων νόσων, ειδικά σε άνδρες μεγαλύτερης ηλικίας, γι’ αυτό και συνιστάται να ζητείται η συμβολή ενός ειδικού.</p>
      <p>Πηγή: ygeiamou.gr</p>
    </article>
  </body>
</html>