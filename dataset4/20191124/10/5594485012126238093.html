<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/nakazanie/zatvornikt-aleksandr-ne-uspya-da-se-izkpe-i-poiska-40-bona-obezshchetenie_news711079.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-24T10:32:00+00:00"/>
    <meta property="og:title" content="Затворникът Александър не успя да се изкъпе и поиска 40 бона обезщетение"/>
    <meta property="og:description" content="Той бил настанен с още 15 човека, като е бил лишен от полагащите му се 4 кв.м площ, не е могъл да се наспива от виковете на останалите"/>
  </head>
  <body>
    <article>
      <h1>Затворникът Александър не успя да се изкъпе и поиска 40 бона обезщетение</h1>
      <h2>Той бил настанен с още 15 човека, като е бил лишен от полагащите му се 4 кв.м площ, не е могъл да се наспива от виковете на останалите</h2>
      <address>
        <time datetime="2019-11-24T10:32:00+00:00">24 Nov 2019, 10:32</time>
      </address>
      <p>https://blitz.bg/kriminalni/nakazanie/zatvornikt-aleksandr-ne-uspya-da-se-izkpe-i-poiska-40-bona-obezshchetenie_news711079.html Blitz.bg</p>
      <figure>
        <img src="https://static.blitz.bg/documents/thumbnails/730/201709/1504248546-shutterstock-238339219.jpg"/>
        <figcaption>Снимка: Shutterstock</figcaption>
      </figure>
      <p><b>40 000 лева обезщетение от Главна дирекция „Изпълнение на наказанията” поиска затворник, след като не се доредил до душовете, в спалнята открил дървеници, а килията му се била недостатъчна като площ,<a href="https://struma.bg/%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba-%d0%bd%d0%b5-%d1%83%d1%81%d0%bf%d1%8f%d0%bb-%d0%b4%d0%b0-%d1%81%d0%b5-%d0%b8%d0%b7%d0%ba%d1%8a%d0%bf%d0%b5-%d0%b7%d0%b0%d1%80%d0%b0%d0%b4%d0%b8/"> пише Струма бг. </a></b><br/><br/>В иска си до Административен съд – Кюстендил лишеният от свобода Александър Кирилов твърди, че неимуществените вреди са причинени от действия на служители на администрацията в затвора в Бобов дол.</p>
      <p>За времето от 01.01.2019 г. до 17.05.2019 г. той бил настанен с още 15 човека, като е бил лишен от полагащите му се 4 кв.м площ, не е могъл да се наспива от виковете на останалите лишени от свобода, ползвали и една тоалетна.<br/><br/>В банята, която се посещава по график във вторник и петък, душовете са били недостатъчни – за 70 човека 15 душа. В спалното помещение било пълно с дървеници, които го хапели. Обострили се здравословните му проблеми.</p>
      <p>Юрисконсултът на Главна дирекция „Изпълнение на наказанията” в писмено становище твърди, че искът е неоснователен. Същата е позицията и на държавното обвинение.<br/><br/>По делото са изслушани двама затворници, а Александър Кирилов изтърпява ефективна присъда от 1 ноември миналата година.</p>
      <p>В хода на заседанието обаче става ясно, че по време на периода, когато затворникът се оплаква от лоши битови условия, в затвора в Бобов дол е бил извършван ремонт.<br/><br/>Реконструкцията обхванала цялостна подмяна на водопроводната, канализационната и електрическата инсталация в сградата, санитарните възли, спалните помещения, баните и кухненския блок, както и външно саниране на сградата.<br/><br/>Сградата „Битов корпус“ в затвора, в която се е извършвал ремонтът, е с капацитет около 300 лишени от свобода, които се е наложило да бъдат настанени временно в други сгради.</p>
      <p>Така съдия Иван Демиревски отхвърли предявения от Александър Кирилов иск за 40 000 лева. <br/><br/>Затворникът ще трябва да се бръкне, за да плати на ГД „Изпълнение на наказанията“ 100 лева като юрисконсултско възнаграждение.<br/><br/>Решението може да се обжалва в 14-дневен срок пред Върховния административен съд.</p>
      <h3> </h3>
    </article>
  </body>
</html>