<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260432/xongk-kongk-perifereiakes-ekloges-me-xaraktira-dimopsifismatos-oyres-psifoforon-sta-eklogika-kentra"/>
    <meta property="og:site_name" content="LiFO"/>
    <meta property="article:published_time" content="2019-11-24T10:05:00+00:00"/>
    <meta property="og:title" content="Χονγκ Κονγκ: Περιφερειακές εκλογές με χαρακτήρα δημοψηφίσματος - Ουρές ψηφοφόρων στα εκλογικά κέντρα"/>
    <meta property="og:description" content="Αριθμός ρεκόρ ψηφοφόρων έχει σπεύσει στις κάλπες για τις περιφερειακές εκλογές"/>
  </head>
  <body>
    <article>
      <h1>Χονγκ Κονγκ: Περιφερειακές εκλογές με χαρακτήρα δημοψηφίσματος - Ουρές ψηφοφόρων στα εκλογικά κέντρα</h1>
      <h2>Αριθμός ρεκόρ ψηφοφόρων έχει σπεύσει στις κάλπες για τις περιφερειακές εκλογές</h2>
      <address><time datetime="2019-11-24T10:05:00+00:00">24 Nov 2019, 10:05</time> by <a rel="author">NEWSROOM</a></address>
      <p>
        <b>Αριθμός ρεκόρ κατοίκων του <a href="https://www.lifo.gr/tags/%CE%A7%CE%BF%CE%BD%CE%B3%CE%BA+%CE%9A%CE%BF%CE%BD%CE%B3%CE%BA">Χονγκ Κονγκ</a> προσήλθε στα εκλογικά κέντρα σήμερα για να ψηφίσει στις περιφερειακές <a href="https://www.lifo.gr/tags/%CE%95%CE%BA%CE%BB%CE%BF%CE%B3%CE%AD%CF%82">εκλογές</a> που διεξάγονται, μια ψηφοφορία που θα έχει την αίσθηση δημοψηφίσματος για την κυβέρνηση της πρώην βρετανικής αποικίας έπειτα από μήνες διαδηλώσεων.</b>
      </p>
      <p>Μεγάλες ουρές σχηματίζονταν έξω από τα εκλογικά κέντρα σήμερα το πρωί, ενώ δυνάμεις της αστυνομίας είχαν αναπτυχθεί γύρω από αυτά για την περίπτωση που ξεσπάσουν επεισόδια. Περισσότεροι από 1.100 υποψήφιοι διεκδικούν τις 452 περιφερειακές έδρες και ένας αριθμός ρεκόρ 4,1 εκατομμυρίων πολιτών του Χονγκ Κονγκ έχει εγγραφεί για να ψηφίσει για την ανάδειξη περιφερειακών συμβούλων, οι οποίοι ελέγχουν ένα μέρος των τοπικών δαπανών και στις καθημερινές αποφάσεις τους περιλαμβάνεται μια σειρά από θέματα που εκτείνονται από την ανακύκλωση και τα μέσα μεταφοράς έως τη δημόσια υγειονομική περίθαλψη.</p>
      <p>Εξάλλου το γεγονός ότι εγγράφηκαν για να ψηφίσουν 400.000 άνθρωποι που δεν έχουν ξαναψηφίσει θεωρήθηκε θετικό σημάδι από τους φιλοδημοκρατικούς διαδηλωτές. Στις 10:30 τοπική ώρα περισσότεροι από 720.000 άνθρωποι είχαν ήδη ψηφίσει, με τη συμμετοχή να είναι υπερδιπλάσια σε σχέση με τις δύο προηγούμενες περιφερειακές εκλογές. Πολλοί θεωρούν τις εκλογές αυτές «δημοψήφισμα» στήριξης στο αντικυβερνητικό κίνημα που ξεκίνησε τον Ιούνιο, ενώ αποτελούν και σημαντικό βαρόμετρο για τη στήριξη της επικεφαλής του Χονγκ Κονγκ Κάρι Λαμ.</p>
      <p>Οι κάλπες άνοιξαν στις 07:30 το πρωί τοπική ώρα (01:30 ώρα Ελλάδας) και η ίδια η Λαμ ψήφισε στις 08:30 μπροστά στις τηλεοπτικές κάμερες. Δεν είναι ξεκάθαρο πώς οι εκλογές θα επηρεαστούν από τις αποκαλύψεις που έκανε χθες Σάββατο σε αυστραλιανά μέσα ενημέρωσης ένας φερόμενος πρώην πράκτορας της Κίνας, ο οποίος κατήγγειλε ότι Κινέζοι πράκτορές έχουν παρέμβει στις πολιτικές υποθέσεις του Χονγκ Κονγκ.</p>
      <p>Εξάλλου η πολιορκία της Πολυτεχνικής Σχολής του Χονγκ Κονγκ εισέρχεται σήμερα στην έβδομη ημέρα της, με τη σχολή να είναι περικυκλωμένη από την αστυνομία και περίπου 100 διαδηλωτές να παραμένουν μέσα σε αυτή.</p>
      <p>
        <i>Με πληροφορίες από ΑΠΕ-ΜΠΕ/dpa/Reuters/AFP</i>
      </p>
    </article>
  </body>
</html>