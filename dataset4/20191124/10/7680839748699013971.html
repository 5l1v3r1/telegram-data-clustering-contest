<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/boris-johnson-wil-een-brexit-deal-voor-kerst-door-het-parlement-loodsen-staat-in-zijn-verkiezingsprogramma-waar-de-conservatieven-voor-huiveren/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-24T10:43:39+00:00"/>
    <meta property="og:title" content="'Boris Johnson wil een Brexit-deal voor kerst door het parlement loodsen', staat in zijn verkiezingsprogramma waar de Conservatieven voor huiveren"/>
    <meta property="og:description" content="Groot-Brittannië gaat op 12 december naar de stembus om een nieuw Lagerhuis te kiezen."/>
  </head>
  <body>
    <article>
      <h1>'Boris Johnson wil een Brexit-deal voor kerst door het parlement loodsen', staat in zijn verkiezingsprogramma waar de Conservatieven voor huiveren</h1>
      <address><time datetime="2019-11-24T10:43:39+00:00">24 Nov 2019, 10:43</time> by <a rel="author">ANP, Business Insider Nederland</a></address>
      <p>De Britse premier Boris Johnson wil bij een verkiezingswinst van zijn Conservatieve Partij voor de kerst nog zijn Brexit-deal door het parlement krijgen.</p>
      <p>Dat staat in een voorpublicatie van het verkiezingsprogramma van de Conservatieven dat zondag officieel verschijnt.</p>
      <p>Groot-Brittannië gaat op 12 december naar de stembus om een nieuw Lagerhuis te kiezen. Mochten de Conservatieven een absolute meerderheid behalen in het Lagerhuis, dan wil Johnson dat het Verenigd Koninkrijk eind januari de Europese Unie verlaat. Volgens de huidige premier staan alle kandidaten van zijn partij achter zijn Brexit-deal.</p>
      <h3>‘Triple tax lock’</h3>
      <p>Verder belooft Johnson een ‘triple tax lock’ waarbij hij belooft dat de inkomstenbelasting, kosten voor sociale zekerheid en btw niet worden verhoogd onder een Conservatieve regering, schrijft <a href="https://news.sky.com/story/general-election-pm-pledges-brexit-bill-vote-before-christmas-in-conservative-manifesto-11868674">SkyNews</a>.<br/>Ook trekt hij de portemonnee voor de Britse infrastructuur en zorg. Wat die plannen betekenen voor de staatskas, wordt niet besproken.</p>
      <p>Volgens een laatste peiling, gehouden door de Observer, staan de Conservatieven aan kop met 47 procent van de stemmen. Labour krijgt 28 procent terwijl de Lib Dems naar 12 procent zijn gezakt, schrijft <a href="https://www.theguardian.com/politics/2019/nov/23/tories-renewed-poll-boost-brexit-party-candidates-pull-out-opinium-observer">The Guardian</a>.</p>
      <p>Het nieuws over de ‘triple tax lock’ veroorzaakt wellicht opluchting onder Conservatieven die naar verluidt hun hart vasthouden voor Johnson’s verkiezingsprogramma. Ze bestempelen het als het gevaarlijkste element in de campagne aangezien het de voorsprong van de partij om zeep kan helpen. In 2017 bevatte het verkiezingsprogramma van Theresa May een weinig populaire ‘dementiebelasting’ die de Tory’s tot instorten bracht in de peilingen.</p>
      <h4>Lees meer over Brexit:</h4>
      <ul>
        <li>
          <a href="https://www.businessinsider.nl/jeremy-corbyn-labour-verkiezingsprogramma/">Labour-leider Jeremy Corbyn presenteert verkiezingsprogramma: forse investeringen in infrastructuur en hoger minimumloon</a>
        </li>
        <li>
          <a href="https://www.businessinsider.nl/boris-johnson-verkiezingen-groot-brittannie-brexit/">Deze economische indicator laat zien dat de voorspelde verkiezingsoverwinning van Boris Johnson wel eens heel anders kan uitpakken</a>
        </li>
        <li>
          <a href="https://www.businessinsider.nl/britse-verkiezingen-peilingen-geven-conservatieven-ruime-voorsprong-maar-dat-zegt-eigenlijk-niets/">Britse verkiezingen: peilingen geven de Conservatieven een ruime voorsprong, maar dat zegt eigenlijk niets</a>
        </li>
      </ul>
    </article>
  </body>
</html>