<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419037"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T10:46:00+00:00"/>
    <meta property="og:title" content="בן שנתיים נחנק למוות בגן ילדים בחיפה"/>
    <meta property="og:description" content="הפעוט נמצא כשהוא ללא דופק וללא נשימה. צוות מד&quot;א טיפל בפעוט ופינה אותו לבית החולים תוך כדי ביצוע פעולות החייאה, שם נקבע מותו."/>
  </head>
  <body>
    <article>
      <h1>בן שנתיים נחנק למוות בגן ילדים בחיפה</h1>
      <address><time datetime="2019-11-24T10:46:00+00:00">24 Nov 2019, 10:46</time> by <a rel="author">ערוץ 7</a></address>
      <p>פעוט כבן שנתיים נחנק למוות היום (ראשון) בגן ילדים בחיפה. המשטרה עיכבה לחקירה חמש עובדות בגן, ומסרה כי היא בודקת את נסיבות המקרה.</p>
      <p>הפעוט נחנק ככל הנראה לאחר שבמהלך משחק נכרך סביב צווארו חוט של וילון, שהותקן בימים האחרונים בגן והשתלשל עד הרצפה.</p>
      <p>הפעוט פונה הבוקר במצב קריטי תוך כדי פעולות החייאה על ידי מד"א לבית החולים רמב"ם בעיר, שם נקבע מותו.</p>
      <p>פראמדיק מד"א עופר ויניק, סיפר: "עוד בדרכנו לאירוע דווחנו על ידי מוקד 101 של מד"א שמבוצעת במקום החייאה בהדרכה טלפונית".</p>
      <p>"בהגיענו, ראינו את התינוק כשהוא מחוסר הכרה, ללא דופק וללא נשימה. מיד התחלנו בביצוע פעולות החייאה מתקדמות, ופינינו אותו לבית החולים, כשמצבו קריטי", הוסיף.</p>
      <p>מנתוני ארגון בטרם לבטיחות ילדים עולה כי בעשור האחרון מתו 12 ילדים נוספים מחנק, כתוצאה מכריכת שרוך, חבל או וילון סביב הצוואר. מנכ"לית הארגון, אורלי סילבינגר, אמרה היום כי "תפקיד המבוגרים להתאים את הסביבה לגיל הילדים ולאמץ התנהגות בטוחה הכוללת השגחה צמודה. אנו קוראים להורים ולצוותים המטפלים בילדים: אל תגידו 'לי זה לא יקרה' - הרחיקו מתינוקות ומפעוטות שרוכים, חבלים ושרשראות שעלולים להיכרך סביב צווארם ולגרום להם לחנק".</p>
    </article>
  </body>
</html>