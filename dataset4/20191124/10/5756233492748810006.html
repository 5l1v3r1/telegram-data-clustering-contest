<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623109/%DA%A9%D8%A7%D8%AE-%D8%B3%D9%81%DB%8C%D8%AF-%D8%A8%D9%88%D9%84%D8%AA%D9%88%D9%86-%D8%B3%D8%A7%D9%84%D8%AE%D9%88%D8%B1%D8%AF%D9%87-%D9%BE%D8%B3%D9%88%D8%B1%D8%AF%D8%B4-%D8%B1%D8%A7-%D9%81%D8%B1%D8%A7%D9%85%D9%88%D8%B4-%DA%A9%D8%B1%D8%AF%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T10:51:00+00:00"/>
    <meta property="og:title" content="کاخ سفید: بولتون سالخورده پسوردش را فراموش کرده!"/>
    <meta property="og:description" content="مشاور امنیتی پیشین ترامپ در نخستین توییت خود در دو ماه گذشته نوشت که کاخ سفید دسترسی او به حساب توییتری‌اش را قطع کرده بود. سخنگوی ترامپ ضمن رد این اتهام نوشت، بولتون &quot;سالخورده&quot; به احتمال زیاد پسوردش را فراموش کرده است."/>
  </head>
  <body>
    <article>
      <h1>کاخ سفید: بولتون سالخورده پسوردش را فراموش کرده!</h1>
      <address>
        <time datetime="2019-11-24T10:51:00+00:00">24 Nov 2019, 10:51</time>
      </address>
      <p>
        <i>مشاور امنیتی پیشین ترامپ در نخستین توییت خود در دو ماه گذشته نوشت که کاخ سفید دسترسی او به حساب توییتری‌اش را قطع کرده بود. سخنگوی ترامپ ضمن رد این اتهام نوشت، بولتون "سالخورده" به احتمال زیاد پسوردش را فراموش کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> جان بولتون در یک سری پیام‌های توییتری اعلام کرد که پس از کناره‌گیری از سمت مشاور امنیت ملی دولت آمریکا، امکان دسترسی به حساب توییتری خود را نداشته است.</p>
      <p>به گزارش دویچه وله فارسی، او ضمن بیان اینکه کاخ سفید بانی این اقدام بوده پرسیده است: «آیا این کار از ترس آنچه من می‌توانم افشا کنم است؟»</p>
      <p>سیاستمدار ۷۱ ساله به طنز نوشت، برای کسانی که فکر می‌کردند او پنهان شده "متاسف" است.</p>
      <p>دونالد ترامپ روز دهم سپتامبر سال جاری اعلام کرد که مشاور تندروی خود را به دلیل "اختلاف‌نظر" در برخی موارد اخراج کرده است.</p>
      <p>بولتون آن زمان در یک پیام توییتری اظهارات رئیس جمهوری را "تصحیح" کرد و نوشت، خودش دواطلبانه تقاضای استعفا کرده است. از آن پس دیگر هیچ پیام توییتری از بولتون منتشر نشد.</p>
      <p>
        <b>پیرمردی فراموشکار؟</b>
      </p>
      <p>دونالد ترامپ در پاسخ به این پرسش گزارشگر شبکه تلویزیونی فاکس نیوز که آیا او از دسترسی بولتون به توییتر ممانعت کرده است، گفت: "البته که نه".</p>
      <p>رئیس جمهوری آمریکا تاکید کرد که با مشاور پیشین خود رابطه خوبی داشته است و آنها تنها در چند مورد اختلاف نظر داشته‌اند.</p>
      <p>استفانی گریشام، سخنگوی ترامپ هم در گفت‌وگو با فاکس نیوز اظهار کرد، بولتون به احتمال زیاد پسورد (رمز عبور) حساب توییتری خود را فراموش کرده است.</p>
      <p>او گفت: «من پدر خودم را مثل می‌زنم. برخی افراد سالخورده نمی‌دانند که در این صورت باید با توییتر تماس بگیرند و پسورد تازه‌ای دریافت کنند».</p>
      <p>
        <b>بولتون و استیضاح ترامپ</b>
      </p>
      <p>در تحقیقات جاری استیضاح ترامپ، نام بولتون چند بار به میان آمده و اینکه او در رابطه با "اوکراین گیت" چه اطلاعاتی دارد. هنوز هم معلوم نیست که آیا بولتون در این باره با هیئت تحقیق کنگره آمریکا صحبت خواهد کرد یا نه.</p>
      <p>بر اساس گزارش روزنامه "نیویورک تایمز"، وکیل بولتون اعلام کرده که مشاور پیشین کاخ سفید از "بسیاری از ملاقات‌ها و گفت‌وگوها " در رابطه با "رسوایی اوکراین" مطلع است.</p>
      <p>نمایندگان دموکرات کنگره آمریکا اظهارات یک "افشاگر" سازمان سیا را جدی گرفته و در حال تحقیق در باره شهادت او هستند. این فرد گفته است که ترامپ جلوی ارسال کمک‌های نظامی به اوکراین را گرفته تا از این طریق رئیس جمهوری این کشور را به تحقیقاتی علیه جو بایدن، رقیب احتمالی ترامپ در انتخابات ریاست جمهوری آینده، وادارد. این تحقیقات حول پسر سناتور دموکرات، هانتر بایدن درخواست شده که مدتی با یک شرکت گاز اوکراینی همکاری کرده است.</p>
    </article>
  </body>
</html>