<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301575/%D8%A8%D8%AF%D8%A8%DB%8C%D8%A7%D8%B1%DB%8C-%DB%8C%DA%A9-%D8%A7%D9%88%D9%BE%DA%A9%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1-%DA%AF%D8%A7%D8%B2-%D8%A7%D8%B1%D9%88%D9%BE%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:20:33+00:00"/>
    <meta property="og:title" content="بدبیاری یک اوپکی در بازار گاز اروپا"/>
    <meta property="og:description" content="اقبال خط لوله صادرات گاز طبیعی الجزایر به اروپا به دلیل عرضه ارزان‌تر روسیه و فراوانی جهانی گاز مایع، افول کرده و به کاهش فروش این کشور منجر شده است."/>
  </head>
  <body>
    <article>
      <h1>بدبیاری یک اوپکی در بازار گاز اروپا</h1>
      <address><time datetime="2019-11-24T10:20:33+00:00">24 Nov 2019, 10:20</time> by <a rel="author">متین کاکوئی</a></address>
      <p>اقبال خط لوله صادرات گاز طبیعی الجزایر به اروپا به دلیل عرضه ارزان‌تر روسیه و فراوانی جهانی گاز مایع، افول کرده و به کاهش فروش این کشور منجر شده است.</p>
      <p>به گزارش ایسنا، احمد الهاشمی مازیقی، نایب رییس بازاریابی شرکت انرژی دولتی سوناطرک اظهار کرد: مشتریان اروپایی سوناطرک تقاضا برای گاز الجزایر را به میزان زیادی کاهش داده‌اند که به کاهش ۲۵ درصدی سطح فروشی که برای امسال پیش بینی شده بود، منجر شد.</p>
      <p>الجزایر سومین صادرکننده بزرگ گاز به اروپا است. طبق گزارش شرکت مشاوره انرژی "وود مک کنزی"، صادرات کمتر گاز این کشور از طریق خط لوله نشان می‌دهد که چطور عرضه LNG از سوی تولیدکنندگان بزرگی مانند آمریکا و استرالیا، بازار را با اشباع عرضه مواجه کرده و قیمت‌ها را پایین برده است. این وضعیت رقابت پذیری قراردادهای صادرات گاز الجزایر از طریق خط لوله را که در حال حاضر تحت تاثیر قیمت‌های نفت قرار دارد، تضعیف کرده است.</p>
      <p>سوناطرک برای جبران این وضعیت، میزان زیادی از گاز خود را به LNG تبدیل کرده و در بازار محموله‌های تک برای تحویل فوری با نرخی که حدود یک چهارم بالاتر از نرخ پیش‌بینی شده در سال جاری است، به فروش می‌رساند. برای نخستین بار است که فروش محموله‌های تک ۳۰ درصد از صادرات LNG سوناطرک را تشکیل داده است.</p>
      <p>بر اساس گزارش بلومبرگ، نایب رییس بازاریابی شرکت سوناطرک اظهار کرد: در سال ۲۰۱۹ به دلیل زمستان گرم‌تر در اروپا روند فروش گاز کاملا معکوس شد و انتظار می‌رود سال ۲۰۲۰ هم سال دشواری باشد و مانند امسال زمستان گرم‌تری داشته باشیم و در نتیجه این شرکت محموله‌های تک بیشتری خواهد فروخت.</p>
      <p>فروش LNG سوناطرک امسال به پنج میلیارد متر مکعب خواهد رسید که یک رکورد تاریخی در ۲۰ سال گذشته بوده و حدود ۶۰ محموله را تشکیل می‌دهد. بیش از نیمی از حجم LNG سوناطرک در آسیا فروخته شد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98061708598/%D8%A7%D8%B1%D8%B2%D8%A7%D9%86%DB%8C-%DA%AF%D8%A7%D8%B2-%D8%AF%D8%B1-%D8%A7%D8%B1%D9%88%D9%BE%D8%A7-%D8%B1%DA%A9%D9%88%D8%B1%D8%AF-%D8%B2%D8%AF"/>
        <a href="https://www.isna.ir/news/98060803997/%DB%8C%DA%A9-%D8%A7%D8%AA%D9%81%D8%A7%D9%82-%D8%B9%D8%AC%DB%8C%D8%A8-%D8%AF%D8%B1-%D8%A8%D8%A7%D8%B2%D8%A7%D8%B1-LNG-%D8%A2%D8%B3%DB%8C%D8%A7"/>
      </related>
    </article>
  </body>
</html>