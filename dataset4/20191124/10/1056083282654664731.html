<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301571/%D9%85%D8%B9%D8%A7%D9%88%D9%86-%D8%B5%D8%AF%D8%A7-%D9%BE%D8%A7%D8%B3%D8%AE-%D8%AF%D8%A7%D8%AF-%DA%86%D8%B1%D8%A7-%D8%B1%D8%A7%D8%AF%DB%8C%D9%88-%D8%AF%D8%B1-%D8%AC%D8%B4%D9%86%D9%88%D8%A7%D8%B1%D9%87-%D8%A7%DB%8C-%D8%A8%DB%8C-%DB%8C%D9%88-%D9%86%D8%A7%DA%A9%D8%A7%D9%85-%D9%85%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:16:11+00:00"/>
    <meta property="og:title" content="معاون صدا پاسخ داد: چرا رادیو در جشنواره «ای بی یو» ناکام ماند؟"/>
    <meta property="og:description" content="معاون صدا همزمان با برگزاری اعلام برنامه‌های پانزدهمین جشنواره بین‌المللی رادیو و هفتمین اجلاس جهانی صدا درباره ی دلایل ناکام ماندن برنامه‌های رادیو در رقابت جشنواره ای‌بی‌یو توضیحاتی را مطرح کرد."/>
  </head>
  <body>
    <article>
      <h6 class="kicker">پانزدهمین جشنواره بین‌المللی رادیو کلید خورد</h6>
      <h1>معاون صدا پاسخ داد: چرا رادیو در جشنواره «ای بی یو» ناکام ماند؟</h1>
      <address><time datetime="2019-11-24T10:16:11+00:00">24 Nov 2019, 10:16</time> by <a rel="author">سهیلا شهبازی</a></address>
      <p>معاون صدا همزمان با برگزاری اعلام برنامه‌های پانزدهمین جشنواره بین‌المللی رادیو و هفتمین اجلاس جهانی صدا درباره ی دلایل ناکام ماندن برنامه‌های رادیو در رقابت جشنواره ای‌بی‌یو توضیحاتی را مطرح کرد.</p>
      <p>به گزارش ایسنا نشست خبری حمید شاه آبادی- معاون صدا به منظور اعلام برنامه‌های پانزدهمین جشنواره بین‌المللی رادیو و هفتمین اجلاس جهانی صدا، امروز یکشنبه (دوم آذر ماه) با حضور مدیران شبکه‌های رادیویی برگزار شد.</p>
      <p>شاه‌آبادی در پاسخ به پرسش ایسنا مبنی بر ناکام ماندن برنامه‌های رادیو در رقابت جشنواره‌ «ای بی یو» با ابراز تاسف گفت: در جشنواره‌های بین المللی این ضعف را می پذیریم. البته در همین جشنواره همکاران ما آثاری را معرفی کردند به ویژه آثاری هم از استان‌های ما معرفی شدند اما آنچه که در این جشنواره پذیرفته شد یک اثر از استان‌های ما بود. این نقد  متاسفانه به ما وارد است که برنامه‌سازان ما مهارت لازم برای مشارکت در جشنواره‌های بین‌المللی را ندارند. گاهی این علت به ضعف اطلاع‌رسانی برمی‌گردد و گاهی هم دوستان خودشان را در سطحی نمی‌بینند و برای شرکت در جشنواره‌های بین‌المللی احساس نیاز نمی‌کنند.</p>
      <p>شاه‌آبادی در ابتدای این نشست با ابراز امیدواری از اینکه پانزدهمین جشنواره بین‌المللی رادیو به درستی برگزار شود، یادآور شد: خوشبختانه سال گذشته بعد از یک وقفه شش ساله شاهد برگزاری جشنواره بین‌المللی رادیو بودیم. رادیویی که امروز همراه و همدل مخاطبان و دارای سرمایه‌های ارزشمندی است. مهمترین سرمایه‌ای که رادیو از آن بهره می‌برد، اعتماد مخاطبان است که به واسطه چند دهه تلاش همکاران و حضور فرهیختگان رقم خورده است. امروز رادیو یک سرمایه ارزشمند به نام سرمایه ملی ساخته است. رادیو به پشتوانه فرهیختگان و چهره‌های نام آشنا، اصحاب قلم و گویندگان امروز کوله باری از افتخارات را با خود همراه دارد. همواره در جامعه نقش‌آفرینی کرده و نقش مهمی در معرفی سبک زندگی ایرانی اسلامی داشته است.</p>
      <p>وی همچنین درباره‌ی ضعف تبلیغاتی محیطی برای جشنواره مردمی در رادیو که بیشتر از سوی مردم قابل لمس باشد، توضیح داد: فقدان تبلیغات محیطی هم یکی از مظلومیت‌های رادیوست. اما حالا که فراخوان جشنواره اعلام شده است سعی می‌کنیم به اندازه‌ ظرفیت‌ خودمان این کار را انجام دهیم. ولی به هر حال بدانید آنچه که می‌ماند صداست  و همین برای ما کافی است.</p>
      <p>معاون صدا اظهار کرد: مخاطبان، رادیو را به عنوان مونس و همراه خود پذیرفته‌اند و در دنیای امروز و با وجود فراوانی تولیدات رسانه‌ای، همچنان رادیو نقش بی بدیل خود را در ارتباط با مخاطب و اثرگذاری فرهنگی در معرفی آداب و رسوم کشور و معرفی ویژگی‌های ملت ایران داشته است. رادیو در عصر رسانه‌های نو همچنان رسانه‌ای است پویا برای تعامل اجتماعی، اندیشه‌ورزی، آموزش، توسعه علمی، پیشرفت اقتصادی و ترویج اخلاق و امید در جامعه. عصر شبکه با همه تنوع و تکثر خود فرصت‌های بیشتری را در اختیار این رسانه شنیداری قرار داده است؛ فرصت‌هایی که به سبب تعاملی بودن بر ظرفیت‌های پیشین رادیو افزوده است.</p>
      <p>وی ادامه داد: خوشبختانه در این سال‌ها همکاران من بیشتر به رقابت سالم در تولیدات رسانه‌ای توجه داشتند. مهمترین دغدغه‌ای که مدیران صدا داشته‌اند این است که بر کیفیت برنامه‌های رادیویی افزوده شود و از ظرفیت‌های خود به خوبی استفاده و عرصه‌های جدید را کشف کند. از جمله ابزارهای دستیابی به این هدف همین جشنواره است. </p>
      <p>معاون صدا درباره برنامه‌ریزی برای برگزاری پانزدهمین جشنواره رادیو بیان کرد: نشست‌های تخصصی زیادی برای برگزاری جشنواره پانزدهم برگزار شد و شورای سیاست گذاری شکل گرفت. امروز فراخوان نهایی حضور در پانزدهمین جشنواره بین المللی رادیو منتشر می‌شود.</p>
      <p>به گفته‌ی معاون صدا پانزدهمین جشنواره بین‌المللی رادیو شامل بخش‌های مختلفی است. بخش داخلی، بخش بین‌الملل، بخش مردمی و بخش ویژه از جمله بخش‌های مهم این جشنواره هستند. در بخش بین‌الملل مجله رادیویی، برنامه گفتار محور، برنامه گفت‌وگومحور، مستند، مسابقه، نمایش، نغمات آیینی، دفاع مقدس، اقتصاد مقاومتی و رونق تولید، برنامه‌های مناسبتی و زبان فارسی شرکت می‌کنند. در بخش داخلی هم شبکه‌های رادیویی ‌می‌توانند تا ۳۰ آذر ماه یک برنامه منتخب را در هر بخش انتخاب کنند و یک بخش آن را به دبیرخانه جشنواره ارسال کنند؛ حداکثر زمان برنامه‌های ارسالی ۱۲۰ دقیقه است.</p>
      <p>او افزود: برای حضور حداکثری برنامه سازان در جشنواره رادیو بخش ویژه در جشنواره طراحی شده که برنامه‌های آزاد از نوع ساختار و موضوع را شامل می‌شود. تنها شرط پذیرش این برنامه‌ها مدت زمان آنهاست که باید زیر ۲۰ دقیقه باشد. در این بخش ۱۵ برنامه که بیشترین امتیاز را کسب کرده باشند، به مرحله نهایی راه پیدا می‌کنند.</p>
      <p>معاون صدا سپس درباره ی بخش مردمی جشنواره رادیو هم عنوان کرد: همه شنوندگان و علاقه مندان به رادیو می‌توانند در این بخش مشارکت کنند. موضوع آثار ارسالی آزاد است؛ آثار بخش مردمی در قالب‌ گزارش، پادکست‌های رادیویی، گزارش‌های ورزشی رادیویی، قطعه موسیقی و مستند رادیویی پذیرفته می‌شود.</p>
      <p>شاه آبادی افزود: بخش بین‌الملل همانند جشنواره چهاردهم برگزار خواهد شد و تغییراتی در آن رخ نداده است. علاقه‌مندان در این بخش می‌توانند در حوزه مستند، مستند – نمایش و نمایش کوتاه، برنامه با محتوای تولیدی شرکت کنند. در بخش بین‌الملل تفاوتی که با سالهای قبل داریم به این شکل خواهد بود که تعداد آثار داخلی و خارجی در مرحله‌ی نهایی باید یکسان باشد تا رقابت رقابت صحیح و سالمی باشد. یعنی ۲۴ اثر داخلی و ۲۴ اثر خارجی وارد رقابت نهایی می شوند.</p>
      <p>معاون صدا درباره زمان برگزاری این جشنواره هم بیان کرد: پانزدهمین جشنواره بین‌المللی رادیو، یکم تا چهارم اردیبهشت سال ۹۹ برگزار می‌شود.</p>
      <p>او همچنین درباره تغییر زمان برگزاری اجلاس جهانی صدا و زمان برگزاری آن اظهار کرد: امسال اجلاس از جشنواره رادیو جدا شد چرا که از نظر زمانی همزمانی این دو رویداد تمرکز ما را به هم می‌زد. از طرفی موضوع اجلاس با توجه به تحولات نوین، نیازمند مراقبت ویژه بود. هفتمین اجلاس جهانی صدا هم با هدف گردآوری جدیدترین دستاوردهای علمی درباره رسانه رادیو در ایران و جهان و نیز تبادل نظر با پژوهشگران و صاحب نظران و تبادل تجربه درباره این رسانه برگزار می‌شود. اجلاس هفتم سه محور اصلی محتوایی، برنامه سازی و آینده پژوهی را مورد مطالعه قرار می‌دهد. در محور محتوا به نقش رسانه رادیو در تحقق اهداف بیانیه گام دوم انقلاب اسلامی می‌پردازیم. در محور برنامه‌سازی قالب‌های نوین برنامه سازی را در پیوند با رسانه‌های نو مورد تحقیق قرار می‌دهیم و در محور آینده‌پژوهی درباره وضعیت حال و آینده این رسانه و چشم‌انداز آینده آن به پژوهش می‌پردازیم.</p>
      <p>شاه آبادی در پایان عنوان کرد: معاونت صدا با همکاری بخش رادیویی اتحادیه رادیو تلویزیون‌های آسیا و اقیانوسیه و دانشگاه صدا و سیما، اجلاس جهانی صدا را به صورت علمی – پژوهشی همزمان با هفته پژوهش در آذر سال ۹۹ برگزار خواهد کرد؛ چرا که نمی‌خواهیم این اجلاس با جشنواره رادیویی همزمان شود.</p>
      <p>انتهای پیام</p>
    </article>
  </body>
</html>