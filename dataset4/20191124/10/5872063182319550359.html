<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/elliniko/super-league/1561111/nikki-papavasileiou-haroumenos-alla-kai-me-hamilous-tonous-gia-ton-panionio/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T10:26:00+00:00"/>
    <meta property="og:title" content="Νίκκι Παπαβασιλείου: Χαρούμενος αλλά και με χαμηλούς τόνους για τον Πανιώνιο"/>
    <meta property="og:description" content="Όλα όσα είπε ο Κύπριος τεχνικός μετά την ισοπαλία (1-1) στο Πανιώνιος-Ολυμπιακός..."/>
  </head>
  <body>
    <article>
      <h1>Νίκκι Παπαβασιλείου: Χαρούμενος αλλά και με χαμηλούς τόνους για τον Πανιώνιο</h1>
      <address><time datetime="2019-11-24T10:26:00+00:00">24 Nov 2019, 10:26</time> by <a rel="author">Μιμίκος Γιώργος</a></address>
      <p>
        <b>Όλα όσα είπε ο Κύπριος τεχνικός μετά την ισοπαλία (1-1) στο Πανιώνιος-Ολυμπιακός...</b>
      </p>
      <p>Ο Νίκκι Παπαβασιλείου ήταν χαρούμενος αλλά και συγκρατημένος μετά το 1-1 με τον Ολυμπιακό, όπως φάνηκε κι από τα λεγόμενά του στην καθιερωμένη συνέντευξη Τύπου στη Νέα Σμύρνη.<br/><br/>Αναλυτικά όσα είπε ο Παπαβασιλείου:<br/><br/><b>Για το χθεσινό παιχνίδι</b>: «Πήραμε ένα πολύ μεγάλο αποτέλεσμα απέναντι σε μία πολύ μεγάλη ομάδα με πιο μεγάλη ποιότητα από εμάς. Αξίζουν συγχαρητήρια στα παιδιά και στο πλάνο που είχαμε δουλέψει να χτυπήσουμε τον αντίπαλο την αντεπίθεση. Έγινε μεγάλη προσπάθεια στο τακτικό κομμάτι. Ο Γρίβας είναι ένα παιδί που έπρεπε να παίξει με την Κ-19 αλλά πήρε την ευκαιρία του. Είναι πολύ σημαντικό παιδιά από την Ακαδημία να παίρνουν την ευκαιρία τους. Για εμάς δεν αλλάζουν πολλά. Είναι μία μέρα που πρέπει να την χαρούμε αλλά ξέρουμε πόσο δύσκολη συνέχεια έχουμε. Αύριο ξεκουραζόμαστε και μετά έχουμε τον τελικό με τον Παναιτωλικό. Ήμουν πολύ σίγουρος. Τα παιδιά αντιλαμβάνονται το τι πρέπει να κάνουν και τι να δουλέψουν. Είμαστε πολύ συγκεκριμένοι στο τι πρέπει να κάνουμε. Συνεχίζουμε την προσπάθεια που έχουμε να κάνουμε».</p>
      <p><b>Για το πόσο σημαντικό είναι το 1-1 με τον Ολυμπιακό</b>: «Πολύ σημαντικό. Από την αρχή που ήρθα εδώ γνώριζα την δυσκολία και το πως θα πάνε τα πράγματα. Ήμουν σίγουρος πως μέσα από την σκληρή δουλειά θα τα καταφέρναμε. Όταν δώσεις σε ένα νέο παιδί πίστη και καλή ψυχολογία μπορεί να σε εκπλήξει. Όταν ήρθα είχαμε ένα ή δύο παιδιά σε Εθνικές και τώρα έχουμε έξι. Ο Αραμπούλι που κλήθηκε και άλλα παιδιά. Η ομάδα και οι επιτυχίες κάνουν σημαντική την προσπάθεια. Έχω πει στα παιδιά εάν κάνει ένας 20 γκολ και πέσουμε δεν έχει σημασία. Εάν σώσουμε την ομάδα αυτό θα είναι σημαντικό. Δεν είναι εύκολο για Έλληνες παίκτες. Εδώ παίρνουν την ευκαιρία και πρέπει να την αρπάξουν. Με τέτοιες εμφανίσεις και τα παιδιά και ο Πανιώνιος θα βγει από την δύσκολη θέση».<br/><br/><b>Για τον Ατρόμητο και την αλλαγή εικόνας της ομάδας</b>: «Δεν είχαμε καλή εικόνα με τον Ατρόμητο. Όμως ένα παιχνίδι μπορεί να γυρίσει αντίθετα με το πως σχεδιάζεις. Είχαμε ένα πέναλτι και μετά το γκολ η ψυχολογία ήταν στο μηδέν. Τελείωσε αυτό. Μετά μιλήσαμε με τα παιδιά. Η αλλαγή έγινε στο Κύπελλο όπου κερδίσαμε τον Ολυμπιακό Βόλου. Με τον Άρη πήραμε ένα καλό αποτέλεσμα και σε δύσκολες συνθήκες και αυτό έδωσε ψυχολογία στα παιδιά. Η νίκη στην Ξάνθη μας έδωσε φοβερή ψυχολογία με μία πολύ καλή ομάδα. Εμείς την περιορίσαμε και βρήκαμε και 13 φάσεις στην αντεπίθεση. Δεν κλέψαμε ένα ματς. Πήγαμε εκεί με θράσος και πήραμε ένα παιχνίδι. Το βλέπουμε κάθε μέρα. Ότι έχει αλλάξει η ομάδα».<br/><br/><b>Για τις ανακοινώσεις που προηγήθηκαν του αγώνα</b>: «Δεν μας επηρεάζει εμάς αυτό. Εμείς είμαστε στην τελευταία θέση. Κάθε ματς είναι αγώνας επιβίωσης. Τώρα ανακοινώσεις και τέτοια... Εμείς θέλουμε τον κόσμο να είναι κοντά μας και βλέπουμε πως ανταποκρίνεται. Εμείς θα προσπαθήσουμε να ανταμείψουμε τον κόσμο με την σωτηρία της ομάδας».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/podosfairo/elliniko/super-league/1554823/h-istoriki-protia-tou-nikki-papavasileiou/"/>
      </related>
    </article>
  </body>
</html>