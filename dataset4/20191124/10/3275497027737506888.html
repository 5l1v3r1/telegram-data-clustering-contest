<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/24/342684/xerox-says-may-launch-hostile-bid-hp/"/>
    <meta property="og:site_name" content="زومیت"/>
    <meta property="article:published_time" content="2019-11-24T10:30:00+00:00"/>
    <meta property="og:title" content="زیراکس احتمالا برای تصاحب اچ پی مستقیما با سهام‌داران مذاکره خواهد کرد"/>
    <meta property="og:description" content="زیراکس عزمی جدی برای تصاحب شرکت اچ‌پی دارد و طبق گفته‌ی مدیرعامل آن، شاید برای پیش‌برد اهداف خود مستقیما با سهام‌داران مذاکره کند."/>
  </head>
  <body>
    <article>
      <h1>زیراکس احتمالا برای تصاحب اچ پی مستقیما با سهام‌داران مذاکره خواهد کرد</h1>
      <address><time datetime="2019-11-24T10:30:00+00:00">24 Nov 2019, 10:30</time> by <a rel="author" href="http://www.zoomit.ir/user/silence/" target="_blank">مهدی زارع سریزدی</a></address>
      <p>زیراکس عزمی جدی برای تصاحب شرکت اچ‌پی دارد و طبق گفته‌ی مدیرعامل آن، شاید برای پیش‌برد اهداف خود مستقیما با سهام‌داران مذاکره کند.</p>
      <hr/>
      <p>زیراکس چندی پیش برای خرید <a href="https://www.zoomit.ir/tag/hp/">اچ‌پی</a> اقدام کرده و <a href="https://www.zoomit.ir/2019/11/7/342187/hp-being-acquired-xerox/">پیشنهاد</a> خود را به‌صورت رسمی به هیئت‌مدیره‌ی این شرکت ارسال کرد؛ ولی هیئت‌مدیره‌ی اچ‌پی به‌اتفاق آراء با پیشنهاد رقیب قدیمی مخالفت کردند. اکنون زیراکس به‌نوعی تهدیدی جدی برای اچ‌پی، رقیبی بسیار بزرگ‌تر از خود فرستاده‌ و آن را تهدید کرده‌ است پیشنهاد خرید را به‌صورت مستقیم به سهام‌داران خواهد داد. چنین سبکی از خرید و ادغام در شرکت‌ها با اصطلاح Hostile bid تعریف می‌شود.</p>
      <p>نامه‌ی جدید زیراکس به هیئت‌مدیره‌ی اچ‌پی به‌صورت جدی از آن‌ها درخواست می‌کند پیشنهاد خرید را مجددا بررسی کنند؛ در‌غیر‌این‌صورت، به‌صورت مستقیم با سهام‌داران وارد مذاکره می‌شود. معاون ارشد رئیس هیئت‌مدیره و مدیرعامل زیراکس، <i>جان ویسنتین</i>، در نامه‌ی اخیر به رقیب قدیمی هیچ دلیلی را برای تأخیر در ادغام دو شرکت منطقی نمی‌داند. او در بخشی از نامه می‌نویسد:</p>
      <blockquote>هیئت‌مدیره‌ی زیراکس مصمم است برنامه‌ی پیشنهاد خرید اچ‌پی را با جدیت تا اجرای نهایی پیگیری کند. ما هیچ دلیلی برای تأخیر بیشتر نمی‌بینیم؛ به‌همین‌دلیل، زیراکس برای نهایی‌شدن هرچه‌زودتر خرید و ایجاد ارزش افزوده برای سهام‌داران خود، مستقیما با سهام‌داران شما مذاکره خواهد کرد؛ مگر اینکه ما و شما تا پیش از ساعت ۱۷ دوشنبه ۲۵ نوامبر به توافقی دوستانه برسیم. پشتیبانی شدیدی که ما به‌خاطر پیشنهاد خود از سهام‌داران شما دریافت می‌کنیم، هرگونه شک و تردیدی را برای پیش‌برد قرارداد و اتمام خرید در شما از بین خواهد برد.</blockquote>
      <h3>داستان خرید اچ‌پی توسط زیراکس</h3>
      <p>زیراکس در پیشنهاد خرید ابتدایی خود، قیمت ۲۲ دلار را برای هر سهم اچ‌پی در نظر گرفت که ۷۷ درصد از آن به‌صورت نقد و ۲۳ درصد دیگر به‌صورت سهام پرداخت می‌شود. به‌هرحال هیئت‌مدیره‌ی اچ‌پی با اجماع دربرابر پیشنهاد رقیب مخالفت کردند و رقم پیشنهادی را کمتر از ارزش خود دانستند. درواقع، ازنظر آن‌ها پیشنهاد زیراکس به‌ضرر ذی‌نفع‌های اچ‌پی بود. به‌علاوه اچ‌پی درمقایسه‌با زیراکس شرکتی بسیار بزرگ‌تر محسوب می‌شود و با ارزش بازار ۲۷ میلیارد دلاری، تقریبا سه‌برابر زیراکس ارزش دارد.</p>
      <figure>
        <img src="https://cdn01.zoomit.ir/2019/10/dace54e1-43f8-4bc6-9f74-dddf5c1ae038.jpg"/>
      </figure>
      <p>هیئت‌مدیره‌ی اچ‌پی در رد پیشنهاد زیراکس، کاهش درآمد آن‌ها را به‌عنوان دلیلی منطقی بیان کردند. در بخشی از جوابیه‌ی ابتدایی اچ‌پی می‌خوانیم:</p>
      <blockquote>ما از کاهش درآمد زیراکس از ۱۰/۲ به ۹/۲ میلیارد دلار در بازه‌ی زمانی ۱۲ ماهه اطلاع داریم که از ژوئن ۲۰۱۸ شروع شد. همین کاهش درآمد، سؤال‌های متعددی درباره‌ی مسیر حرکت کسب‌وکار شما و چشم‌اندازهای آتی برای ما ایجاد می‌کند. ما اعتماد کاملی به استراتژی خود داریم و همچنین از توانایی خود در اجرا و ایجاد ارزش پایدار طولانی‌مدت برای اچ‌پی مطمئن هستیم.</blockquote>
      <p>همان‌طورکه در بخش قبلی خواندید، جان وینستین ضرب‌الاجل ۲۵ نوامبر را برای توافق دو شرکت مطرح کرد. طبق تهدید ارسال‌شده، هیئت‌مدیره‌ی زیراکس پس از مهلت مذکور به‌صورت مستقیم با سهام‌داران اچ‌پی مذاکره خواهد کرد. ۲۵ نوامبر برابر با چهارم آذر است؛ درنتیجه می‌توانیم به‌زودی از اجرای احتمالی تهدید زیراکس باخبر شویم.</p>
      <h4>بیشتر بخوانید:</h4>
      <p>
        <a href="http://www.zoomit.ir/2019/11/13/342393/volkswagen-hp-metal-jet-3d-printing/">فولکس واگن با همکاری اچ پی قطعات خودرو را با فناوری چاپ سه‌بعدی تولید می‌کند </a>
        <a href="http://www.zoomit.ir/2019/11/7/342187/hp-being-acquired-xerox/">زیراکس در پی تصاحب HP است </a>
        <a href="http://www.zoomit.ir/2019/10/1/340900/hp-spectre-x360-spec-price-release-date-official/">مدل 2019 لپ تاپ اسپکتر x360 اچ پی با نمایشگر 4K AMOLED معرفی شد </a>
        <a href="http://www.zoomit.ir/2019/9/23/340576/william-redington-hewlett-biography/">بیوگرافی ویلیام هیولت، هم‌بنیان‌گذار HP </a>
        <a href="http://www.zoomit.ir/2019/9/19/340443/hp-curved-ultrawide-monitor-dual/">اچ پی از دو مانیتور جدید با نمایشگر منحنی رونمایی کرد</a>
      </p>
      <hr/>
      <p>منبع <a href="https://www.techradar.com/news/xerox-says-it-may-launch-a-hostile-bid-for-hp">techradar</a></p>
    </article>
  </body>
</html>