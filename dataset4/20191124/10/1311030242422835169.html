<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1626050/%E0%A6%9A%E0%A7%81%E0%A6%AE%E0%A7%81-%E0%A6%A8%E0%A7%87%E0%A6%87-%E0%A6%A4%E0%A6%BE%E0%A6%87-%E0%A6%9B%E0%A6%AC%E0%A6%BF-%E0%A6%AB%E0%A7%8D%E0%A6%B2%E0%A6%AA"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T10:40:00+00:00"/>
    <meta property="og:title" content="চুমু নেই, তাই ছবি ফ্লপ"/>
    <meta property="og:description" content="বলিউডে ইমরান হাশমির আরেক নাম ‘সিরিয়াল কিসার’। তাঁর ছবিতে গভীর চুমুর দৃশ্য থাকবে না, তা হতেই পারে না। তবে নিজের এই ইমেজ ছেড়ে বের হতে চেয়েছিলেন। তাই একটু অন্য রকম ছবিতে অভিনয় করে নিজের ভাগ্য পরীক্ষা করেছেন। কিন্তু তাঁর ভাগ্য সুপ্রসন্ন হয়নি।"/>
  </head>
  <body>
    <article>
      <h1>চুমু নেই, তাই ছবি ফ্লপ</h1>
      <address><time datetime="2019-11-24T10:40:00+00:00">24 Nov 2019, 10:40</time> by <a rel="author">প্রতিনিধি, মুম্বাই</a></address>
      <p>বলিউডে ইমরান হাশমির আরেক নাম ‘সিরিয়াল কিসার’। তাঁর ছবিতে গভীর চুমুর দৃশ্য থাকবে না, তা হতেই পারে না। তবে নিজের এই ইমেজ ছেড়ে বের হতে চেয়েছিলেন। তাই একটু অন্য রকম ছবিতে অভিনয় করে নিজের ভাগ্য পরীক্ষা করেছেন। কিন্তু তাঁর ভাগ্য সুপ্রসন্ন হয়নি। ‘হোয়াই চিট ইন্ডিয়া’ ছবিটা বক্স অফিসে মুখ থুবড়ে পড়ে। আর দর্শকও ইমরান হাশমিকে এভাবে নিতে পারেননি।</p>
      <p>‘হোয়াই চিট ইন্ডিয়া’ ছবিতে ভারতের শিক্ষাব্যবস্থার অন্ধকার দিক তুলে ধরা হয়েছে। পরিচালক সৌমিক সেন। এই ছবিতে সেই চিরচেনা ইমরান হাশমিকে পাননি দর্শক। চুমু তো দূরের কথা, তাঁকে সেভাবে রোমান্স করতেও দেখা যায়নি।</p>
      <p>ইমরান হাশমি নিজেও তা-ই মনে করেন। তাঁর মতে, ছবিতে চুমু বা অন্তরঙ্গে কোনো দৃশ্য ছিল না বলে দর্শক হয়তো নিরাশ হয়েছেন। তবে ছবি ফ্লপ হওয়ার এটাই একমাত্র কারণ, এমনটা মনে করছেন না।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/24/c0e53b64e2b4a17c94256519fde0cb35-5dda5e78bb140.JPG"/>
        <figcaption>‘দ্য বডি’ ছবির পোস্টার। ছবি: ইনস্টাগ্রাম থেকে নেওয়া</figcaption>
      </figure>
      <p>মুম্বাইর এক পাঁচ তারকা হোটেলে প্রথম আলোকে ইমরান হাশমি বলেন, ‘আমার নতুন ইমেজ দর্শক সেভাবে গ্রহণ করতে পারেননি। এ ছাড়া “হোয়াই চিট ইন্ডিয়া” না চলার একাধিক কারণ আছে। শিক্ষাব্যবস্থার ওপর ছবি, তাই দর্শকের মধ্যে সেই অর্থে গ্রহণযোগ্যতা ছিল না। আর “থাকরে” ছবির সঙ্গে ক্ল্যাশ হওয়ায় আমাদের ছবির রিলিজের দিন এগিয়ে আনা হয়। তাই দর্শক ছবির মুক্তির দিন নিয়ে দ্বিধাগ্রস্ত ছিলেন।’</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/24/98c58d1dd12ef8a6e93baf1fa71ad059-5dda5e78a6b96.JPG"/>
        <figcaption>‘হোয়াই চিট ইন্ডিয়া’ ছবিতে ইমরান হাশমি হারমোনিয়াম বাজিয়ে গান গেয়েছেন। তা মেনে নিতে পারেননি তাঁর স্ত্রী। ছবি: ইনস্টাগ্রাম থেকে নেওয়া</figcaption>
      </figure>
      <p>ইমরান হাশমি আরও বলেন, ‘এই ছবিতে আমি হারমোনিয়াম বাজিয়ে গান গেয়েছি। দর্শক কেন, আমার স্ত্রী এই ভূমিকায় আমাকে মেনে নিতে পারেননি। আমার স্ত্রী বলেছেন, আমাকে হারমোনিয়াম বাজিয়ে গান গাইতে দেখতে তাঁর অদ্ভুত মনে হয়েছিল। তিনি মনে করেন, আমাকে গিটার বাজিয়ে গান গাইলে মানাবে।’</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/24/2a34e714090e89ef1acd910d67ed964e-5dda5e78ad710.JPG"/>
        <figcaption>ইমরান হাশমি বললেন, ‘আমার নতুন ইমেজ দর্শক সেভাবে গ্রহণ করতে পারেননি।’ ছবি: ইনস্টাগ্রাম থেকে নেওয়া</figcaption>
      </figure>
      <p>তবে ইমরান হাশমি জানালেন, ‘দ্য বডি’ ছবিতে দর্শক আবার তাঁকে আগের মতো দেখতে পাবেন। থ্রিলার ধাঁচের এই ছবিতে তাঁর চুম্বন দৃশ্য আছে। মজা করে এই বলিউড তারকা বললেন, ‘আবার আমাকে আগের রূপে দেখতে পাবেন। মনে হয়, এবার দর্শক আর নিরাশ হবেন না।’</p>
      <p>‘দ্য বডি’ ছবিটি মুক্তি পাবে ১৩ ডিসেম্বর। এই ছবিতে ইমরান হাশমি ছাড়া আরও আছেন ঋষি কাপুর, সবিতা ধুলাপিয়া ও ভেধিকা।</p>
    </article>
  </body>
</html>