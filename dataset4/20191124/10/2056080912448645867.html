<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/24/3995848_nik_butur_-_chovekut_koito_probiaga_maraton_vuv_vsiaka/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T10:01:00+00:00"/>
    <meta property="og:title" content="Ник Бътър - човекът, който пробяга маратон във всяка страна в търсене на смисъла"/>
    <meta property="og:description" content="30-годишният англичанин измина 8270 км за 674 дни, воден от идеята да мотивира повече хора да следват страстта си."/>
  </head>
  <body>
    <article>
      <h1>Ник Бътър - човекът, който пробяга маратон във всяка страна в търсене на смисъла</h1>
      <address><time datetime="2019-11-24T10:01:00+00:00">24 Nov 2019, 10:01</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Ухапване от куче, счупена кост на лакътя, катастрофа с кола, чести отравяния с храна... Това са част от екстремните преживявания на Ник Бътър, който пробяга по маратон във всички 196 държави.</p>
      <p>30-годишният англичанин измина 8270 км за 674 дни, воден от идеята да мотивира повече хора да следват страстта си. В основата на бягането му е идеята да повиши осведомеността за рака на простата и да събере на пари за благотворителност.</p>
      <p>Кой обаче е Бътър, каква е историята на личния му катарзис и какво послание иска да даде с бягането си?</p>
      <h3>По стъпките на Форест Гъмп</h3>
      <p>Идеята за голямото приключение на Бътър се ражда преди около четири години. Той участва в пустинния ултрамаратон Marathon des Sables - едно от най-големите спортни предизвикателства, където се запознава с Кевин Уебър, чиято история преобръща живота на Бътър.</p>
      <p>"Той (Уебър) беше на 49 години по това време и изглеждаше толкова щастлив, че чак беше досаден. Поговорихме и той изведнъж каза, че е болен от рак на простатата и му остават по-малко от две години живот", казва Бътър.</p>
      <p>Разговорът кара англичанина да се замисли за смисъла на своя живот. По това време Бътър работи в банка, но голямата му страст е бягането.</p>
      <p>"Докато напълно разбирам, че не може просто да живееш за момента и трябва да мислиш за бъдещето, трябва също да осъзнаем, че утрото може и да не дойде. Това, което Кевин ми каза, очевидно ми повлия и реших да грабна живота си в ръце", казва Бътър.</p>
      <h3>Да бягаш в търсене на смисъла</h3>
      <p>Няколко месеца по-късно той напуска работата си и решава да последва страстта си. Началото на предизвикателството започва в началото на 2018 г., като целта му е да бъдат събрани 250 хиляди паунда за благотворителност, свързана с борбата с рака на простатата.</p>
      <p>Бътър определя срещите си с хора от различни националности и опознаването на нови култури като най-големия подарък от приключението. Бягането постепенно променя мирогледа на англичанина, който по думите му се е почувствал прероден.</p>
      <figure>
        <iframe data-src="https://twitter.com/BBCSport/status/1196771353506013185?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Не мисля, че напълно разбирах живота освен ако не се изправиш пред нещо, което Кевин има. Наистина не оценявате стойността на живота, докато не ви кажат, че ще умрете. Сега осъзнавам, че не съм разбирал напълно смисъла на това, какви късметлии сме", казва Бътър.</p>
      <p>За да проведе успешно предизвикателството, той сменя 455 полета, 10 паспорта и се е нуждаел от над 100 визи. В два случая е бил обиран, а само в Непал девет пъти получава хранително отравяне и е ухапан от пиявици.</p>
      <p>Бътър определя бяганията в Кувейт и Бангладеш като най-трудните заради високите температури, а най-любим остава маратонът в Гуатемала. В някои страни англичанинът не е участвал в лицензирани състезания, а е пробягвал класическата дистанция от 42.195 км на територията на съответната държава.</p>
      <p>В малки държави като Монако и Ватикана той е трябвало да следи да не излиза от границите им. Бътър дори бяга в зони, които в бъдеще може да бъдат признати за страни. С това броят на пробяганите от него маратони е 211.</p>
      <h3>Излез и грабни мечтата</h3>
      <p>След 1.5 милиона изгорени калории и 5.1 милиона стъпки Бътър завърши приключението си в Гърция, където пресече финала заедно с Уебър. С бягането си той събра почти 70 хиляди паунда за здравната организация Prostate Cancer UK.</p>
      <p>"Посланието ми е, че не искам хората да приемат, че ще стигнат до пенсия или ще изживеят мечтата си утре. Ако имаш време, отиди и го направи. Не е необходимо да е нещо голямо - просто една прегръдка за по-дълго време, прочети още една история в леглото, карай колело до работа, вместо да стоиш в трафика".</p>
      <p>"Средно човек живее 29 747 дни и ако живееш във Великобритания, ще прекараш 9 години от живота си в гледане на телевизия, така че е вълнуващо да накараш хората да се замислят за това, колко време губят, без да правят нещо, в което ще вложат цялата си страст", казва Бътър, който планира да издаде книга догодина, а през 2019 г. да насочи усилия в бягане в продължение на 1000 дни.</p>
      <p>Той допълва: "Никога не знаеш кога ще изтече времето ти, така че излез и следвай мечтите си днес. Както Кевин казва - не чакай за диагноза".</p>
    </article>
  </body>
</html>