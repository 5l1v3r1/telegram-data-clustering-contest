<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082112-drka-v-byudzhet-kremenchuka-zrosla-mayzhe-utrich-do-147-mln-grn-2020-rk-msto-rozpochne-z-borgami.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-24T10:01:00+00:00"/>
    <meta property="og:title" content="Дірка в бюджеті Кременчука зросла майже утричі — до 147 млн грн, 2020 рік місто розпочне з боргами"/>
    <meta property="og:description" content=" Це дані про виконання бюджету за 9 місяців поточного року, за півроку недовиконання бюджету складало 51 млн грн Дірка в бюджеті Кременчука зросла майже утричі — із 51 млн грн (дані за півріччя) до"/>
  </head>
  <body>
    <article>
      <h1>Дірка в бюджеті Кременчука зросла майже утричі — до 147 млн грн, 2020 рік місто розпочне з боргами</h1>
      <address><time datetime="2019-11-24T10:01:00+00:00">24 Nov 2019, 10:01</time> by <a rel="author">Татьяна Донченко</a></address>
      <figure>
        <img src="https://www.telegraf.in.ua/uploads/posts/2019-11/1574433809_drka-byudzhet.jpg"/>
      </figure>
      <p>
        <b>Це дані про виконання бюджету за 9 місяців поточного року, за півроку недовиконання бюджету складало 51 млн грн</b>
      </p>
      <p>Дірка в бюджеті Кременчука зросла майже утричі — <a href="https://www.telegraf.in.ua/kremenchug/10079717-drka-u-byudzhet-kremenchuka-zrosla-vdvch-do-51-mlyona-griven.html">із 51 млн грн (дані за півріччя) до 147 млн грн (дані за 9 місяців року)</a>. Йдеться про загальний фонд міського бюджету, який наповнюється за рахунок власних надходжень. Дані про виконання (а точніше невиконання) міського бюджету розглядали на засіданні бюджетної депутатської комісії, а потім — на виконкомі.</p>
      <p>Як доповіла віце-мер з фінансів Тетяна Неіленко, головна причина недовиконання міського бюджету — невиконання плану надходжень ПДФО (податку на доходи фізичних осіб, який кожен містянин сплачує із зарплати). ПДФО забезпечує майже 70% надходжень міського бюджету. При формуванні бюджету на 2019 рік планувалося, що надходження ПДФО зростуть на 44%, але за фактом отримали лише плюс 16,5%. Тобто план з доходів був завищений (це визнають і в мерії) — тому зараз бюджет і не виконується.</p>
      <p>Причиною того, що кременчужани «недоплатили» ПДФО в міський бюджет, Тетяна Неіленко назвала те, що, в основному, на підприємствах міста не відбулося суттєвого зростання зарплат у цьому році і спостерігалося падіння виробництва. Зокрема, «АвтоКрАЗ», сталеливарний завод, хлібокомбінат, «Кредмаш» знизили обсяги виробництва, що вплинуло на міський бюджет.</p>
      <p>Значне зростання ПДФО порівняно з 2018 роком — лише у надходженнях від працівників КВБЗ: майже плюс 40% порівняно з 2018 роком (це додатково + 26,7 млн до міського бюджету). Також плюс 460 тис грн ПДФО отримано від працівників «Укртатнафти». По інших підприємствах цей вид податку на доходи їх працівників залишився на рівні минулого року, а в деяких навіть зменшився, поінформувала Тетяна Неіленко.</p>
      <p>За прогнозами міського фінансового управління, на кінець року недовиконання міського бюджету складе 250 млн грн. І в 2020 році з міського бюджету гаситимуть борги за 2019 рік перед постачальниками товарів, робіт, послуг. А можливо, вантажем на майбутній бюджет ляже навіть частина боргів 2018 року, які не встигнуть погасити в 2019.</p>
      <blockquote>
        <a href="https://www.telegraf.in.ua/topnews/10075276-scho-prigotuvav-kremenchuckiy-byudzhet-2019.html">Що приготував кременчуцький бюджет-2019</a>
      </blockquote>
      <p>Автор: <a href="https://www.telegraf.in.ua/user/%D2%E0%F2%FC%FF%ED%E0+%C4%EE%ED%F7%E5%ED%EA%EE/">Татьяна Донченко</a></p>
    </article>
  </body>
</html>