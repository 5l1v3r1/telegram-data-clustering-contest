<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/nederlandse-tropenarts-met-uiterst-besmettelijke-lassakoorts-overleden~a8de7bf9/"/>
    <meta property="og:site_name" content="HLN"/>
    <meta property="article:published_time" content="2019-11-24T10:22:00+00:00"/>
    <meta property="og:title" content="Nederlandse tropenarts met uiterst besmettelijke lassakoorts overleden"/>
    <meta property="og:description" content="Een tropenarts die in Sierra Leone besmet was geraakt met het lassavirus is zaterdagavond overleden. Dat heeft de Nederlandse minister van Medische Zorg, Bruno Bruins, zondag laten weten. De arts w..."/>
  </head>
  <body>
    <article>
      <h1>Nederlandse tropenarts met uiterst besmettelijke lassakoorts overleden</h1>
      <address><time datetime="2019-11-24T10:22:00+00:00">24 Nov 2019, 10:22</time> by <a rel="author">TMA</a></address>
      <p>
        <b>Een tropenarts die in Sierra Leone besmet was geraakt met het lassavirus is zaterdagavond overleden. Dat heeft de Nederlandse minister van Medische Zorg, Bruno Bruins, zondag laten weten. De arts was opgenomen in het Leids Universitair Medisch Centrum.</b>
      </p>
      <p>Bovendien is bij een tweede arts, die ook in Sierra Leone werkte, eveneens lassakoorts vastgesteld. De arts is zaterdag in strikte isolatie naar Nederland overgevlogen en in een speciale ambulance naar het Calamiteitenhospitaal, in het Universitair medisch centrum Utrecht, overgebracht.</p>
      <p>Volgens het Rijksinstituut voor Volksgezondheid en Milieu (RIVM), dat de bestrijding van het virus coördineert, zijn de twee artsen waarschijnlijk bij de behandeling van dezelfde patiënt besmet geraakt. De Nederlandse stichting Masanga Nederland meldt dat de twee artsen werkten in het Masanga Hospital in Sierra Leone.</p>
      <h3>Gerepatrieerd</h3>
      <p>In het ziekenhuis werken meer Nederlandse zorgverleners. Degenen die contact hebben gehad met de besmette artsen zijn ook met een speciale vlucht gerepatrieerd. De zorgverleners moeten twee keer per dag hun temperatuur opnemen.</p>
      <p>Mensen zijn pas besmettelijk voor anderen als zij zelf klachten hebben. Volgens het RIVM is door de manier waarop er nu mee om wordt gegaan, de kans klein dat het virus zich in Nederland verspreidt.</p>
      <p>Lassakoorts komt zelden voor in Europa. De laatste keer dat het in Nederland werd geconstateerd was in 2000. De afgelopen veertig jaar is de ziekte er slechts twee keer vastgesteld. In Europa was in 2016 voor het laatst een geval van lassakoorts gemeld.</p>
      <p>Het virus komt voor in delen van het westen van Afrika. Bepaalde soorten muizen kunnen het door hun urine of ontlasting verspreiden. Daarnaast kan het virus zich van mens op mens verspreiden, maar de kans daarop is klein, aldus het RIVM.</p>
      <p>De meeste mensen (tot wel 80 procent) krijgen geen klachten na besmetting. De mensen die wel ziek worden krijgen dan onder meer koorts, hoofdpijn, gewrichts- en spierpijn.</p>
    </article>
  </body>
</html>