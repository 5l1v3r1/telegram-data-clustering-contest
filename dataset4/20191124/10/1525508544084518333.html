<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779651/%D8%AD%D8%AC%D8%AA-%D8%A7%D9%84%D8%A7%D8%B3%D9%84%D8%A7%D9%85-%D8%B0%D8%A7%DA%A9%D8%B1-%D8%A8%D8%A7-%D8%AE%D8%A7%D9%86%D9%88%D8%A7%D8%AF%D9%87-%D8%B4%D9%87%DB%8C%D8%AF-%D9%85%D8%AF%D8%A7%D9%81%D8%B9-%D8%A7%D9%85%D9%86%DB%8C%D8%AA-%D8%AF%DB%8C%D8%AF%D8%A7%D8%B1-%DA%A9%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T10:52:57+00:00"/>
    <meta property="og:title" content="حجت الاسلام ذاکر، با خانواده شهید مدافع امنیت دیدار کرد"/>
    <meta property="og:description" content="حجت‌الاسلام ذاکر، معاون فرهنگی و اجتماعی مرکز رسیدگی به امور مساجد با خانواده سرافراز  شهید مدافع حریم امینت شهرستان شهریار، شهید مرتضی ابراهیمی، دیدار کرد."/>
  </head>
  <body>
    <article>
      <h1>حجت الاسلام ذاکر، با خانواده شهید مدافع امنیت دیدار کرد</h1>
      <address>
        <time datetime="2019-11-24T10:52:57+00:00">24 Nov 2019, 10:52</time>
      </address>
      <p>به گزارش <a href="https://www.mehrnews.com/">خبرگزاری مهر</a>، معاونت فرهنگی و اجتماعی مرکز رسیدگی به امور مساجد با هدف بهره‌مندی از فیوضات معنوی و نظرات مبارک خانواده های معظم شهدای مسجدی و تجلیل از صبر،‌ استقامت و پایداری آنها و همچنین ترویج فرهنگ تکریم از ولی نعمتان انقلاب، حضور در بیت معظم شهدای مسجدی را در اولویت برنامه‌های خود قرار داده است.</p>
      <p>در ششمین برنامه، حجت‌الاسلام ذاکر، معاون فرهنگی و اجتماعی مرکز رسیدگی به امور مساجد با خانواده سرافراز  شهید مدافع حریم امینت شهرستان شهریار، شهید مرتضی ابراهیمی، دیدار و از ایشان تجلیل کرد. در این دیدار حجت الاسلام موحد مدیر ناحیه شهید مدرس، حجت الاسلام طاهری سرپرست ناحیه شهید شاه آبادی، حجت الاسلام عبدی معاون ناحیه شهید اشرفی اصفهانی مرکز رسیدگی به امور مساجد نیز حضور داشتند.</p>
      <p>
        <b>از جوانی ولایت مدار بود</b>
      </p>
      <p>در این دیدار پدر بزرگوار شهید مرتضی ابراهیمی، با بیان اینکه این شهید بزرگوار مداح اهل بیت (ع) بود، گفت: از همان جوانی و قبل از اینکه وارد سپاه شود، هرهفته در منزلمان روضه برپا می کرد.</p>
      <p>وی افزود: مرتضی از عنفوان جوانی اش ولایت مدار و عاشق شهادت بود و همیشه بیان می‌کرد که؛ عزیزترین دارایی ام که همان جوانی ام است را برای رهبرم فدا می کنم.</p>
      <p>
        <b>صفوف خود را از صف مزدوران جدا کنید</b>
      </p>
      <p>پدر شهید ابراهیمی خطاب به مردم ایران گفت:  خود را مدیون مردم عزیز ایران می دانم و متواضعانه درخواست می کنم؛ فریب استکبار و رسانه های بیگانه را نخورند و در چنین جریانات و حوادثی, در اعتراض مدنی که حق مسلم آنهاست، صفوف خود را از مزدوران و استکبار جهانی جدا کرده و سیاهی لشکر اشرار و آشوبگران نشوند.</p>
      <p>وی در ادامه بیان کرد: شهید ابراهیمی نیز همیشه خودش را مدافع حقوق ملت می دانست و شخصی انسان دوست و اجتماعی بود.</p>
      <p>گفتنی است: شهید مرتضی ابراهیمی، شهید مدافع امنیت از اهالی کهنز شهریار است که بعد از فرمایشات مقام معظم رهبری و تنویر افکار عمومی و صیانت از امنیت کشور، وارد میدان شد و در شهریار به طرز ناجوانمردانه ای به شهادت رسید.</p>
    </article>
  </body>
</html>