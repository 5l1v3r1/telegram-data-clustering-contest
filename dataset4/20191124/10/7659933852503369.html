<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2006291/afrikal%C4%B1-g%C3%B6%C3%A7men-denizde-%C3%B6lmek-libya%E2%80%99da-%C3%B6lmekten-daha-iyidir"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-24T10:45:00+00:00"/>
    <meta property="og:title" content="Afrikalı göçmen: Denizde ölmek Libya’da ölmekten daha iyidir"/>
    <meta property="og:description" content="Akdeniz’de dalgalar arasında savrulan göçmenlerle dolu bir tekneden son anda kurtarılan Afrikalı göçmen İbrahim Osman Abdülaziz, Şarku’l Avsat’a denizde ölmenin Libya’ya dönmekten daha iyi olduğunu anlattı. Abdülaziz’in tanıklığı göçmenleri Avrupa’ya"/>
  </head>
  <body>
    <article>
      <h1>Afrikalı göçmen: Denizde ölmek Libya’da ölmekten daha iyidir</h1>
      <address>
        <time datetime="2019-11-24T10:45:00+00:00">24 Nov 2019, 10:45</time>
      </address>
      <p>Akdeniz’de dalgalar arasında savrulan göçmenlerle dolu bir tekneden son anda kurtarılan Afrikalı göçmen İbrahim Osman Abdülaziz, Şarku’l Avsat’a denizde ölmenin Libya’ya dönmekten daha iyi olduğunu anlattı.<br/><br/>Abdülaziz’in tanıklığı göçmenleri Avrupa’ya yönlendiren çaresizliği gözler önüne seriyor.<br/><br/>Togo uyruklu İbrahim Osman Abdulaziz, Nijeryalı eşi Fathia Olabi, 5 yaşındaki çocukları ve aralarında 37 göçmenin de bulunduğu 40 kişi, çarşamba gecesi İspanya’da görev yapan The Open Arms adlı kurtarma gemisi tarafından kurtarıldı. Dalgaların savurduğu göçmenlerin çoğu, Libya kıyılarının yaklaşık 50 mil açığında ve takriben 24 saat uzaklıktaki Batı ve Orta Afrika ülkelerinden geliyordu.<br/><br/>Nijeryalı kadın, Nijerya’daki evini terkettikten sonra aile Libya’ya geldi. Burada, Avrupa’ya gitmek için Akdeniz’i geçmelerinin bedeli olan 1300 doları biriktirmek için birçok küçük işte 2 yıl boyunca çalıştılar.<br/><br/>İbrahim Osman Abdulaziz’in karısı şöyle dedi: “Onların yanında çalışıyorsun ancak sana paranı vermiyorlar. Libya’yı terk etmemizin sebebi buydu. Oğlumla birlikte daha fazla bu şekilde yaşayamazdık. Libya’yı terk etmemin sebebi oğlumun güvende olmasını istemem.”<br/><br/>Birleşmiş Milletler (BM) rakamlarına göre, bu yıl binden fazla kişinin, Kuzey Afrika’dan Avrupa’ya gelmeye çalışırken boğulduğu ya da kaybolduğu düşünülüyor.<br/><br/>Abdulaziz denizi geçmenin Libya’dan kaçmaya değen bir risk olduğunu ifade ederek, “Avrupa’ya gelmek istedim. Denizde olmak kolay değildi ancak suda ölmek zorunda kalsaydım bile bu, Libya’ya dönmekten daha iyidir” dedi.<br/><br/>Karısı ise denizde yaşadıklarından dolayı korktuğunu ve Nijerya’da kalmayı dilediğini ifade ederek, “Bu büyük denizi bilmiyordum. İnsanlara ağlayarak geri dönelim diyordum çünkü çok korkmuştum. Yolculuğun böyle olacağını bilmiyordum. Eğer gelmeyi kabul ettiğim şeyin ne olduğunu bilseydim ülkeme geri dönerdim.” dedi.<br/><br/>Görevin başkanı Ricardo Gatti perşembe günü, The Open Arms gemisinin İtalya ya da Malta’daki muhtemel bir Avrupa limanına demir atmaya çalıştığını söyledi. İki ülke de daha önce gemideki göçmenlerin kurtarıldıktan sonra kendi limanlarına indirilmesine izin vermemişti. İtalya hükümeti ile olan anlaşmazlık bu yaz haftalarca sürmüştü ve ancak mahkemenin yetkililere limanı açmalarını ve 100 göçmenin limana indirilmesini emretmesi ile çözülmüştü.</p>
    </article>
  </body>
</html>