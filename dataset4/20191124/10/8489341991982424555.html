<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807057/%D9%85%D8%B1%DA%AF-%D8%AF%D9%84%D8%AE%D8%B1%D8%A7%D8%B4-%D8%AC%D9%88%D8%A7%D9%86-%DB%B1%DB%B9-%D8%B3%D8%A7%D9%84%D9%87-%D8%AF%D8%B1-%D8%A2%D8%AA%D8%B4-%D8%B3%D9%88%D8%B2%DB%8C-%D8%AE%DB%8C%D8%A7%D8%A8%D8%A7%D9%86-%D8%B3%D8%AA%D8%A7%D8%B1%D8%AE%D8%A7%D9%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T10:29:00+00:00"/>
    <meta property="og:title" content="ملکی خبر داد: مرگ دلخراش جوان ۱۹ ساله در آتش سوزی خیابان ستارخان"/>
    <meta property="og:description" content="سخنگوی سازمان آتش‌نشانی شهر تهران از مرگ جوان ۱۹ ساله‌ای درپی آتش گرفتن یک مغازه لاستیک فروشی در خیابان ستارخان خبر داد."/>
  </head>
  <body>
    <article>
      <h1>ملکی خبر داد: مرگ دلخراش جوان ۱۹ ساله در آتش سوزی خیابان ستارخان</h1>
      <h2>سخنگوی سازمان آتش‌نشانی شهر تهران از مرگ جوان ۱۹ ساله‌ای درپی آتش گرفتن یک مغازه لاستیک فروشی در خیابان ستارخان خبر داد.</h2>
      <address>
        <time datetime="2019-11-24T10:29:00+00:00">24 Nov 2019, 10:29</time>
      </address>
      <p>به گزارش گروه اجتماعی خبرگزاری دانشجو، سید جلال ملکی گفت: در ساعت ۳:۲۷ بامداد امروز حادثه حریق در یک واحد صنفی به سامانه ۱۲۵ اطلاع داده شد که درپی آن ستاد فرماندهی، آتش‌نشانان دو ایستگاه را به محل حادثه واقع در ستارخان، خیابان افسر اعزام کرد.<br/><br/>وی با اشاره به حضور عوامل آتش‌نشانی در محل افزود: با حضور آتش‌نشانان در محل که یک مغازه لاستیک فروشی به مساحت حدود ۲۵ متر مربع بود، مشاهده شد که حریق تمام فضای داخلی این مغازه شامل همکف و نیم طبقه بالای آن به مساحت حدود ۹ مترمربع را در برگرفته و تعداد زیادی لاستیک هم که در این مغازه قرار داشت کاملا در آتش سوخته است. همچنین اهالی محل که تا قبل از رسیدن آتش‌نشانان اقدام به بازکردن کرکره مغازه کرده بودند، اعلام کردند که یک نفر داخل مغازه حضور دارد.<br/><br/>ملکی ادامه داد: در همین راستا آتش‌نشانان با تقسیم شدن به دو گروه همزمان با اطفای حریق، اقدامات خود برای یافتن فرد محبوس را نیز آغاز کردند که دقایقی بعد با جسم بی‌جان مردی حدودا ۱۹ ساله در نیم‌طبقه مغازه روبه‌روشدند که با تحویل وی به عوامل اورژانس مرگ این فرد تأیید شد.<br/><br/>سخنگوی سازمان آتش‌نشانی و خدمات ایمنی شهرداری تهران با بیان اینکه علت اصلی مرگ باید از سوی پزشکی قانونی اعلام شود، گفت: شواهد حاکی از آن بود که این جوان به دلیل صدمات ناشی از سوختگی و خفگی جان خود را از دست داده است.<br/><br/>وی با اشاره به اقدام آتش نشانان در اطفای حریق نیز اظهارکرد: عوامل آتش‌نشانی دقایقی بعد اقدام به اطفای حریق کرده و پس از ایمن‌سازی، در ساعت ۵:۲۹ محل را به عوامل انتظامی تحویل دادند. همچنین گروهی از کارشناسان آتش نشانی نیز تحقیقات خود برای یافتن چرایی وقوع حریق را آغاز کردند.</p>
    </article>
  </body>
</html>