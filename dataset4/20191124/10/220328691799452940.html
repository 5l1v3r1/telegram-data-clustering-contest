<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/evrodeputat-zove-da-bdem-vnimatelni-ss-srbiya-407499.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T10:11:00+00:00"/>
    <meta property="og:title" content="Евродепутат зове да бъдем внимателни със Сърбия"/>
    <meta property="og:description" content="По думите му сърбите трябва да бъдат много внимателни, когато обвиняват България, защото ключът за тяхното членство в ЕС е България"/>
  </head>
  <body>
    <article>
      <h1>Евродепутат зове да бъдем внимателни със Сърбия</h1>
      <address><time datetime="2019-11-24T10:11:00+00:00">24 Nov 2019, 10:11</time> by <a rel="author">Редактори, кадър БНТ</a></address>
      <p>България трябва да бъде много внимателна с това, което става в Сърбия, каза евродепутатът от ЕНП Александър Йорданов по повод шпионския скандал, в който бе спомената и държавата ни.</p>
      <p>"За мен е очевидно, че това е част от една стратегия по-скоро на Русия за дестабилизация на региона на Балканите и на Западните Балкани като цяло. Тя има своите основания според Кремъл в смисъл, че руската политика е ясно ориентирана против приемането на нови страни-членки на НАТО от този регион и против членството на страните от този регион в Европейския съюз. Оттам нататък ние ще бъдем свидетели, включително и в следващите години, на най-различни операции - и на разузнавателните служби, и на политиците, които ще целят да създават конфликти между нашите страни и между гражданите дори", каза Йорданов.</p>
      <p>Евродепутатът каза, че държавата ни с повишено внимание трябва да следи ситуацията.</p>
      <p>"Тук имаме опит неща, които вършат вътре в Сърбия руските специални служби заедно с руските политици да се прехвърлят като негатив на България, да бъде обвинена България. Ние трябва да бъдем много внимателни и с голяма тревога да следим това, което става в Сърбия, защото на официално равнище там понякога има едно желание за членство в Европейския съюз, но същевременно става дума за една крайно националистическа политика, която е агресивна. Под покривалото на тезата за неутралитет практически тук се създава една втора руска държава на Балканите. Последният факт беше очевиден именно с провеждането на военни учения на 100 км от българската граница, в Ниш", обясни евродепутатът.</p>
      <p>По думите му сърбите трябва да бъдат много внимателни, когато обвиняват България, защото ключът за тяхното членство в ЕС е България.</p>
    </article>
  </body>
</html>