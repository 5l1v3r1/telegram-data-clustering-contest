<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/uzun-sure-intiharlarini-konustugumuz-aselsanda-simdi-de-tarikat-orgutlenmesi-24111951.html"/>
    <meta property="og:site_name" content="OdaTV"/>
    <meta property="article:published_time" content="2019-11-24T10:49:00+00:00"/>
    <meta property="og:title" content="Uzun süre intiharlarını konuştuğumuz ASELSAN'da şimdi de tarikat örgütlenmesi"/>
    <meta property="og:description" content="ASELSAN ve TAI’ye atanan yöneticilerin Hayra Davet Vakfı’ndan olduğunu söyleyen CHP’li Aygun, 100’ü aşkın mühendisin “Türkiye’den adeta kaçar gibi” transfer olduğunu belirtti."/>
  </head>
  <body>
    <article>
      <h1>Uzun süre intiharlarını konuştuğumuz ASELSAN'da şimdi de tarikat örgütlenmesi</h1>
      <h2>ASELSAN ve TAI’ye atanan yöneticilerin Hayra Davet Vakfı’ndan olduğunu söyleyen CHP’li Aygun, 100’ü aşkın mühendisin “Türkiye’den adeta kaçar gibi” transfer olduğunu belirtti.</h2>
      <address>
        <time datetime="2019-11-24T10:49:00+00:00">24 Nov 2019, 10:49</time>
      </address>
      <p>CHP Tekirdağ Milletvekili İlhami Özcan Aygun, stratejik kurumların “vakıf” adı altında örgütlenen yapılar ve tarikatlara teslim edildiğini söyledi. Aygun, “ASELSAN, TAI gibi kritik kurumlarımızda kadrolaşma başlamıştır. Bu kadrolaşmada Hayra Davet Vakfı kilit rol oynamaktadır” dedi.</p>
      <p>CHP’li Aygun, TBMM Plan ve Bütçe Komisyonu tutanaklarına da geçen değerlendirmelerinde savunma sanayisine ilişkin kaygılarını dile getirdi. Aygun, “Atatürk’ün ‘Türkiye Cumhuriyeti, şeyhler, dervişler, müritler, mensuplar memleketi olamaz. En doğru, en hakiki tarikat medeniyet tarikatıdır.’ sözlerine savaş açılarak Türkiye’nin en stratejik kurumları ‘vakıf’ adı altında örgütlenen yapılara ve tarikatlara teslim edilmektedir” dedi.</p>
      <p>Cumhuriyet’ten Mustafa Çakır’ın haberine göre; Aygun, Hayra Davet Vakfı’nın, 15 Temmuz 2016 FETÖ darbesinden bir yıl önce, 7 Temmuz 2015’te İstanbul’da kurulduğunu, kuruluş senedi ilanının 10 Eylül 2015 tarihli Resmi Gazete’de yayımlandığına dikkat çekerek, tutanaklara da geçen şu değerlendirmeyi yaptı: </p>
      <p>“Vakfın sitesinde vakfın manevi ismi olarak ‘Molla Muhammed Emin Er’ gösterilmektedir. Molla Muhammed Emin Er, Nakşibendi tarikatının son temsilcilerinden gösterilmektedir. Saidi Nursi kendisini ‘manevi öğrencisi’ olarak ifade etmiştir. Savunma sanayisinde ASELSAN, Türk Havacılık ve Uzay Sanayii (TAI) gibi kritik kurumlarımızda maalesef kadrolaşma başlamıştır. Üzgünüm ki bu kadrolaşmada Hayra Davet Vakfı kilit rol oynamaktadır. ASELSAN Yönetim Kurulu Başkanı Prof. Dr. Haluk Görgün, Savunma Sanayii Başkanı Prof. Dr. İsmail Demir, Savunma Sanayii Başkan Yardımcısı Dr. Celal Sami Tüfekçi, İbn Haldun Üniversitesi Rektörü Prof. Dr. Recep Şentürk, TAI Uzay Sistemleri Genel Müdür Yardımcısı Dr. Selma Nas, TAI Pazarlama ve İletişim Başkanı Serdar Demir, vakfın kurucu isimleri arasında yer almaktadır. Bu isimlerin hep Hayra Davet Vakfı’ndan gelmesi tesadüf müdür? Neden yöneticiler hep bu vakıftan tercih edilmiştir?”</p>
      <p>
        <b>UZMANLARI KAÇIRDILAR</b>
      </p>
      <p>Aygun, bütün isimlerin Hayra Davet Vakfı’nın sayfasında olduğunu, kurucu isimlerin de yer aldığını söyledi. ASELSAN, TAI ve TÜBİTAK SAGE’deki yapılanmadan bunalan çoğu çip uzmanı 100’ü aşkın mühendisin “Türkiye’den adeta kaçar gibi” Hollanda’daki ASML firmasına transfer olduklarına işaret eden Aygun, “Bu büyük beyin göçünün ardından geride kalan ekip de adım adım tasfiye edilmektedir. Nitekim ASELSAN’da yıllardır çalışan ve insansız hava araçları gibi birimlerin başında olduğu 20’yi aşkın yöneticinin çıkarılması büyük bir tehlikedir” dedi.</p>
      <p>
        <b>Odatv.com</b>
      </p>
      <figure>
        <a href="https://odatv.com/uzaya-bir-an-once-ulasmaya-calisan-erdogan-once-tubitak-uzaya-baksin--21051943.html">
          <img src="https://odatv.com/images2/2019_11/2019_11_24/uzaya-bir-an-once-ulasmaya-calisan-erdogan-once-tubitak-uzaya-baksin--21051943_m2.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>38,428 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/bodruma-kapanan-aile-hangi-tarikattan--17101930.html"/>
        <a href="https://odatv.com/aselsandaki-fetoculerin-sirri-20121842.html"/>
        <a href="https://odatv.com/aselsan-eridi-24061823.html"/>
        <a href="https://odatv.com/tarikat-0104091200.html"/>
      </related>
    </article>
  </body>
</html>