<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641717/%D8%A2%D8%B1%D8%A7%DB%8C-%D8%A8%DB%8C%D8%B4-%D8%A7%D8%B2-%D9%87%D8%B2%D8%A7%D8%B1-%D8%B4%D8%B9%D8%A8%D9%87-%D8%B1%D8%A7%DB%8C%E2%80%8C%DA%AF%DB%8C%D8%B1%DB%8C-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D8%A7%D8%B7%D9%84-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T10:12:00+00:00"/>
    <meta property="og:title" content="آرای بیش از هزار شعبه رای‌گیری در انتخابات افغانستان باطل شد"/>
    <meta property="og:description" content="کمیسیون انتخابات افغانستان از باطل شدن آرای هزار و ۱۷۹ شعبه رای‌گیری در انتخابات ریاست‌جمهوری این کشور خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/641717/%D8%A2%D8%B1%D8%A7%DB%8C-%D8%A8%DB%8C%D8%B4-%D8%A7%D8%B2-%D9%87%D8%B2%D8%A7%D8%B1-%D8%B4%D8%B9%D8%A8%D9%87-%D8%B1%D8%A7%DB%8C%E2%80%8C%DA%AF%DB%8C%D8%B1%DB%8C-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D8%A7%D8%B7%D9%84-%D8%B4%D8%AF">آرای بیش از هزار شعبه رای‌گیری در انتخابات افغانستان باطل شد</a>
      </h1>
      <h2>کمیسیون انتخابات افغانستان از باطل شدن آرای هزار و ۱۷۹ شعبه رای‌گیری در انتخابات ریاست‌جمهوری این کشور خبر داد.</h2>
      <address><time datetime="2019-11-24T10:12:00+00:00">24 Nov 2019, 10:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، کمیسیون انتخابات افغانستان در بیانیه‌ای اعلام کرد: از مجموع دو هزار و چهارصد شعبه رای گیری که به بازشماری و بازرسی ویژه رفته، آرای هزار و یکصد و هفتاد و نه شعبه رای گیری به علت نداشتن مشخصات بیومتریکی فاقد اعتبار شناخته شد.</p>
      <p>این کمیسیون بار دیگر تاکید کرد فقط آرای دارای مشخصات بیومتریکی برای کمیسیون معتبر است.</p>
      <p>کمیسیون انتخابات افغانستان تاکید کرد: اعضای این کمیسیون فقط بر اساس قانون و مصوبات خود عمل می‌کنند و تحت تاثیر هیچ گروه و ستاد انتخاباتی قرار ندارند.</p>
      <p>کمیسیون انتخابات افغانستان چندی قبل با وجود مخالفت برخی ستاد‌های انتخاباتی، روند بازشماری و بازرسی هشت هزار و دویست شعبه رای گیری را آغاز کرد و پس از توقف چهار روزه دوباره به این روند ادامه داد.</p>
      <p>این کمیسیون تاکید کرده تا زمانی که روند بازشماری آرای انتخابات ریاست جمهوری افغانستان پایان نیابد، نتیجه اولیه آن اعلام نخواهد شد.</p>
      <p>بر اساس گزارش کمیسیون انتخابات، روند بازشماری در بیست و چهار استان افغانستان پایان یافته و در سه استان ادامه دارد، اما ستاد‌های انتخاباتی مانع بازشماری آرای انتخابات در هفت استان این کشور شده اند.</p>
      <p>قرار بود نتایج اولیه انتخابات ریاست جمهوری افغانستان ۲۷ مهر اعلام شود، اما تاکنون دو بار به تعویق افتاده است. انتخابات ریاست جمهوری افغانستان ۶ مهر برگزار شد و کمتر از دو میلیون نفر در این انتخابات شرکت کردند.</p>
      <p>تعویق اعلام نتایج انتخابات سبب نگرانی چهره‌های سیاسی و نهاد‌های ناظر شده و آگاهان نسبت به بحرانی شدن انتخابات هشدار داده اند.</p>
    </article>
  </body>
</html>