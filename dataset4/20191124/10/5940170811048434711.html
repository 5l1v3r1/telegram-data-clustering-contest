<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/ael/ael-synaisthimatiko-mats"/>
    <meta property="og:site_name" content="24sports.com.cy"/>
    <meta property="article:published_time" content="2019-11-24T10:19:00+00:00"/>
    <meta property="og:title" content="ΑΕΛ: Συναισθηματικό ματς"/>
    <meta property="og:description" content="Στις νίκες θέλει να επιστρέψει κόντρα στον Ολυμπιακό η ΑΕΛ, καθώς δεν θέλει να χάσει την επαφή που έχει με τις πρώτες θέσεις της βαθμολογίας. Η ήττα της περασμένης αγωνιστικής από την Ομόνοια άφησε λίγο πίσω την ομάδα και θέλει να επανέρθει."/>
  </head>
  <body>
    <article>
      <h1>ΑΕΛ: Συναισθηματικό ματς</h1>
      <h2>Στόχος όμως είναι η νίκη και οι τρεις βαθμοί</h2>
      <address><time datetime="2019-11-24T10:19:00+00:00">24 Nov 2019, 10:19</time> by <a rel="author">Ονησίφορος Σταύρου</a></address>
      <p>Στις νίκες θέλει να επιστρέψει κόντρα στον Ολυμπιακό η ΑΕΛ, καθώς δεν θέλει να χάσει την επαφή που έχει με τις πρώτες θέσεις της βαθμολογίας. Η ήττα της περασμένης αγωνιστικής από την Ομόνοια άφησε λίγο πίσω την ομάδα και θέλει να επανέρθει.</p>
      <p>Αυτή την στιγμή η ομάδα της Λεμεσού βρίσκεται στην έκτη θέση με 14 βαθμούς και αν κερδίσει θα πάει στους 17, όπου βρίσκεται το ΑΠΟΕΛ που είναι στην 3η θέση, αλλά θα έχει απόσταση τεσσάρων βαθμών από την κορυφή.</p>
      <p>Το έργο της ομάδας του Ντούσαν Κέρκεζ δεν είναι εύκολο. Αντίθετα θα λέγαμε, είναι πολύ δύσκολο. Ο Ολυμπιακός του Πάμπου Χριστοδούλου έχει δείξει διαπιστευτήρια και μπορεί να μην έχει μαζέψει αρκετούς βαθμούς, όμως έπαιξε καλό ποδόσφαιρο. </p>
      <p>Το παιχνίδι μπορεί να έχει και συναισθηματικό χαρακτήρα, διότι επιστρέφει στο Τσίρειο για να αντιμετωπίσει την ΑΕΛ ο Πάμπος Χριστοδούλου, αλλά έτσι είναι το ποδόσφαιρο.</p>
      <p>Ο Βόσνιος τεχνικός δεν μπορεί να υπολογίζει στους Γκοντάλ, Τζούνιορ, Αντάμοβιτς, Μεντόγεβιτς, Γκαζαριάν, Πρότσεκ και Ιβάν Κάρλος.</p>
      <p>Με αυτά τα δεδομένα, ο Κέρκεζ αναμένεται να παρατάξει την ομάδα του με σχηματισμό 3-5-2, με τον Βοζίνια κάτω από τα δοκάρια. Η τριάδα στην άμυνα θα αποτελείται από τους Α. Τεσέιρα, Ράσο και Χ. Κυριάκου.</p>
      <p>Αριστερά θα είναι ο Γουϊλερ και δεξιά ο Μηνάς Αντωνίου. Στην μεσαία γραμμή αναμένεται να αγωνιστούν οι Ζτραβκόφσκι, Αγκάνοβιτς και Γερολέμου. Στην επίθεση τις δύο θέσεις διεκδικούν οι Μάε, Αβραάμ, Χουράδο και Τόρες.</p>
    </article>
  </body>
</html>