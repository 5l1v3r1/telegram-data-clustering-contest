<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301567/%D8%B1%D9%88%D9%86%D8%AF-%D8%AF%D9%84%D8%A7%D8%B1%D8%B2%D8%AF%D8%A7%DB%8C%DB%8C-%D8%A8%D9%87-%DA%86%DB%8C%D9%86-%D9%88-%DA%98%D8%A7%D9%BE%D9%86-%D8%B1%D8%B3%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:12:58+00:00"/>
    <meta property="og:title" content="روند دلارزدایی به چین و ژاپن رسید"/>
    <meta property="og:description" content="ژاپن و چین به طرز محسوسی میزان اوراق قرضه دلاری در اختیار خود را کاهش داده‌اند."/>
  </head>
  <body>
    <article>
      <h1>روند دلارزدایی به چین و ژاپن رسید</h1>
      <address><time datetime="2019-11-24T10:12:58+00:00">24 Nov 2019, 10:12</time> by <a rel="author">متین کاکوئی</a></address>
      <p>ژاپن و چین به طرز محسوسی میزان اوراق قرضه دلاری در اختیار خود را کاهش داده‌اند.</p>
      <p>به گزارش ایسنا به نقل از اسپوتنیک، چین و ژاپن به عنوان بزرگ ترین دارندگان اوراق قرضه وزارت خزانه داری آمریکا در ماه های اخیر به روند کاهش وابستگی خود به دلار شدت بخشیده اند و آن طور که داده های منتشرشده توسط این وزارت خانه نشان می دهد، از ماه اوت روند خرید اوراق قرضه دلاری توسط ژاپن معکوس شده است. چین نیز به عنوان دومین دارنده بزرگ این اوراق در جهان تنها در ماه سپتامبر ۲۸.۹ میلیارد دلار از اوراق در اختیار خود را واگذار کرده و حجم اوراق در اختیار خود را به یک تریلیون و ۱۷۴ میلیارد دلار کاهش داده است.</p>
      <p>از زمان تشدید اختلافات تجاری بین واشنگتن و پکن که به موج گسترده ای از اعمال تعرفه های متقابل وارداتی دامن زد، چین در حال کاهش وابستگی اقتصاد خود به اوراق دلاری بوده است. علاوه بر جنگ تجاری، مساله کاهش نرخ بهره توسط بانک مرکزی آمریکا منجر به کاهش سودآوری این اوراق و کاهش تمایل مالکان آن ها برای نگه داشتن این اوراق شده است. فدرال رزرو امسال سه مرتبه نرخ بهره را کاهش داده و در حال حاضر نرخ بهره به ۱.۵ تا ۱.۷۵ درصد رسیده است.</p>
      <p>هر چند هنوز دلار بیشترین سهم را از ترکیب ذخایر ارزی چین دارد، سرعت تنوع بخشی به ذخایر ارزی چین در ماه‌های اخیر شتاب گرفته است و اکنون تخمین زده می‌شود دلار تنها ۵۹ درصد از کل ذخایر ارزی چین را شامل شود. یورو، ین و پوند نیز دیگر ارزهایی هستند که بالاترین سهم را در سبد ذخایر ارزی چین دارند.</p>
      <p>چین و ژاپن تنها کشورهایی نیستند که به دلارزدایی از سبد دارایی خود شدت بخشیده اند: روسیه در طول دو سال اخیر تقریبا تمام این اوراق را به فروش رسانده است به گونه‌ای که اکنون این کشور تنها ۹۲ میلیارد دلار اوراق قرضه وزارت خزانه داری در اختیار دارد. از طرف دیگر اما سهم طلا و سایر ارزهای خارجی نظیر یورو و یوان در سبد دارایی روسیه طی ماه های اخیر به طرز قابل توجهی تقویت شده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082919138/%DA%86%DB%8C%D9%86-%D8%A8%D9%87-%D8%AF%D9%86%D8%A8%D8%A7%D9%84-%DA%A9%D8%A7%D9%87%D8%B4-%D9%88%D8%A7%D8%A8%D8%B3%D8%AA%DA%AF%DB%8C-%D8%AE%D9%88%D8%AF-%D8%A8%D9%87-%D8%AF%D9%84%D8%A7%D8%B1"/>
        <a href="https://www.isna.ir/news/98081911842/%D8%B0%D8%AE%D8%A7%DB%8C%D8%B1-%D8%A7%D8%B1%D8%B2%DB%8C-%DA%86%DB%8C%D9%86-%D8%A7%D8%B2-%DB%B3-%DB%B1-%D8%AA%D8%B1%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%DA%AF%D8%B0%D8%B4%D8%AA"/>
      </related>
    </article>
  </body>
</html>