<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012980/%D8%A7%D9%81%D8%B2%D8%A7%DB%8C%D8%B4-%D9%85%D8%A3%D9%85%D9%88%D8%B1%DB%8C%D8%AA-%D9%87%D8%A7%DB%8C-%D8%B3%D9%BE%D8%A7%D9%87-%D8%AF%D8%B1-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D9%85%D9%81%D8%B3%D8%AF%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%A8%D8%A7%DB%8C%D8%AF-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T10:04:59+00:00"/>
    <meta property="og:title" content="افزایش مأموریت‌های سپاه در برخورد با مفسدان اقتصادی/ باید اینترنت و سیستم عامل بومی داشته باشیم"/>
    <meta property="og:description" content="جانشین فرمانده کل سپاه گفت:آمریکایی‌ها از اینکه اینترنت را قطع کردیم، وحشت کردند؛ چون اشرار با استفاده از اینترنت و سیستم عامل آن‌ها، فعالیت‌های خود را سازماندهی می‌کردند."/>
  </head>
  <body>
    <article>
      <h1>افزایش مأموریت‌های سپاه در برخورد با مفسدان اقتصادی/ باید اینترنت و سیستم عامل بومی داشته باشیم</h1>
      <h2>سردار فدوی:</h2>
      <address>
        <time datetime="2019-11-24T10:04:59+00:00">24 Nov 2019, 10:04</time>
      </address>
      <p>
        <i>جانشین فرمانده کل سپاه گفت:آمریکایی‌ها از اینکه اینترنت را قطع کردیم، وحشت کردند؛ چون اشرار با استفاده از اینترنت و سیستم عامل آن‌ها، فعالیت‌های خود را سازماندهی می‌کردند.</i>
      </p>
      <p><b>به گزارش مشرق،</b> سردار دریادار «علی فدوی» جانشین فرمانده کل سپاه صبح امروز در نشست خبری که در حاشیه اجتماع بانوان بسیجی در سالن وزارت کشور برگزار شد، در پاسخ به سوال دفاع‌پرس مبنی بر مأموریت جدید سپاه در زمینه دستگیری مفسدان اقتصادی اظهار داشت: سپاه به عنوان ضابط قوه قضاییه در برخورد با مفسدان اقتصادی عمل می‌کند و این در حالی است که اطلاعات سپاه در اواخر سال گذشته و اوایل امسال ساختار و سازمان خود را تغییر داد و این باعث شد تا توانمندی آن افزایش یابد؛ البته در کنار این موضوع، مأموریت‌هایی هم از سوی فرمانده معظم کل قوا به این سازمان ابلاغ شده و به همین خاطر میزان فعالیت‌های سپاه در این زمینه‌ها افزایش یافته است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012967/%D8%AA%D9%88%D8%B7%D8%A6%D9%87-%D8%AE%DB%8C%D9%84%DB%8C-%D8%A8%D8%B2%D8%B1%DA%AF-%D8%A7%D8%AE%DB%8C%D8%B1-%D8%AF%D8%B1-%DB%B4%DB%B8-%D8%B3%D8%A7%D8%B9%D8%AA-%D8%AC%D9%85%D8%B9-%D8%B4%D8%AF-%D8%B3%D9%BE%D8%A7%D9%87-%D9%88-%D8%A8%D8%B3%DB%8C%D8%AC-%D9%BE%D8%A7%DB%8C-%D9%87%D8%B1-%DA%A9%D8%A7%D8%B1%DB%8C">سپاه و بسیج پای هر کاری رفتند موفق بوده‌اند</a>
      </blockquote>
      <p>وی در ادامه درباره اغتشاشات هفته گذشته نیز بیان کرد: در اغتشاشات هفته گذشته هرچند آمریکایی‌ها و اروپایی‌ها در آن دخیل بودند، اما با وجود این، توانستیم ظرف مدت ۴۸ ساعت تلاش‌های اشرار را با شکست مواجه کنیم.</p>
      <p>سردار فدوی ادامه داد: نقش‌آفرینی اروپایی‌ها و آمریکایی‌ها در اغتشاشات اخیر، ادعای ما نیست، بلکه خود آن‌ها به این موضوع معترف هستند.</p>
      <p>وی همچنین اظهار داشت: طبق بررسی‌هایی که انجام دادیم، می‌دانیم که بیشترین حجم اطلاعات مرتبط با توطئه اخیر، در شبکه‌های اجتماعی از کدام نقطه جغرافیایی بوده و همچنین می‌دانیم که کدام همسایگان علی‌رغم مسلمان بودن، از اغتشاشگران پشتیبانی می‌کردند.</p>
      <p>جانشین فرمانده کل سپاه تصریح کرد: آمریکایی‌ها از اینکه اینترنت را قطع کردیم، وحشت کردند؛ چون اشرار با استفاده از اینترنت و سیستم عامل آن‌ها، فعالیت‌های خود را سازماندهی می‌کردند و این در حالی است که ما می‌بایست تاکنون اینترنت و سیستم عامل بومی می‌داشتیم؛ اما تاکنون در این زمینه کوتاهی کرده‌یم.</p>
      <p>منبع: دفاع پرس</p>
    </article>
  </body>
</html>