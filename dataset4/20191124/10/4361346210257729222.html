<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/halaadas-nelkul-is-faljuk-a-pulykat-ime-egy-klassz-menu-az-amerikai-nemzeti-unnepnapra/187165"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-24T10:00:00+00:00"/>
    <meta property="og:title" content="Hálaadás nélkül is faljuk a pulykát! - Íme egy klassz menü az amerikai nemzeti ünnepnapra"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Hálaadás nélkül is faljuk a pulykát! - Íme egy klassz menü az amerikai nemzeti ünnepnapra</mark>
      </h1>
      <address><time datetime="2019-11-24T10:00:00+00:00">24 Nov 2019, 10:00</time> by <a rel="author">Bors</a></address>
      <p>
        <b>A világszerte egyre elterjedtebb amerikai nemzeti ünnep ugyan itthon még nem annyira népszerű, de ha belegondolunk, mindig van miért hálát adni, és pulykát enni jó. Kössük hát össze az újbor ünnepét és a libalakomákat az ádventtel és egy finom családi ebéddel. </b>
        <b>A világszerte egyre elterjedtebb amerikai nemzeti ünnep ugyan itthon még nem annyira népszerű, de ha belegondolunk, mindig van miért hálát adni, és pulykát enni jó. Kössük hát össze az újbor ünnepét és a libalakomákat az ádventtel és egy finom családi ebéddel.</b>
      </p>
      <h3>LEVES</h3>
      <h3>Kukoricaleves grillezett bébikukoricával</h3>
      <figure>
        <img src="http://media.borsonline.hu/cikk/20/192779/gallery-picture/645w/2031932_kukoricaleves-grillezett-bebikukoricaval-shutterstock-7143668471.jpg"/>
        <figcaption>© shutterstock</figcaption>
      </figure>
      <p>
        <b>Elkészítési idő: 20 perc</b>
      </p>
      <p>
        <b>Hozzávalók (4 adag)<br/>40 dkg morzsolt csemegekukorica<br/>1 kápiapaprika<br/>1 közepes fej hagyma<br/>1 ek olaj<br/>só, őrölt bors<br/>1 csapott kk csilipor<br/>friss zöld csilipaprika a tálaláshoz<br/>1,5 l víz<br/>2 dl tejszín</b>
      </p>
      <p><b>Elkészítés: </b>A zsiradékon üvegesre pároljuk a hagymát és a kimagozott, kockákra vágott kápiapaprikát. Enyhén megsózzuk, hozzáadjuk a kukoricát, és felengedjük vízzel. Takaréklángon puhára főzzük, majd a tűzről levéve botmixerrel darabosra turmixoljuk.</p>
      <p>Beleöntjük a tejszínt, az őrölt csilit és a borsot, és ezekkel újra felforraljuk. A tányéron vékony szeletekre vágott zöld csilivel díszítjük.<br/><br/><b>TIPP: </b>A tálalásnál kínáljunk hozzá grillezett bébikukoricát.</p>
      <h3>FŐÉTEL</h3>
      <h3>Csavart pulykamell árpagyönggyel töltve</h3>
      <figure>
        <img src="http://media.borsonline.hu/cikk/20/192779/gallery-picture/645w/2031924_kukoricaleves-grillezett-bebikukoricaval-shutterstock-7143668471.jpg"/>
        <figcaption>© shutterstock</figcaption>
      </figure>
      <p>Elkészítési idő: 70 perc</p>
      <p>
        <b>Hozzávalók (6 adag)<br/>70 dkg pulykamell<br/>50 dkg árpagyöngy<br/>6 ek olaj<br/>1 dl fehérbor<br/>kb. 1 l zöldség alaplé<br/>20 dkg rokfort sajt<br/>20 dkg mascarpone<br/>10 dkg friss bébispenót<br/>1 tk só<br/>1 kk frissen őrölt fekete bors<br/>1 ek libazsír</b>
      </p>
      <p><b>Elkészítés: </b>Az ápragyöngyöt 3 evőkanál olajon aranybarnára pörköljük, majd felengedjük a borral. Hagyjuk, hogy a bor alkoholtartalma elpárologjon, és felöntjük annyi zöldség alaplével, hogy ellepje.</p>
      <p>Takaréklángon, néha kevergetve puhára főzzük (ha még maradt víz rajta, azt hagyjuk elpárologni, vigyázva, nehogy leégjen). Közben a rokfortot összetörjük és kikeverjük a mascarponéval, a spenótot felaprítjuk. A sajtkrémet és a spenótot hozzákeverjük a főtt árpagyöngyhöz.</p>
      <p>A pulykamellet kiterítjük, kiklopfoljuk, és megtöltjük az árpagyönggyel. Feltekerjük, és a két végét és az oldalát hústűvel összetűzzük. Átkenjük a libazsírral, fóliába tekerjük, és 170 fokra előmelegített sütőben 35 percig sütjük, majd a fóliát levéve 10 perc alatt átpirítjuk a tetejét. Lefedve 30 percet pihentetjük tálalás előtt, hogy szépen tudjuk szeletelni.</p>
      <h3>KÖRET</h3>
      <h3>Édesburgonyapüré</h3>
      <figure>
        <img src="http://media.borsonline.hu/cikk/20/192779/gallery-picture/645w/2031926_kukoricaleves-grillezett-bebikukoricaval-shutterstock-7143668471.jpg"/>
        <figcaption>© shutterstock</figcaption>
      </figure>
      <p>
        <b>Elkészítési idő: 50 perc<br/>Hozzávalók (4 adag)<br/>2 db nagyobb méretű, savanykás alma <br/>4 db nagy méretű édesburgonya (batáta) <br/>5 dkg olvasztott vaj<br/>1,5 dl tejszín<br/>só, frissen őrül rózsabors<br/>½ kávéskanál őrölt szerecsendió<br/>½ kávéskanál csilipor</b>
      </p>
      <p><b>Elkészítés: </b>Az almát és az édesburgonyát megtisztítva, kockákra vágva a sütőben puhára sütjük (vigyázzunk, nehogy megégjen), majd püré állagúra passzírozzuk.</p>
      <p>Kikeverjük a tejszínnel és az olvasztott vajjal, és a fűszerekkel. Melegen tartjuk, és a pulyka mellé tálaljuk.<br/><b>TIPP:</b> Egy kis reszelt narancshéjjal, és néhány evőkanálnyi narancslével még izgalmasabbá tehetjük.</p>
      <h3>DESSZERT</h3>
      <h3>Sütőtökös krémpite</h3>
      <figure>
        <img src="http://media.borsonline.hu/cikk/20/192779/gallery-picture/645w/2031928_kukoricaleves-grillezett-bebikukoricaval-shutterstock-7143668471.jpg"/>
        <figcaption>© shutterstock</figcaption>
      </figure>
      <p>
        <b>Elkészítési idő: 1,5 óra</b>
      </p>
      <p>
        <b>Hozzávalók (12 szelet)<br/>25 dkg liszt<br/>9 dkg cukor<br/>1 tojás<br/>15 dkg vaj<br/><br/>Töltelék:<br/>1 kg sütőtök<br/>2 nagy tojás<br/>1 tojássárgája<br/>2,5 dl tejszín<br/>1 mézeskalács fűszerkeverék<br/>7,5 dkg nádcukor<br/>1/2 tk rózsabors</b>
      </p>
      <p><b>Elkészítés: </b>Először a tésztát készítjük el: a vajat elmorzsoljuk a liszttel, majd hozzáadjuk a cukrot és a tojást, és lágy tésztát gyúrunk belőle. Fóliába csomagoljuk, és 20 percre a hűtőbe tesszük.</p>
      <p>Közben elkészítjük a tölteléket, és előmelegítjük a sütőt 170 fokra. A töltelékhez kevés vízben megpároljuk a tököt, majd leszűrve pürésítjük. Egy üstben felverjük a tojásokat, beletesszük az extra tojássárgáját. Egy serpenyőben, lassú tűzön, folyamatosan kevergetve felolvasztjuk a cukrot a tejszínben, belekeverve a fűszereket is.</p>
      <p>Hagyjuk egy kicsit hűlni, majd folyamatos keverés mellett, óvatosan csurgatjuk a tojásokat, vigyázva, nehogy kicsapódjon. Óvatosan, kanalanként adjuk hozzá a sütőtökpürét, és finoman elkeverjük. Elővesszük a tésztát, vékonyra nyújtjuk és egy kivajazott, 23 centiméter átmérőjű piteformába simítjuk.</p>
      <p>Lefedjük egy réteg alufóliával, sütőgyöngyöt vagy egyszerű babot szórunk bele, és 5 percig sütjük. Kiöntjük belőle a babot, kivesszük a fóliát és megtöltjük a sütőtökkrémmel. 35 perc alatt készre sütjük, majd szobahőmérsékletűre hűtve megszórjuk fahéjas porcukorral, a tányéron meglocsolhatjuk juharsziruppal is.</p>
      <p><b>TIPP:</b> A sütőtök jobban megőrzi természetes édességét, ha főzés helyett lassú tűzön, a sütőben sütjük meg.</p>
      <h3>KÍMÉLŐ MEGOLDÁS</h3>
      <h3>Sajtos mártogatós zöld chilivel és kukoricával</h3>
      <figure>
        <img src="http://media.borsonline.hu/cikk/20/192779/gallery-picture/645w/2031930_kukoricaleves-grillezett-bebikukoricaval-shutterstock-7143668471.jpg"/>
        <figcaption>© shutterstock</figcaption>
      </figure>
      <p>
        <b>Hozzávalók (6 adag)<br/>20 dkg csemegekukorica <br/>15 dkg kockára vágott sonka<br/>10 dkg feta sajt elmorzsolva<br/>10 dkg reszelt cheddar sajt<br/>20 dkg tejföl <br/>10 dkg krémsajt<br/>1 db zöld chilipaprika</b>
      </p>
      <p>
        <b>A tálaláshoz:<br/>40 dkg tortilla chips</b>
      </p>
      <p>Elkészítés: A sajtféléket és a tejfölt keverjük össze, majd adjuk hozzá a lecsöpögtetett kukoricakonzervet, a sonkát és az apróra vágott zöld chilipaprikát. Tegyük tűzálló tálba, és 180 fokra előmelegített sütőben 15 perc alatt olvasszuk össze. Forrón, tortilla chipsszel mártogatva fogyasszuk.</p>
      <h3>A NAGYMAMA RECEPTFÜZETÉBŐL</h3>
      <h3>Amerikai kukoricakenyér</h3>
      <figure>
        <img src="http://media.borsonline.hu/cikk/20/192779/gallery-picture/645w/2031922_kukoricaleves-grillezett-bebikukoricaval-shutterstock-7143668471.jpg"/>
        <figcaption>© shutterstock</figcaption>
      </figure>
      <p>
        <b>Hozzávalók (10 szelet)<br/>25 dkg vaj + a forma kikenéséhez<br/>15 dkg konzerv kukorica<br/>10 dkg finom szemcséjű kukoricadara<br/>15 dkg kukoricaliszt<br/>1 csapott tk sütőpor<br/>1 kk szódabikarbóna<br/>2,5 dl tej<br/>1 tojás<br/>1 ek méz<br/>5 dkg reszelt sajt<br/>1 kk só<br/>1 kk bors</b>
      </p>
      <p><b>Elkészítés: </b>A lisztet, a darát és a sütőport a sóval és a borssal összekeverjük. A tojásokat simára keverjük a mézzel, hozzákeverjük a tejet, majd az összekevert száraz hozzávalókat is, végül a reszelt sajtot. A vajat egy serpenyőben aranybarnára pirítjuk, majd beleszórjuk a kukoricát, és kicsit hagyjuk átsülni a szemeket.</p>
      <p>Ha elkészült, elegyítjük az előkészített tésztával, és egy kivajazott sütőformába kanalazzuk. 200 fokra előmelegített sütőben 30 perc alatt megsütjük.</p>
    </article>
  </body>
</html>