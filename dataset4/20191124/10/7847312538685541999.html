<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474413-katarzyna-lubnauer-zrezygnowala-z-funkcji-szefa-nowoczesnej"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T10:51:50+00:00"/>
    <meta property="og:title" content="Katarzyna Lubnauer zrezygnowała z funkcji szefa Nowoczesnej! &quot;Biorę na siebie odpowiedzialność za porażkę w wyborach do Sejmu&quot;"/>
    <meta property="og:description" content="&quot;Jako jedna z liderem Koalicji Obywatelskiej biorę na siebie odpowiedzialność za porażkę w wyborach do Sejmu. Dlatego rezygnuję z funkcji Przewodniczącej. Nowoczesna jest Polsce potrzebna&quot; - mówiła Katarzyna Lubnauer."/>
  </head>
  <body>
    <article>
      <h1>Katarzyna Lubnauer zrezygnowała z funkcji szefa Nowoczesnej! "Biorę na siebie odpowiedzialność za porażkę w wyborach do Sejmu"</h1>
      <address><time datetime="2019-11-24T10:51:50+00:00">24 Nov 2019, 10:51</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Katarzyna Lubnauer zrezygnowała z funkcji przewodniczącej Nowoczesnej. Jako powód takiej decyzji podała wzięcie odpowiedzialności za porażkę Koalicji Obywatelskiej w wyborach sejmowych.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/474300-lubnauer-zlozy-jutro-rezygnacje-z-szefowania-nowoczesnej">Katarzyna Lubnauer złoży rezygnację z przewodniczenia Nowoczesnej? Zastąpi ją Szłapka? Jutrzejsza konwencja wyłoni nowe władze</a></p>
      <blockquote>Jako jedna z liderem Koalicji Obywatelskiej biorę na siebie odpowiedzialność za porażkę w wyborach do Sejmu. Dlatego rezygnuję z funkcji Przewodniczącej. Nowoczesna jest Polsce potrzebna</blockquote>
      <p>— powiedziała Katarzyna Lubnauer na konwencji Nowoczesnej, zorganizowanej na warszawskich Bielanach.</p>
      <figure>
        <iframe data-src="https://twitter.com/LBokszczanin/status/1198552278594150400" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/golaszewskimar/status/1198552498006573058" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Nowoczesna/status/1198552704911577088" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W niedzielę w Warszawie odbywa się konwencja Nowoczesnej. Podczas zjazdu liderka partii mówiła, że zawsze uważała, że politykę powinno uprawiać się na poważnie i tak stara się postępować.</p>
      <blockquote>Dlatego jednak w tym miejscu należy postawić pytanie, czy mam poczucie sukcesu? Czy jestem zadowolona z miejsca, w którym obecnie się znajdujemy? Czy uważam, że powinniśmy poprzestać na osiągniętych celach? Odpowiedź jest krótka – trzy razy „nie”</blockquote>
      <p>— mówiła Lubnauer.</p>
      <blockquote>Prawda jest taka, że udało nam się przetrwać najtrudniejszy czas, że mamy reprezentację w samorządach i w Sejmie (…), ale wybory europejskie i parlamentarne przegraliśmy i jako partia i jako koalicja. Jako jedna z liderek Koalicji Obywatelskiej biorę na siebie odpowiedzialność za wynik wyborczy i składam dzisiaj rezygnację z funkcji przewodniczącej Nowoczesnej</blockquote>
      <p>— poinformowała.</p>
      <p>Była już przewodnicząca Nowoczesnej pełny tekst swojej zamieściła na swoim Facebooku.</p>
      <figure>
        <iframe data-src="https://twitter.com/KLubnauer/status/1198556632009052162" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Lubnauer podkreśliła, że rezygnuje w poczuciu, że jako przewodnicząca na trudne czasy zrobiła wszystko, co w jej mocy, aby partia przetrwała kryzys.</p>
      <p>Po rezygnacji Lubnauer, za zamkniętymi drzwiami, delegaci dokonali wyboru nowego przewodniczącego partii. Został nim Adam Szłapka.</p>
      <figure>
        <iframe data-src="https://twitter.com/Nowoczesna/status/1198601074472574976" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>CZYTAJ TAKŻE: <a href="https://wpolityce.pl/polityka/474440-adam-szlapka-nowym-przewodniczacym-nowoczesnej">Adam Szłapka nowym przewodniczącym Nowoczesnej. O fotel lidera partii ubiegał się także Krzysztof Mieszkowski. WIDEO</a></p>
      <p>Lubnauer jest doktorem matematyki, wykładowcą i naukowcem. W 2015 r. została wybrana do Sejmu z pierwszego miejsca na liście w okręgu łódzkim. Od 2016 r. pełniła funkcję wiceprzewodniczącej Nowoczesnej aż do listopada 2017 r., kiedy objęła kierownictwo partii. Od kwietnia 2017 r. do stycznia 2018 r. była przewodniczącą klubu Nowoczesnej. W 2019 r. uzyskała reelekcję startując z drugiego miejsca warszawskiej listy Koalicji Obywatelskiej; zdobyła 28 205 głosów.</p>
      <p>Jako była szefowa Nowoczesnej zawsze będę pomagać i służyć radą, jeżeli tylko nowy przewodniczący będzie sobie tego życzył - mówiła w niedzielę Katarzyna Lubnauer. Była liderka Nowoczesnej nie chciała zdradzić, na którego z dwóch kandydatów zagłosuje – Adama Szłapkę, czy Krzysztofa Mieszkowskiego.</p>
      <p>Lubnauer powiedziała dziennikarzom, że decyzję o rezygnacji podjęła już 14 października.</p>
      <blockquote>Przed 14 października przygotowałam sobie rozpiskę, co w zależności od wyniku wyborczego mam zamiar zrobić. Jak 14 października poznaliśmy w pełni ten wynik, podjęłam taką decyzję</blockquote>
      <p>— mówiła.</p>
      <blockquote>Jeżeli przejmuje się partię, która ma kłopoty finansowe, których nie miała w 2015 r., ale również ma przeciwko sobie byłego przewodniczącego, który wychodzi z założenia, że „po mnie choćby potop”, to bardzo trudno to pociągnąć w sposób rozwojowy</blockquote>
      <p>— podkreśliła Lubnauer, wskazując, że Nowoczesna wprowadziła do Sejmu więcej posłów niż Lewica Razem, Zieloni, czy Inicjatywa Polska.</p>
      <p>Była już szefowa Nowoczesnej mówiła, że wyobraża sobie, że partia będzie solidarnie współpracować w Koalicji Obywatelskiej, a jednocześnie będzie zachowywać swoją samodzielność.</p>
      <p>Lubnauer zadeklarowała też, że zawsze będzie pomagać i służyć radą, jeżeli tylko nowy przewodniczący, ktokolwiek nim będzie, będzie sobie tego życzył. Ponadto, była szefowa Nowoczesnej zapowiedziała, że chce teraz skupić się na pracy w prezydium klubu Koalicji Obywatelskiej.</p>
      <blockquote>Chciałabym też bardzo silnie włączyć się w kampanię wyborczą kandydata na prezydenta. Mam nadzieję, że wspólnym kandydatem KO na prezydenta będzie Małgorzata Kidawa-Błońska</blockquote>
      <p>— dodała.</p>
      <p>Lubnauer nie chciała zdradzić, którego z dwóch zgłoszonych kandydatów na przewodniczącego – Adama Szłapkę czy Krzysztofa Mieszkowskiego – poprze w niedzielnym głosowaniu.</p>
      <blockquote>To jest kolejny przewodniczący na trudne czasy, trzeba rzeczywiście człowieka bardzo twardo chodzącego po ziemi, żeby dalej pociągnąć Nowoczesną</blockquote>
      <p>— dodała.</p>
      <p>Szłapka jest politologiem. W latach 2006–2010 pełnił funkcję radnego i wiceprzewodniczącego rady miejskiej w Kościanie; od 2011 do 2015, w czasie prezydentury Bronisława Komorowskiego, pracował jako ekspert w Kancelarii Prezydenta. W wyborach w 2015 r. Szłapka zdobył mandat poselski startując z pierwszego miejsca na liście w okręgu kaliskim. Od 2015 r. pełni stanowisko sekretarza generalnego Nowoczesnej. W 2019 r. został wybrany do Sejmu z trzeciego miejsca listy Koalicji Obywatelskiej w Poznaniu; zdobył 51 951 głosów.</p>
      <p>as/Twitter/PAP</p>
    </article>
  </body>
</html>