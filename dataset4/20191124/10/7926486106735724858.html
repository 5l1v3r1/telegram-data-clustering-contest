<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013005/%D8%B3%D8%B1%D8%AF%D8%A7%D8%B1-%D9%81%D8%AF%D9%88%DB%8C-%D9%85%D8%A7%D9%85%D9%88%D8%B1%DB%8C%D8%AA-%D9%87%D8%A7%DB%8C-%D8%A7%D8%B7%D9%84%D8%A7%D8%B9%D8%A7%D8%AA-%D8%B3%D9%BE%D8%A7%D9%87-%D8%A7%D9%81%D8%B2%D8%A7%DB%8C%D8%B4-%D9%BE%DB%8C%D8%AF%D8%A7-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T10:28:44+00:00"/>
    <meta property="og:title" content="سردار فدوی: ماموریت های اطلاعات سپاه افزایش پیدا کرده است"/>
    <meta property="og:description" content="سردار فدوی با بیان اینکه اطلاعات سپاه ساختار و سازمان و بنیه متفاوتی برای اجرای ماموریت‌های ابلاغی فرمانده معظم کل قوا پیداکرده است، گفت: طبیعی است که ماموریت‌های این سازمان نیز افزایش پیدا کرده است."/>
  </head>
  <body>
    <article>
      <h1>سردار فدوی: ماموریت های اطلاعات سپاه افزایش پیدا کرده است</h1>
      <address>
        <time datetime="2019-11-24T10:28:44+00:00">24 Nov 2019, 10:28</time>
      </address>
      <p>
        <i>سردار فدوی با بیان اینکه اطلاعات سپاه ساختار و سازمان و بنیه متفاوتی برای اجرای ماموریت‌های ابلاغی فرمانده معظم کل قوا پیداکرده است، گفت: طبیعی است که ماموریت‌های این سازمان نیز افزایش پیدا کرده است.</i>
      </p>
      <p><b>به گزارش مشرق،</b> سردار علی فدوی جانشین فرمانده کل سپاه پاسداران انقلاب اسلامی ظهر امروز (یک‌شنبه) در نشست پرسش و پاسخ در حاشیه اجتماع دختران بسیجی در تالار بزرگ وزارت کشور، با بیان اینکه خباثت‌های 40 ساله آمریکا علیه انقلاب اسلامی همواره شکست خورده است، اظهار داشت: در حوادث اخیر هم خباثت و شیطنت آمریکایی‌ها و دنباله‌روهای آنان مشخص است و خودشان هم این موضوع را اعلام کرده‌اند. پیام ما همان پیام ۴۰ سال پیش است با این تفاوت که ما هر روز که جلو می‌رویم قوی‌تر می‌شویم.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012967/%D8%AA%D9%88%D8%B7%D8%A6%D9%87-%D8%AE%DB%8C%D9%84%DB%8C-%D8%A8%D8%B2%D8%B1%DA%AF-%D8%A7%D8%AE%DB%8C%D8%B1-%D8%AF%D8%B1-%DB%B4%DB%B8-%D8%B3%D8%A7%D8%B9%D8%AA-%D8%AC%D9%85%D8%B9-%D8%B4%D8%AF-%D8%B3%D9%BE%D8%A7%D9%87-%D9%88-%D8%A8%D8%B3%DB%8C%D8%AC-%D9%BE%D8%A7%DB%8C-%D9%87%D8%B1-%DA%A9%D8%A7%D8%B1%DB%8C">توطئه خیلی بزرگ اخیر در ۴۸ ساعت جمع شد / سپاه و بسیج پای هر کاری رفتند موفق بوده‌اند</a>
      </blockquote>
      <p>وی با بیان اینکه ما هر روز باید استطاعت و قوای خود را افزایش دهیم، افزود: با اطمینان می‌گویم که ما یک ۲۴ ساعت را هم از دست نداده‌ایم و نمی‌دهیم.</p>
      <p>سردار فدوی ادامه داد: ما خباثت و شرارتی را که آمریکایی‌ها، فرانسوی‌ها، انگلیسی‌ها، آلمانی‌ها و عربستانی‌ها در آن دخیل بودند، ۴۸ ساعته به سرانجام قطعی رساندیم و آنها را شکست دادیم؛ ولی فرانسوی‌ها ۱۱ ماه است نتوانسته‌اند اعتراضات داخلی خودشان را که هیچ اثری از شرارت و آشوبگری در آنها نیست، کنترل کنند.</p>
      <p>جانشین فرمانده کل سپاه با تاکید بر اینکه امروز خود دشمنان مدعی هستند که در آشوب‌های اخیر دخیل بودند، تاکید کرد: ما ادله کاملی داریم که بیشترین حجم شبکه‌های اجتماعی که می‌توانند درباره یک موضوعی کار کنند، از کدام نقطه جغرافیایی عمل کرده است؛ می‌توانیم این را ثابت کنیم و حتما هم ارائه خواهیم کرد.</p>
      <p>وی با بیان اینکه در جریان آشوب‌های اخیر، برخی همسایگان برخلاف روال همسایگی و بر خلاف رویه مسلمانی خباثت‌هایی را انجام دادند، تصریح کرد: ما به همسایگان‌مان توصیه می‌کنیم که توبه کنند و از شرارت‌های خود دست بردارند.</p>
      <p>سردار فدوی گفت: آمریکایی‌ها، فرانسوی‌ها و انگلیسی‌ها اصلاح پذیر نیستند و حتما خباثت خود را مثل ۴۰ سال گذشته ادامه می‌دهند، اما ما هم مثل همیشه آنها را شکست می‌دهیم.</p>
      <p>جانشین فرمانده کل سپاه با بیان اینکه در جریان آشوب‌های اخیر، پاسخ‌های ما به دشمنان متناسب با اقداماتی است که از سوی آنها صورت گرفته است، گفت: ما اگر بخواهیم از  توانمندی‌های مختلفی که در انقلاب اسلامی وجود دارد استفاده کنیم، می‌توانیم در ریزترین مطالب همه کشورها وارد شویم اما ما این کار را نمی‌کنیم چون اسلام اجازه نمی‌دهد.</p>
      <p>وی با بیان اینکه در لحظات اول روز شنبه، مردم اعتراض خود را انجام دادند و این اعتراض قطعا حق مردم بود، گفت: حتما مردم عادی اعتراض‌هایی داشتند و این اعتراض‌ها بدیهی بود اما ما می‌گوییم که دشمنان هم مثل مردم ما از ساعت ۱ دقیقه بامداد روز جمعه از افزایش قیمت بنزین مطلع شدند.</p>
      <p>سردار فدوی ادامه داد: اعتراض‌ها اگر به صورت طبیعی ادامه پیدا می‌کرد حتما شرایط بهتری برای پیگیری آن وجود داشت ولی یک مشت از اشرار به میدان آمدند و علیه مردم اقدام کردند و اعتراضات را به انحراف کشاندند.</p>
      <p>جانشین فرمانده کل سپاه گفت: اموال عمومی، بانک‌ها، پمپ‌بنزین‌ها، فروشگاه‌ها و کارگاه‌ها همگی برای مردم بودند ولی توسط اشرار تخریب و سوزانده شدند. ما در سپاه به صورت زنده با تمام کشور در تماس بودیم و فیلم‌های همه دوربین‌ها را داریم و قطعا همه اشرار شناسایی می‌شوند. </p>
      <p>وی با بیان اینکه اشرار باید از مال خودشان، خیلی از خسارت‌هایی را که به مردم زدند جبران کنند،اظهار داشت: باید شرایطی فراهم شود که اعتراض مردم از راه و مجرای خودش به گوش مسئولان برسد.</p>
      <p>سردار فدوی ادامه داد: در جریان اخیر، خیلی از مردم در حالی‌که از فاصله یک متری و یک‌ و نیم متری از پشت به آنها شلیک شده، کشته شده‌اند و این یعنی گلوله از میان خودشان شلیک شده است. اشرار با کُلت‌های خفیف خود از پشت مردم را می‌کشتند و این قطعا برای مردم تشریح خواهد شد.</p>
      <p>جانشین فرمانده کل سپاه با بیان اینکه دشمنان ۱۰ سال دیگر هم تلاش کنند به گرد پای توانمندی سایبری ایران هم نمی‌رسند، خاطرنشان کرد: ترامپ و پمپئو وحشت کردند که ما اینترنت را قطع کردیم، چون اینترنت مجرای خباثت‌ها وشرارت‌هایی بود که آنها می‌خواستند انجام دهند. متاسفانه ما از سیستم‌های عامل آمریکایی استفاده می‌کنیم و آمریکایی‌ها شرارت‌های خود را از این طریق انجام می‌دهند.</p>
      <p>وی کم کاری در عرصه اینترنت ملی را یکی از مشکلات کشور برشمرد و اظهار داشت: جبهه انقلاب اسلامی حتما برای طراحی و راه‌اندازی سیستم عامل‌های داخلی تلاش خواهد کرد.</p>
      <p>سردار فدوی با بیان اینکه اطلاعات سپاه اواخر سال گذشته و اوایل امسال، یک ساختار و سازمان و بنیه متفاوتی برای اجرای ماموریت‌های ابلاغی فرمانده معظم کل قوا پیداکرد، گفت: طبیعی است که ماموریت‌های اطلاعات سپاه و میزان فعالیت‌هایش بیشتر شده است و به عنوان ضابط قوه قضاییه در برابر شرارت‌ها مقابله کند.</p>
      <p>جانشین فرمانده کل سپاه با بیان اینکه ناوهای آمریکا از سال ۱۸۳۵ در خلیج فارس هستند،افزود: در این قصه‌های جدید ناو هواپیمابر آمریکا بیش از ۴ ماه پیش به قصد آمدن به خلیج فارس به اقیانوس هند آمد و ماه‌ها در شمال اقیانوس هند به سر می‌برد و جرئت نمی‌کرد به خلیج فارس بیاید درحالی‌که تا قبل از این سال‌های طولانی آمریکایی‌ها ناوهای هواپیمابر در خلیج فارس داشتند.</p>
      <p>وی در پایان با بیان اینکه هدف آمریکا از این اقدامات صرفا تبلیغاتی و عملیات روانی است، اظهار داشت: به لحاظ اتفاقاتی که در ماه‌های قبل از انقلاب اسلامی بروز پیدا کرد وخود آمریکایی‌ها به آن اذعان می‌کنند، می‌بینیم که این بار جرئت نکردند ناو هواپیمابر خود را به خلیج فارس بیاورند.</p>
      <p>منبع: فارس</p>
    </article>
  </body>
</html>