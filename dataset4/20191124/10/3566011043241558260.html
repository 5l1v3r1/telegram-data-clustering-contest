<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549364.html/%D8%A8%D8%B3%D8%AA%D9%87-%D9%87%D8%A7%DB%8C-%D8%A7%DB%8C%D9%86%D8%AA%D8%B1%D9%86%D8%AA%DB%8C--%D9%87%D8%B2%DB%8C%D9%86%D9%87-%D8%B4%D8%A8%DA%A9%D9%87-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%AE%D8%A7%D8%B1%D8%AC%DB%8C-%D8%B1%D8%A7-%D8%AA-%D9%85%DB%8C%D9%86-%D9%85%DB%8C-%DA%A9%D9%86%D8%AF--%D8%A8%DB%8C-%D8%AA%D9%88%D8%AC%D9%87%DB%8C-%D8%A8%D9%87-%D8%AA%D8%B9%D8%B1%D9%81%D9%87-%D9%87%D8%A7%DB%8C-%D8%AA%D8%B1%D8%AC%DB%8C%D8%AD%DB%8C--%D9%85%D9%87%D9%85%D8%AA%D8%B1%DB%8C%D9%86-%D8%B9%D8%A7%D9%85%D9%84-%D8%B9%D8%AF%D9%85-%D9%85%D9%88%D9%81%D9%82%DB%8C%D8%AA-%D8%B4%D8%A8%DA%A9%D9%87-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D8%A7%D8%AE%D9%84%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T10:12:00+00:00"/>
    <meta property="og:title" content="بسته‌های اینترنتی، هزینه شبکه‌های اجتماعی خارجی را تأمین می‌کند/ بی‌توجهی به تعرفه‌های ترجیحی؛ مهمترین عامل عدم موفقیت شبکه‌های اجتماعی داخلی"/>
    <meta property="og:description" content="قطعی چند روزه اینترنت اهمیت وجود شبکه ملی اطلاعات ( اینترانت) در کشور را بیش از پیش نمایان و لزوم تاکید چندین باره رهبر معظم انقلاب بر راه اندازی این شبکه در داخل کشور را برای همگان مشخص کرد."/>
  </head>
  <body>
    <article>
      <h1>بسته‌های اینترنتی، هزینه شبکه‌های اجتماعی خارجی را تأمین می‌کند/ بی‌توجهی به تعرفه‌های ترجیحی؛ مهمترین عامل عدم موفقیت شبکه‌های اجتماعی داخلی</h1>
      <h2>پیشرفت 80 درصدی شبکه ملی اطلاعات شعار تبلیغاتی بود؟!</h2>
      <address>
        <time datetime="2019-11-24T10:12:00+00:00">24 Nov 2019, 10:12</time>
      </address>
      <p>قطعی چند روزه اینترنت اهمیت وجود شبکه ملی اطلاعات ( اینترانت) در کشور را بیش از پیش نمایان و لزوم تاکید چندین باره رهبر معظم انقلاب بر راه اندازی این شبکه در داخل کشور را برای همگان مشخص کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/">راه آرمان</a>؛ به دنبال اعلام اجرایی شدن طرح جدید سهمیه‌بندی بنزین توسط هیئت دولت موجی از اعتراضات در کشور ایجاد شد و باز هم ضد انقلاب اعتراضات بحق مردم را با اقدامات خرابکارانه خود همراه کرد و سعی در ایجاد اغتشاش در کشور داشت.</p>
      <p>از این رو مسئولان برای جلوگیری از این اقدامات مجبور به قطع اینترنت بین المللی در سراسر کشور شدند که این اقدام تبعاتی برای مشاغل اینترنتی و انجام برخی امور وابسطه به آن را به همراه داشت.</p>
      <p>اما قطعی چند روزه اینترنت اهمیت وجود شبکه ملی اطلاعات (اینترانت) در کشور را بیش از پیش نمایان کرد و لزوم تاکید چندین باره رهبر معظم انقلاب بر راه اندازی این شبکه در داخل کشور را برای همگان مشخص کرد.</p>
      <p>
        <b>شبکه ملی اطلاعات نیاز ضروری کشور در مقابل تهدیدهای آمریکا</b>
      </p>
      <p>حجت الاسلام محمد فروهر مدیر بنیاد ملی مصونیت اجتماعی "ردم" در این خصوص به خبرنگار راه آرمان گفت: شبکه ملی اطلاعات به معنی اینترنتی امن، سریع و ارزان است که در اختیار همه مردم قرار گیرد.</p>
      <p>وی افزود: مدلی که امروز در کشورهای مختلف همچون چین، کره، ژاپن، برزیل، روسیه و آمریکا در حال انجام است .</p>
      <p>این کارشناس رسانه ابراز داشت: بر اساس میزان نیاز مردم که می تواند به واسطه استفاده از اینترنت داخلی تامین گردد بسترها و زیرساخت های این شبکه باید ایجاد شود تا همه مردم دسترسی به اینترنت داشته باشند.</p>
      <p>حجت الاسلام فروهر مطرح کرد: قاعدتا همه نیازهای ما به اینترنت داخلی نیست و بخشی از آن به خارج کشور مربوط می شوند که می توان بستر نیازهای خارجی را مدیریت کرد.</p>
      <p>وی یادآور شد: شبکه ملی اطلاعات به معنی ایجاد یک شبکه بومی اینترنتی است و وجود آن لازم است چرا که اگر دشمن تصمیمی مبنی بر تحریم اینترنت کشور بگیرد باید زیرساخت های قدرتمندی داشته باشیم تا در برابر تهدید دشمن زانو نزنیم.</p>
      <p>مدیر بنیاد ملی مصونیت اجتماعی "ردم" بیان کرد: اولین بار مقام معظم رهبری در کشور درخواست راه اندازی این شبکه را از مسئولان داشتند و در توصیف آن فرمودند برون رفت کشور ما از مشکلات فعلی به دنبال راه اندازی شبکه ملی اطلاعات صورت خواهد گرفت.</p>
      <p>حجت الاسلام فروهر ادامه داد: در حکم دومی که رهبر انقلاب به شورای عالی فضای مجازی ارسال کردند در بند ششم بر تسریع و راه اندازی شبکه ملی اطلاعات تاکید کردند.</p>
      <p>این کارشناس رسانه در ارتباط با میزان پیشرفت شبکه ملی اطلاعات، عنوان کرد: چندی پیش به دنبال انتشار اخباری توسط خبرگزاری های وابسته به دولت اعلام شد این پروژه در فازهای مختلف درصد چشم گیری پیشرفت داشته که به صراحت اعلام می کنم در حد شعار بود.</p>
      <p>وی افزود: گاهی کشور با شرایطی مواجه می شود همچون شرایط کنونی که اینترنت بین المللی قطع شده و در عین حال مردم نیازمند استفاده از یک شبکه اینترنت داخلی هستند چرا که مشاغل اینترنتی تعطیل شده است.</p>
      <p>حجت الاسلام فروهر خاطرنشان کرد: راه اندازی شبکه ملی اطلاعات که بارها با شوی رسانه ای فریاد زده شد چه شده و زیرساخت های آن در کجا قرار دارد.</p>
      <p>
        <b>تاکنون 10 درصد از پروژه شبکه ملی اطلاعات هم راه اندازی نشده است</b>
      </p>
      <p>مدیر بنیاد ملی مصونیت اجتماعی "ردم" اذعان داشت: به جرات می توان گفت هنوز 10 درصد از پروژه شبکه ملی اطلاعات راه اندازی نشده است و هیچ موتور جستجوگر قدرتمندی برای آن وجود ندارد.</p>
      <p>وی در پاسخ به پرسش خبرنگار ما مبنی بر اینکه آیا شبکه ملی اطلاعات تنها به منظور انجام امور دولت الکترونیک راه اندازی شده، تصریح کرد: دولت الکترونیک بخشی از شبکه ملی اطلاعات است در حالیکه این شبکه مفهوم گسترده تری همچون سیستم های هوشمند و اینترنت اشیا دارد، شبکه ملی اطلاعات از دو بخش سخت افزاری و نرم افزاری تشکیل شده است.</p>
      <p>حجت الاسلام فروهر ادامه داد: در بخش سخت افزار زیرساخت های این شبکه در داخل کشور ایجاد می شود در صورتی که مسئولان تصور می کنند با ایجاد این زیرساخت ها مشکل حل شده و اینترنت بومی می شود در حالیکه این چنین نیست و برای راه اندازی آن نیازمند طراحی نرم افزارهایی هدفمند و مدیریت شده در داخل کشور هستیم.</p>
      <p>این کارشناس رسانه یادآور شد: تاکنون در کشور از شبکه های اجتماعی نظیر واتس آپ، تلگرام و اینستاگرام استفاده شده است در حالیکه هر دو بخش شبکه اطلاعات شامل سخت افزار و نرم افزار خارجی بوده است.</p>
      <p>مدیر بنیاد ملی مصونیت اجتماعی "ردم" تاکید کرد: در حالیکه بخش های سخت افزاری و نرم افزاری این شبکه های اجتماعی مسدود شده اند، این سوال مطرح می شود که آیا شبکه های اجتماعی داخلی پاسخگوی نیاز مردم هستند؟</p>
      <p>
        <b>شبکه های اجتماعی داخلی به دنبال فشار زیاد وارده به دیتا سنترهای آن ها از شبکه خارج شدند</b>
      </p>
      <p>وی افزود: چند شبکه در چند روز گذشته به دنبال فشار زیادی که به دیتا سنترهای آن ها وارد شد از شبکه خارج شدند بنابراین اقدام عملی چندانی در خصوص گسترش شبکه ملی اطلاعات رخ نداده است.</p>
      <p>حجت الاسلام فروهر اظهار داشت: اگر بسترهای مناسب شبکه ملی اطلاعات فراهم شود همچون بسیاری کشورها امکان صادرات اینترنت به کشورهای هم سوی خود همچون عراق، سوریه و افغانستان برای ما ایجاد می شود.</p>
      <p>این کارشناس رسانه تشریح کرد: در حالیکه مسئولان از عدم امکان اجرای شبکه ملی اطلاعات سخن می گویند روسیه توانست 19 روز قبل شبکه ملی اطلاعات خود را راه اندازی کرده و از اینترنت بومی خود استفاده کند.</p>
      <p>وی ادامه داد: گفته شده با راه اندازی شبکه ملی اطلاعات ارتباط ما با کل دنیا قطع می شود در صورتی که این چنین نیست چرا که بر اساس برآورد وزارت اطلاعات 80 درصد نیاز ما به اینترنت داخلی است بنابراین اگر بستر مناسب برای فراهم کردن این 80 درصد ایجاد شود می توان 20 درصد دیگر را با مدیریت صحیح در اختیار افراد قرار داد.</p>
      <p>مدیر بنیاد ملی مصونیت اجتماعی "ردم" تاکید کرد: در شرایط فعلی 90 درصد اینترنت کشور به دنبال نیازمندی های سخت افزاری و نرم افزاری وابسته به خارج است و در شرایط بحرانی هفته گذشته مجبور به مسدود کردن 90 درصد و استفاده از 10 درصد اینترنت بودیم.</p>
      <p>حجت الاسلام فروهر گفت: یکی از مضرات استفاده از شبکه اینترنت خارجی خروج اطلاعات افراد است که به صورت بسته هایی از داده ها طبقه بندی شده و در اختیار کشور مبدا قرار می گیرد و در نتیجه آن دشمنان فرهنگ کشور را نشانه گرفته و کشور با هجمه فرهنگی مواجه می شود.</p>
      <p>
        <b>راه اندازی شبکه ملی اطلاعات در کشورهای مختلف از نظر اقتصادی حائز اهمیت است</b>
      </p>
      <p>این کارشناس رسانه یادآور شد: اما راه اندازی شبکه ملی اطلاعات در کشورها غالبا از نظر اقتصادی حائز اهمیت است چرا که در صورت راه اندازی اینترنت با یک دهم هزینه فعلی 10 برابر سرعت کنونی اینترنت را می توان تجربه کرد.</p>
      <p>مسعود جلالی کارشناس فناوری اطلاعات در گفتگو با خبرنگار ما اظهار داشت: در گزارشی که به شورای عالی فضای مجازی ارائه شد، از پیشرفت 80 درصدی شبکه ملی اطلاعات خبر داد.</p>
      <p>وی افزود: وزارت اطلاعات تنها زیرساخت را در نظر گرفته بنابراین با این نگاه 80 درصد پیشرفت وجود دارد اما با توجه به اینکه این دید ناقص است نمی توان گفت 80 درصد پیشرفت وجود دارد.</p>
      <p>این کارشناس فناوری اطلاعات مطرح کرد: شبکه ملی اطلاعات دارای چند سطح و لایه است که یکی از آن ها تامین زیرساخت هایی همچون سرورهای DNS و روتینگ داخل کشور است، این ها مواردی است که باید بسترسازی شود تا در استقلال کشور هنگام قطعی اینترنت به طور کامل پایداری و خدمات عمومی مبتنی بر IP حفظ شود.</p>
      <p>
        <b>هویت، زیر شاخه امن شبکه ملی اطلاعات است</b>
      </p>
      <p>جلالی یادآور شد: اما شبکه ملی اطلاعات تنها تامین زیرساخت نیست و به مواردی همچون هویت و حریم خصوصی کاربر به طور کامل مشخص نشده است در حالیکه هویت زیر شاخه امن شبکه ملی اطلاعات است.</p>
      <p>وی ابراز داشت: زمانی که جرمی در فضای مجازی رخ می دهد ماه ها طول می کشد تا پلیس فتا به IP فرد مجرم دسترسی پیدا می کند اما در کشورهایی که دسترسی به شبکه ملی اطلاعات دارند بلافاصله بر اساس هویت شخص به اطلاعات مورد نظر دست پیدا می کنند.</p>
      <p>این کارشناس فناوری اطلاعات ادامه داد: مشکل دیگر شبکه ملی اطلاعات بی توجهی به  تعرفه ترجیحی است که به درستی پیاده سازی نشده و می توان گفت مهم ترین عامل عدم موفقیت اپلیکیشن ها و شبکه‌های اجتماعی داخلی است.</p>
      <p>
        <b>بسته های اینترنتی تامین کننده هزینه شبکه های اجتماعی خارجی</b>
      </p>
      <p>جلالی گفت: در حالیکه شبکه های اجتماعی خارجی و موتورهای جستجوگر همچون گوگل هزینه های اصلی آن ها به واسطه پرداخت هزینه از طریق بسته های اینترنتی از کشورهای واردکننده دیتا مانند ایران تامین می شود.</p>
      <p>وی عنوان کرد: در کشور ما زمانی که یک اپلیکیشن یا سایت در حال رشد است، متناسب با میزان رشد باید هزینه بیشتری پرداخت کند و حمایتی دریافت نمی کند این چنین است که بعد از مدتی ضعیف شده و توانایی تامین هزینه های خود را ندارد از این رو محتوای غنی با زبان فارسی تولید نمی شود.</p>
      <p>این کارشناس فناوری اطلاعات افزود: واردات اپلیکیشن ها و پلت فرم های موجود در گوشی های هوشمند به طور کامل انجام نشده است به عنوان مثال نرم افزار اسکایپ در کشور امارات فیلتر شده از این رو واردات گوشی های هوشمند به علت داشتن این نرم افزار ممنوع شد و واردات گوشی با شرط پاک شدن این نرم افزار انجام می شود.</p>
      <p>جلالی بیان داشت: از این رو گوشی هایی که وارد می شوند باید با شرط ترویج امکانات داخلی اجازه ورود پیدا کنند اما تاکنون این انسجام بخشی صورت نگرفته است.</p>
      <p>وی در پایان تصریح کرد: دلیل کند شدن روند پیشرفت شبکه ملی اطلاعات عدم وجود سند مشخص تبیینی با در نظر گرفتن تمام لایه های این شبکه است.</p>
      <p>
        <b>عدم پذیرش پیشرفت 80 درصدی شبکه ملی اطلاعات توسط کارشناسان</b>
      </p>
      <p>به گزارش راه آرمان: اگرچه شبکه ملی اطلاعات 3 فاز اولیه خود را به بهره‌برداری رسانده و هم اکنون برخی IPها به تفکیک حجم داخلی و خارجی پرداخته اند اما در ارتباط با پیشرفت 80 درصدی؛ برخی کارشناسان آن را نمی پذیرند و این درصد را رد می کنند.</p>
      <p>بنا بر بررسی که در مرکز ملی فضای مجازی انجام شده عدد 80 درصد مبنای اندازه گیری درستی ندارد، وقتی هنوز هیچ طرحی برای تکمیل شبکه ملی اطلاعات اعلام نشده چگونه می توان گفت پیشرفت 80 درصدی وجود داشته است.</p>
      <p>از آنجایی که قطع اینترنت ایران از سوی کشور متخاصمی همچون آمریکا امکان پذیر است لزوم وجود شبکه ملی اطلاعات در کشور اقدامی ضروری است.</p>
      <p>در شبکه ملی اطلاعات جدا از امنیت مجازی کشور، دیتاهای پر طرفدار در شبکه داخلی به گردش در می آیند از این رو هزینه آن بسیار کمتر و سرعت بیشتر خواهد بود حتی امکان استفاده آفلاین نیز وجود دارد.</p>
      <p>انتهای پیام/</p>
    </article>
  </body>
</html>