<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779475/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%B2%D9%86%D8%AC%D8%A7%D9%86-%D8%A7%D8%B2-%D8%A8%DB%8C-%D8%AA%D9%88%D8%AC%D9%87%DB%8C-%D8%A8%D9%87-%D8%B4%D8%B1%DA%A9%D8%AA-%D9%87%D8%A7%DB%8C-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86-%D8%A7%D9%86%D8%AA%D9%82%D8%A7%D8%AF-%DA%A9%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T10:43:16+00:00"/>
    <meta property="og:title" content="در جلسه شورای اشتغال و توسعه استان زنجان؛ استاندار زنجان از بی توجهی به شرکت‌های دانش بنیان انتقاد کرد"/>
    <meta property="og:description" content="زنجان-استاندار زنجان نسبت به بی توجهی در خصوص فعالیت شرکت‌های دانش بنیان در استان زنجان انتقاد کرد و گفت: شرکت های دانش بنیان بستر ارزشمندی برای توسعه هستند و باید از این ظرفیت استفاده شود."/>
  </head>
  <body>
    <article>
      <h1>در جلسه شورای اشتغال و توسعه استان زنجان؛ استاندار زنجان از بی توجهی به شرکت‌های دانش بنیان انتقاد کرد</h1>
      <address>
        <time datetime="2019-11-24T10:43:16+00:00">24 Nov 2019, 10:43</time>
      </address>
      <p>به گزارش <a href="https://www.mehrnews.com/">خبرنگار مهر</a>، فتح الله حقیقی ظهر یکشنبه در جلسه شورای اشتغال و توسعه در محل استانداری زنجان، با بیان اینکه در جلسات باید نظر و ایده توسط مسئولین ارائه شود، گفت:  دستگاه‌های اجرایی استان نظرات، دیدگاه‌ها و پیشنهادات خود نسبت به جلسات محوری و دستور جلسات مد نظر خود را ظرف یک هفته به دبیرخانه مربوطه ارائه دهند.</p>
      <p>وی با انتقاد از ارائه نشدن نظرات کارشناسی در زمینه سند آمایش استان، افزود: با وجود  درخواست از مدیران استان نسبت به ارائه نظرات در زمینه سند آمایش، هیچ‌یک از مدیران استان در  این زمینه طرح و برنامه‌ای ارائه نداده‌اند.</p>
      <p>حقیقی بابیان اینکه دبیرخانه کارگروه قرار است ۲ نفر اعضای هیئت‌علمی را به‌کار گروه اضافه کند و  از اعضای دائمی و رسمی درخواست شده نظرات خود را ارائه کنند، ولی استقبالی از این امر نشده است، اظهار کرد: موضوع آمایش سرزمین استان برای دستگاه‌ها اهمیت ندارد و بنده نسبت به این رویکرد دستگاه‌های اجرایی استان انتقاد دارم. </p>
      <p>استاندار زنجان با اذعان به اینکه بی‌تفاوتی‌ها  باعث از دست رفتن ظرفیت‌های استان می‌شود، گفت:  وجود دانشگاه تحصیلات تکمیلی در زنجان یک ظرفیت  بسیار مهم برای توسعه استان است، اما چون نسبت به آن بی‌توجهی شده با استان‌های دیگر فعالیت می‌کنند. </p>
      <p>استاندار زنجان نسبت به بی توجهی در خصوص فعالیت شرکت‌های دانش بنیان در استان زنجان انتقاد کرد و گفت:  شرکت‌های دانش بنیان بستر ارزشمندی برای توسعه هستند و باید از این ظرفیت استفاده شود.</p>
      <p>حقیقی با تاکید بر لزوم استفاده از سند آمایش سرزمین در تصمیم گیری‌ها و برنامه ریزی‌ها برای استان، افزود: مدیران باید در برنامه ریزی‌ها  به سند آمایش استان توجه کنند و تصمیم گیری‌ها بر اساس سند آمایش باشد.</p>
      <p>استاندار زنجان در ادامه به موضوع اشتغال اشاره کرد و ادامه داد: همه مدیران در خصوص اشتغال و رفع موانع تولید مشارکت کنند. </p>
    </article>
  </body>
</html>