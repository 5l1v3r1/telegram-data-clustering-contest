<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-news/ajit-pawars-statue-burnt-down-abn-97-2021455/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T02:02:31+00:00"/>
    <meta property="og:title" content="सोलापुरात राष्ट्रवादीत फूट"/>
    <meta property="og:description" content="अजित पवारांचा पुतळा जाळला; पेढेही वाटले"/>
  </head>
  <body>
    <article>
      <h1>सोलापुरात राष्ट्रवादीत फूट</h1>
      <h2>अजित पवारांचा पुतळा जाळला; पेढेही वाटले</h2>
      <address><time datetime="2019-11-24T02:02:31+00:00">24 Nov 2019, 02:02</time> by <a rel="author">लोकसत्ता टीम</a></address>
      <p>राज्यात सत्तास्थापनेसाठी शनिवारी सकाळी अचानकपणे नाटय़मय घडामोडी होऊन त्यात राष्ट्रवादीचे नेते अजित पवार यांनी बंड केल्याच्या पाश्र्वभूमीवर सोलापुरात राष्ट्रवादीमध्ये फूट पडली. यात एका गटाने पक्षाचे सर्वेसर्वा शरद पवार यांच्यावर निष्ठा प्रकट करीत अजित पवार यांचा पुतळा जाळला. तर दुसरीकडे एका गटाने शरद पवार यांना दैवत मानत अजित पवार हे उपमुख्यमंत्री झाल्याबद्दल जल्लोष केला.</p>
      <p>भल्या सकाळी अचानकपणे भाजपचे नेते देवेंद्र फडणवीस आणि राष्ट्रवादीचे नेते अजित पवार यांनी राजभवनात जाऊन राज्यपालांकरवी अनुक्रमे मुख्यमंत्री व उपमुख्यमंत्रिपदाची शपथ घेतल्याची वार्ता थडकताच सोलापुरात खळबळ उडाली. विशेषत: हा राजकीय भूकंप मानला गेल्याने राष्ट्रवादी काँग्रेसमध्ये गोंधळ उडाला.</p>
      <p>कार्यकर्त्यांनी वरिष्ठ नेत्यांशी संपर्क साधून नेमके काय घडले, याची विचारणा केल्यानंतर अजित पवार यांनी पक्षाच्या विरोधात बंड करीत भाजपला पाठिंबा दिल्याचे समोर आले. तेव्हा नेमकी कोणती भूमिका घ्यायची, असा प्रश्न निर्माण झाला.</p>
      <p>दरम्यान, पक्षाचे सर्वेसर्वा शरद पवार यांनी आपली भूमिका स्पष्ट केल्यानंतर सोलापुरातील बहुसंख्य नेते व कार्यकर्ते शरद पवार यांच्यावर निष्ठा वाहत अजित पवार यांच्याविषयी नाराजी व्यक्त करू लागले. महापालिकेत पक्षाचे चार नगरसेवक असून या सर्वानी पक्षासोबत राहण्याचा निर्णय घेतला. तर पक्षाचे माजी शहराध्यक्ष महेश गादेकर यांच्या समर्थकांनी अजित पवार यांच्या बंडाचा जाहीरपणे निषेध नोंदवित त्यांच्या पुतळ्याचे दहन केले. चार हुतात्मा पुतळ्यांजवळ अजित पवार यांचा पुतळा जाळताना युवक काँग्रेसचे दीपक राजगे, शंतनु साळुंखे, राष्ट्रवादी सेवादलाचे शहराध्यक्ष चंद्रकांत पवार, प्रशांत बाबर आदी कार्यकर्त्यांनी अजित पवार यांची भूमिका पक्षाला मारक असल्याच्या भावना व्यक्त केल्या.</p>
      <p>सोलापूर शहर काँग्रेसचे अध्यक्ष भारत जाधव व युवक अध्यक्ष जुबेर बागवान यांनी आपण पक्षाबरोबर राहून ८० वर्षांचे योद्धे असलेले शरद पवार यांना साथ देणार असल्याचे स्पष्ट केले. मात्र अजित पवार यांनी बंड केले असले, तरी त्यांचा पुतळा जाळण्याची गरज नव्हती, असे मत व्यक्त केले.</p>
      <p>शहर राष्ट्रवादीचे कार्याध्यक्ष संतोष पवार यांनी मात्र अजित पवार यांच्या निर्णयाचे स्वागत करीत ते उपमुख्यमंत्री झाल्याबद्दल आनंद व्यक्त केला. त्यांच्यासह इतर काही मोजक्या कार्यकर्त्यांनी एकमेकांना पेढे भरून जल्लोष केला. शरद पवार यांना आपण दैवत मानतो. परंतु तरीही अजित पवार यांनी घेतलेला निर्णय योग्य असल्याचे मत संतोष पवार यांनी व्यक्त केले.</p>
      <p>राष्ट्रवादीचे नेते अजित पवार यांनी पक्षाविरुद्ध बंड करून भाजपला साथ देत उपमुख्यमंत्री झाल्याच्या नाटय़मय घटनेचे पडसाद सोलापुरात उमटले. यात पक्षाच्या एका गटाने अजित पवार यांचा पुतळा जाळून त्यांच्याविषयी संताप व्यक्त केला.</p>
      <related>
        <a href="https://www.loksatta.com/maharashtra-vidhansabha-election2019-news/bjp-is-of-the-view-that-ajit-pawars-appointment-as-ncp-legislative-party-leader-was-valid-and-appointment-of-jayant-patil-in-his-place-today-is-invalid-scj-81-2021339/"/>
      </related>
    </article>
  </body>
</html>