<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/sinirlari-asan-ogretmenler-gelecekten-umutlu-turkiye-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-24T02:00:00+00:00"/>
    <meta property="og:title" content="Sınırları aşan öğretmenler gelecekten umutlu"/>
    <meta property="og:description" content="Sınırları aşan öğretmenler gelecekten umutlu | aydinlik.com.tr"/>
  </head>
  <body>
    <article>
      <h1>Sınırları aşan öğretmenler gelecekten umutlu</h1>
      <address>
        <time datetime="2019-11-24T02:00:00+00:00">24 Nov 2019, 02:00</time>
      </address>
      <p>
        <b>Öğretmenler Günü’nde geleceğe ilişkin umut taşıyan öğretmenlerin konuğu olduk.Bu yıl 12 bin başvuru arasında sekiz Türk öğretmen, bu ödüle layık görüldü. Türkiye’nin dört bir yanında fedakarca hizmet veren öğretmenlerimiz adına ödül kazanan üç öğretmenle eğitimin geleceğini konuştuk.</b>
      </p>
      <p>Özlem KONUR USTA</p>
      <p>
        <b>ÖDÜLÜNÜ ŞEHİT ÖĞRETMENLERE ADADI</b>
      </p>
      <p>Elem Göktaş, Sakarya’nın Serdivan ilçesine bağlı Zübeyde Hanım Ortaokulu’nda anasınıfı öğretmeni. Meslek hayatına 15 yıl önce adım atmış. Göktaş, “Ülkemi temsil etmekten gurur duydum” dedi ve ödülünü 8 yıl önce Tunceli’de PKK saldırısında hayatını kaybeden meslektaşı Dilay Kerman ve tüm şehit öğretmenler adına aldı.</p>
      <p>Dilay öğretmenin eşi Cem Kerman polisti. Tıpkı Elem Göktaş’ın eşi gibi... Elem Göktaş, “Komiserimiz de Dilay öğretmen de çok donanımlı aktif iki gençti. Bir maç sırasında şehit edildiler. Onların umutları hedefleri vardı. Bunu bildiğim için onları ve şehit olan, hayallerine ulaşamayan tüm öğretmenlerimizi andım” dedi.</p>
      <p>Elem Göktaş, onlarca projenin sahibi. Önüne çıkan sorunlara sırtını dönmeyip yürüttüğü projelerle çözüme kavuşturuyor. “Her yıl yeni bir öğrenci ya da veli profili karşımıza geliyor. Sorunları tespit ediyoruz. Sorunlara uygun çözümler üretiyoruz.” Veli toplantılarında babalar mı yok? Elem öğretmen, babaları eğitime dahil etmenin peşine düşüyor. Babaları topluyor, çocuklarıyla birlikte uçurtma yaptırıyor. Çocukların kelime hazineleri mi kısıtlı, kendilerini ifade edemiyorlar mı? Elem öğretmen, dramalarla çocukların kendilerini ifade etmelerini sağlıyor. “Öğretmen, öğrenci ve aile birlikte hareket edince hedeflerimize daha hızlı ulaşabiliyoruz. Proje yürütmesem, yalnızca sınıfta kendi uygulamalarımla sınırlı kalsam yüzde yüz başarıyı sağlayamam. Proje yürütürken ben de velilerden, meslektaşlarımdan bazen de çocuklardan öğreniyorum.”</p>
      <p>
        <b>ÖĞRENCİNİN EĞİTİMİ VELİDEN GEÇİYOR</b>
      </p>
      <p>Elem Göktaş, çocukları eğitebilmek için velilere ulaşıyor. Ailelere kitap okuma alışkanlığı kazandırmak için yürüttüğü proje 23 ilde uygulanmış. Binden fazla çocuğa ulaşmış. Çocukların kendilerini ifade etme becerileri gelişmiş. Ekran başında fazla kalan çocukların dil gelişiminin olumsuz etkilendiğini söyleyen Göktaş, “Çocuklar teknolojiye ilgili. Yasaklarsanız, ilgi artıyor. Üstelik teknoloji çağımızın da gereği. Olumlu şekilde kullanalım, faydalı hale getirelim dedik. Kodlama çalışmalarını erken yaşta başlattık. Hepsi belki bilgisayar yazılımcısı olmayacak ama algoritmik düşünmeyi öğrenecekler” dedi. Elem Göktaş, okul öncesi inovasyon projesi ile çocukların yaşına uygun programlar bulup ailelere bu konuda rehberlik ediyor. Güvenli internet kullanımı hakkında aileleri bilinçlendiriyor.</p>
      <p>
        <b>ÖĞRENME YOLCULUĞU HİÇ BİTMİYOR</b>
      </p>
      <p>Elem Göktaş’la çağımızdan öğretmenin rolünü de konuştuk. Diyor ki, “Teknolojinin sürekli ve hızlı değişimiyle birlikte öğretmenin de rolü değişti. Öğretmenin rolü artık bilgiyi aktarmak değil. Öğrenci istediği bilgiye istediği kaynaktan ulaşabiliyor. Eski yöntem ve tekniklerle eğitmeye çalışırsak öğrencilerimizin yarınlarını çalmış oluruz. Öğretmenlik durağan bir iş değil, öğrenme yolculuğu hiç bitmiyor. Eksiklerimizi görerek kendimizi sürekli değiştirmemiz gerekiyor.”</p>
      <p>Bütün bu projeleri yürütürken belki evine daha az zaman ayırıyor. Elem Göktaş, fedakarlıkta ve çalışkanlıkta annesini örnek alıyor. “Annem çok çalışkan biriydi. Maddi olarak zorluklar içinde okuduk. Annem ve babam okumamız için elinden geleni yaptı. Okuttu, okuttu...”</p>
      <p>
        <b>‘KENDİ ÇOCUKLARI GİBİ</b>
      </p>
      <p>Göktaş’ın başarısının sırrı, sınıfındaki çocukları kendi iki çocuğundan ayırmamasında. Elem Göktaş, eğitime dair umutlu. “Eğitim adına kaygılanan varını yoğunu öğrencilerine veren, eğitim aşkını gördüğüm öğretmen arkadaşlarım nedeniyle gelecekten umutluyum. Okul algısının oluştuğu dönemin öğretmenleriyiz, öğrencilerin gözündeki ışığı gördüğüm için umutluyum. Öğrencilerimi, sınıflarını geçtikten sonra da takip ediyorum. Liseye giden öğrencilerim var. Onlarla ilgili güzel bir gelişme olduğunda motive olup daha fazla çalışma isteği duyuyorum.” Göktaş, Öğretmenler Günü’nde üzerinde emeği olan öğretmenlerini unutmadı. Her birine ayrı ayrı teşekkür etti.</p>
      <p>
        <b>KENDİSİYLE BİRLİKTE ÇEVRESİNİ DE DÖNÜŞTÜRDÜ</b>
      </p>
      <p>Aynur Bayazit, Kırşehir’de Menekşe Ahmet Yalçınkaya Anaokulu’nun müdürü... 18 yıllık meslek yaşamına 50’den fazla proje sığdırmış. Okulunda özel eğitim sınıfı var öğrencileri otizmli, onlar için neler yapabilirim diyerek işe koyulmuş. Yurt dışında aldığı eğitim yol göstermiş, ailelerle birlikte otizmliler için eğitim materyalleri geliştirmişler. Okuma yazma oranının düşük olduğu bir mahallede, dar gelirli velilerden ücret istemeden, Kırşehir’in imkanlarını seferber eden Bayazit, “Artık öğretmenin yükü daha ağır. Hem müfredatı uygulamak hem de farklı projelerle dünyaya ayak uydurmaya çalışmak durumunda. Z kuşağı çocukları eğitiyoruz. Kendimizi sürekli yenilemeliyiz” dedi. Aynur öğretmen, mesleğe 35 yılını veren babasından ilham aldı. “Babam hiçbir zaman rutini işleyen bir öğretmen olmadı. Dört duvar arasında kalmadı. Hep onu örnek aldım.”</p>
      <p>
        <b>VELİLERLE HİKAYELER YAZDI</b>
      </p>
      <p>Otizmli çocuklara aileleriyle birlikte eğitim materyali üretme yolculuğu kendi okuluyla sınırlı kalmadı. Hizmet içi eğitimlerle 200’e yakın öğretmene ulaştı. Bir süre sonra veliler de eğitim sürecine daha çok dahil olmaya başladı. Bazı veliler, hikaye üretmek istediklerini söyleyerek bir proje hazırladılar. Para yokmuş, velilerin arasında tek bir üniversite mezunu bulunmuyormuş, ne gam. 6 ay boyunca 5 öğretmen, 7 veli bir araya geldi, hikayeler üretti. Gençlik ve Spor Bakanlığı, belediye, Milli Eğitim Müdürlüğü ve iş insanlarından destek alındı. 10 hikaye kitabı basıldı. Kitaplar dalga dalga 81 ilde 136 okula dağıtıldı. Görme engelliler için TRT’den destek alındı. Hikayeler seslendirildi. Hepsi bu kadar değil. Hikayelerdeki karakterlere uygun kostümler hazırlandı. Anaokullarında o hikayelerin dramaları yapıldı. Yetmedi, sevgi evlerine gidildi. Aynur öğretmen, kimsesiz çocukların kimsesi oldu. Aynur Bayazit, bir buçuk yılda 5 bin 200 çocuğa ulaştı.</p>
      <p>Bütün bunları yaparken velilerden para almamaya özen gösterdi. Bayazit, “Elimizde projemiz olduğunda çaldığımız her kapıdan destek aldık. MEB, belediyeler, kalkınma ajansları, iş insanları bizi geri çevirmedi” dedi.</p>
      <p>
        <b>‘YERİNDE SAYMA’</b>
      </p>
      <p>Aynur Bayazit kendisiyle birlikte çevresindeki öğretmenlerin gelişimine de özen gösterdi. Okulundaki yedi öğretmen, oyun terapisi, masal terapisi, dil terapisi üzerine donanımlı. Aynur Bayazit, “Onlar da mutlu. Projeler aracılığıyla, kendilerini geliştirdiler, farklı yönlerini keşfettiler. Yerinde saymak istemiyorsan farklı alanlara başvurmak zorundasın” diye konuştu.</p>
      <p>Aynur öğretmen, yine teknolojiyi kullanarak yeni bir proje üzerine çalışıyor. Çok yakında Kırşehir’in üstün zekalı çocuklarına dokunacak. Belki de Türkiye’nin henüz içinde olmadığı bir alanda Kırşehir’in adını duyacağız. Aynur Bayazit, öğretmen babasının sözünü gururla aktardı: “Sen bayrağı teslim aldın, daha ileriye götürdün.”</p>
      <p>
        <b>ANNELERE BİLGİSAYARI ÖĞRETTİ</b>
      </p>
      <p>Hakan Yandım, Bilecik’in Bozöyük ilçesinde Halk Eğitim Merkezi’nde Bilişim Teknolojileri öğretmeni. Alanında kaynak sorunu olduğunu gördü. 2015 yılında yayımlanan Bilgisayar Öğrenmenin Kısayolu adlı kitapla binlerce insana ulaştı. Kitabı, bu alanının en çok okunanları arasında yer alıyor.</p>
      <p>Annelere “Çocuklarınız İçin Bir Fedakârlık Daha Yapın!” diye seslendi. Üç yılda 300 anneye temel bilgisayar okuryazarlığı eğitimi verdi. Böylece, bilgisayar kullanmayı bilmeyen annelere, çocuklarının ödevlerinde onlara nasıl yardımcı olabileceklerini, araştırma yapmayı, e-okulu ve eposta adresi kullanmayı, güvenli internet kullanımını öğretti.</p>
      <p>
        <b>ÇOCUKLAR BİLGİSAYARDA ÜRETMEYİ ÖĞRENDİ</b>
      </p>
      <p>Öğrencilere, bilgisayarı yalnızca tüketim amaçlı değil üretim amaçlı da kullanabileceklerini göstermek için kodlama, robotik, arduino, üç boyutlu çizim eğitimleri verdi. Bozüyük ilçesinde yaşayan engellilere yönelik temel bilgisayar okuryazarlığı ve internet kullanımı konusunda eğitimler hazırladı. Bozüyük’le sınırlı kalmadı. İnternetten üzerinden ücretsiz eğitimler ile Türkiye’nin dört bir yanına uzandı. Gönüllü eğitmeni olduğu çizgi-tagem.org sitesinde 750 bin üye, 2 bin 100 saat ücretsiz eğitimden faydalanıyor.</p>
      <p>Hakan Yandım’ın bütün çabası, topluma faydalı iyi insanlar yetiştirmek için. Hakan öğretmen gelecekten umutlu. “Öğretmen odaklı eğitimden öğrenci odaklı eğitime geçiyoruz. Z kuşağı öğrencilerimiz çok daha kolay öğreniyorlar. Öğrencilerin yüreğine dokunmak için farklı eğitim yöntem ve teknikleri uygulamak artık zorunlu. Birçok öğretmen yeni eğitim teknolojileri konusunda eğitimler alıyor ve bu teknikleri sınıflarında uygulamaya başladılar.”</p>
      <p>
        <b>HAYATLARINA DOKUNDU</b>
      </p>
      <p>Hakan öğretmeni, daha fazlasını yapmaya zorlayan ise verdiği eğitimin meyveleri... “Yüreğine dokunduğum insanların hayatlarının değişmesi beni motive ediyor. Hiçbir vasfı olmayan ama benden İleri Excel eğitimi aldıktan sonra aranılan eleman haline gelen bir kursiyerim benim motivasyon kaynağım. Bilgisayarı açamayan bir annenin benim eğitimimden sonra çocuğu ile internet üzerinden araştırma yapabiliyor olması benim motivasyon kaynağım. Türkiye’nin farklı yerlerinden yüzlerce kişiden aldığım teşekkür e-postaları motivasyon kaynağım.”</p>
      <related>
        <h4>Benzer Haberler</h4>
        <a href="https://www.aydinlik.com.tr/emek/2016-kasim/ogretmenler-gununuz-kutlu-olsun"/>
        <a href="https://www.aydinlik.com.tr/turkiye/2017-nisan/nihat-genc-turkiye-cumhuriyete-sahip-cikti"/>
        <a href="https://www.aydinlik.com.tr/81-ilden-gelen-ogretmenler-basogretmen-ataturk-un-huzurunda-genclik-kasim-2017"/>
      </related>
    </article>
  </body>
</html>