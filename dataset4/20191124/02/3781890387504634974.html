<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743286"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T02:47:00+00:00"/>
    <meta property="og:title" content="จีนเรียกสหรัฐ &quot;ตัวทำลายความมั่นคงโลกขนาดใหญ่ที่สุด&quot;"/>
    <meta property="og:description" content="นายหวัง อี้ รมว.กระทรวงการต่างประเทศจีน กล่าวว่าสหรัฐคือ 'กลไกบ่อนทำลายขนาดใหญ่ที่สุด' ในขณะที่ทั้งสองประทเศยังหาจุดยืนร่วมกันไม่ได้ในเรื่องการค้า และการที่สภาคองเกรสในกรุงวอชิงตันผ่านร่างกฎหมายเกี่ยวกับฮ่องกง"/>
  </head>
  <body>
    <article>
      <h1>จีนเรียกสหรัฐ "ตัวทำลายความมั่นคงโลกขนาดใหญ่ที่สุด"</h1>
      <address>
        <time datetime="2019-11-24T02:47:00+00:00">24 Nov 2019, 02:47</time>
      </address>
      <p>
        <b>นายหวัง อี้ รมว.กระทรวงการต่างประเทศจีน กล่าวว่าสหรัฐคือ "กลไกบ่อนทำลายขนาดใหญ่ที่สุด" ในขณะที่ทั้งสองประทเศยังหาจุดยืนร่วมกันไม่ได้ในเรื่องการค้า และการที่สภาคองเกรสในกรุงวอชิงตันผ่านร่างกฎหมายเกี่ยวกับฮ่องกง</b>
      </p>
      <p>สำนักข่าวต่างประเทศรายงานจากเมืองนาโงยา ประเทศญี่ปุ่น เมื่อวันที่ 24 พ.ย. ว่านายหวัง อี้ รมว.กระทรวงการต่างประเทศจีน กล่าวเมื่อวันเสาร์ นอกรอบการประชุมรัฐมนตรีต่างประเทศกลุ่มประเทศเศรษฐกิจขนาดใหญ่ "จี20" ที่เมืองนาโงยา ทางตอนกลางของญี่ปุ่น ว่าสหรัฐเป็นประเทศที่ยึดติดกับความเป็น "เอกภาคีนิยม" ที่หมายถึงการปฏิบัติทางการเมืองเพียงลำพัง และการกีดกันทางการค้า ถอยห่างจากการมีปฏิสัมพันธ์ร่วมกับประชาคมโลก ซึ่งถือเป็น "กลไกบ่อนทำลายขนาดใหญ่ที่สุด" และเป็นการสร้างความเสียหายใหญ่หลวงให้กับกลไกการเมืองและการค้าระหว่างประเทศ ซึ่งต้องอาศัยความร่วมมือแบบพหุภาคี<br/> <br/>ขณะเดียวกัน รัฐบาลวอชิงตันยังใช้กลยุทธ์ดังกล่าวเพื่อกดดันและทำลายภาคธุรกิจของจีน ที่เป็นการตั้งข้อหาโดยปราศจากหลักฐานเชิงประจักษ์ ไม่ต่างอะไรกับพฤติกรรม "อันธพาลคอยหาเรื่อง" นอกจากนี้ บรรดานักการเมืองของสหรัฐ "บางคน" ยังคงเดินสายพูดจากล่าวหารัฐบาลปักกิ่งด้วยสมมติฐานที่เลื่อนลอย และยังออกกฎหมายตามอำเภอใจเพื่อแทรกแซงกิจการภายในของจีนอย่างโจ่งแจ้ง โดยเฉพาะการทำลายหลักการ "หนึ่งประเทศ สองระบบ" ซึ่งเป็นพื้นฐานการปกครองเพื่อสร้างเสถียรภาพและความรุ่งเรืองให้กับฮ่องกง<br/> </p>
      <figure>
        <iframe data-src="https://twitter.com/Chinamission2un/status/1198217335632515072?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Chinamission2un/status/1198217337700278278?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ในอีกด้านหนึ่ง นายโรเบิร์ต โอไบรอัน ที่ปรึกษาด้านความมั่นคงแห่งชาติประจำทำเนียบขาว กล่าวว่ารัฐบาลวอชิงตันยังคงมองเห็นความเป็นไปได้ที่จะบรรลุข้อตกลงการค้าเฟสแรกกับจีนภายในสิ้นปีนี้ อย่างไรก็ตาม สหรัฐ "จะไม่นิ่งเฉย" ต่อสถานการณ์ในฮ่องกง ทะเลจีนใต้ และเขตปกครองตนเองซินเจียงอุยกูร์ ตลอดจนที่ใดก็ตามบนโลก ซึ่งรัฐบาลวอชิงตัน "มีความวิตกกังวล" ต่อพฤติกรรมของรัฐบาลปักกิ่ง<br/> <br/>อนึ่ง โอไบรอันกล่าวว่าตัวเขายังไม่มีโอกาสสนทนากับประธานาธิบดีโดนัลด์ ทรัมป์ เกี่ยวกับร่างกฎหมายฮ่องกงที่สภาคองเกรสส่งมาให้เมื่อกลางสัปดาห์ที่แล้ว ซึ่งร่างกฎหมายจะมีผลบังคับใช้โดยอัตโนมัติในวันที่ 3 ธ.ค. นี้ หากผู้นำสหรัฐเลือกที่จะปล่อยผ่าน แต่หากใช้สิทธิ์วีโต้ก็ยังคงมีโอกาสสูงที่สภาคองเกรสจะลงมติคว่ำอำอนาจวีโต้ของผู้นำสหรัฐด้วยเสียงสนับสนุนเกิน 2 ใน 3 ในทั้งสองสภา.<br/><br/><b>เครดิตภาพ : REUTERS</b><br/><br/> </p>
    </article>
  </body>
</html>