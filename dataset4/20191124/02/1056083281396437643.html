<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200964/%D8%B4%D8%B9%D8%A8%D8%A7%D9%86%DB%8C%D8%A7%D9%86-%D8%B3%D8%B1%D9%85%D8%B1%D8%A8%DB%8C-%D8%AE%D8%A7%D8%B1%D8%AC%DB%8C-%D9%88%D8%A7%D9%84%DB%8C%D8%A8%D8%A7%D9%84-%D8%A8%D8%A7%D9%86%D9%88%D8%A7%D9%86-%D8%A8%D8%A7%DB%8C%D8%AF-%D8%AF%D8%B1-%D8%B3%D8%B7%D8%AD-%D9%88%D9%84%D8%A7%D8%B3%DA%A9%D9%88-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T02:08:00+00:00"/>
    <meta property="og:title" content="شعبانیان: سرمربی خارجی والیبال بانوان باید در سطح ولاسکو باشد"/>
    <meta property="og:description" content="سرمربی تیم والیبال بانوان پیکان می‌گوید انتخاب سرمربی خارجی برای تیم ملی بانوان در شرایطی قابل قبول است که از نظر فنی قوی باشد."/>
  </head>
  <body>
    <article>
      <h1>شعبانیان: سرمربی خارجی والیبال بانوان باید در سطح ولاسکو باشد</h1>
      <address><time datetime="2019-11-24T02:08:00+00:00">24 Nov 2019, 02:08</time> by <a rel="author">معصومه مومی‌وند</a></address>
      <p>سرمربی تیم والیبال بانوان پیکان می‌گوید انتخاب سرمربی خارجی برای تیم ملی بانوان در شرایطی قابل قبول است که از نظر فنی قوی باشد.</p>
      <p>میترا شعبانیان، سرمربی تیم والیبال بانوان پیکان در گفت‌وگو با ایسنا به وضعیت تیم خود پیش از آغاز لیگ برتر اشاره و بیان کرد: در فصل جدید بیشتر بازیکنانمان از رده‌های سنی جوانان و امید هستند. تمرینات مستمری داریم و شرایط بازیکنان خوب است، از عملکرد آنها راضی هستم اما فقط تجربه بازی کمی دارند و باید ببینم در مسابقات چکار می‌کنیم.</p>
      <p>
        <b>به بازیکن‌سازی افتخار می‌کنم</b>
      </p>
      <p>او در پاسخ به این سوال که با توجه به جوانگرایی تیم دنبال قهرمانی هستید؟ گفت: هیچ وقت نمی‌گویم که دنبال قهرمانی نیستیم اما امسال با ترکیب جدیدی در لیگ حضور داریم؛ ۶ نفر از بازیکنانمان به سایپا رفتند و بقیه هم در تیم‌های دیگر پخش شدند اما افتخار می‌کنم که جز باشگاه و مربیان بازیکنان ساز هستیم. بازیکنانمان در پیکان رشد می‌کنند و به تیم‌های دیگر و حتی تیم ملی می‌روند که این خیلی خوب است. امسال هم همین شرایط را داریم، چند بازیکن تیم نوجوانان را که استعدادیابی کرده بودم به تیم پیکان آوردم که اولین یا دومین حضور در لیگ برتر را تجربه می‌کنند و برایشان رشد خوبی است.   </p>
      <p> شعبانیان به تیم‌های حاضر در لیگ اشاره و بیان کرد: خوشبختانه بازیکنان در تیم‌هایی مثل اکسون، باریج اسانس، ذوب آهن، پیکان و سایپا پخش شدند و تعداد تیم‌های خوب بیشتر شده است در نتیجه می‌توان شاهد بازی‌های نزدیک و قشنگ‌تری بود.</p>
      <p>
        <b>به مربیان داخلی توجه کنید</b>
      </p>
      <p> سرمربی تیم بانوان پیکان خواستار توجه به برنامه‌های استعدادیابی بازیکنان، مربیان و  رشد رده‌های پایه شد و گفت: با توجه به اینکه رئیس فدراسیون مشخص شده است امیدوارم برنامه‌های استعداد یابی و توجه به بخش بانوان مخصوصا در رده‌های پایه از سر گرفته شود. علاوه بر این به همان شکل بین مربیان کشور هم استعدادیابی انجام شود. باید مربیانی را که با علاقه و عشق کار می‌کنند و توانایی کمک به تیم ملی را دارند در سطح کشور شناسایی و به اردوهای تیم ملی وارد کرد تا تجربه کسب و به والیبال بانوان کمک کنند.  </p>
      <p>
        <b>مربی خارجی تیم بانوان باید در سطح ولاسکو باشد</b>
      </p>
      <p>او در مورد اینکه تیم ملی دی ۱۳۹۸ مسابقات انتخابی المپیک را پیش رو دارد اما وضعیت اردوها و سرمربی آن مشخص نیست، بیان کرد: اگر قرار بر اعزام است باید زودتر از این تمرینات بازیکنان شروع می‌شد. از برنامه فدراسیون خبر ندارم اما امیدوارم تصمیمی بگیرند که به والیبال بانوان کمک کند.  </p>
      <p>شعبانیان در واکنش به اینکه برخی از مسئولان فدراسیون از عملکرد تیم ملی در قهرمانی آسیا راضی نبودند و گویا به همین دلیل در اعزام به انتخابی المپیک تردید دارند، گفت: به نظرم با توجه به بازی‌های تدارکاتی و اردوهای طولانی مدت، رسیدگی به تیم ملی کم نبود. شاید لیگ‌ پویایی نداشتیم اما تیم ملی مشکلی نداشت به همین دلیل انتظار رشد بیشتری داشتم اما شاهد آن رشد نبودم.  </p>
      <p>سرمربی تیم بانوان پیکان در پاسخ به این سوال که‌ تیم ملی به مربی خارجی نیاز دارد؟ بیان کرد: اگر قرار است مربی خارجی انتخاب کنند باید خیلی قدر و در سطح خولیو ولاسکو (سرمربی سابق تیم ملی مردان) باشد در غیر این صورت مربیان داخلی خوب هستند.  </p>
      <p>به گزارش ایسنا،‌ هفته اول لیگ برتر والیبال بانوان، دوشنبه ، ۳ آذر برگزار می‌شود.</p>
      <p>
        <b>برنامه هفته نخست این رقابت‌ها به شرح زیر است:</b>
      </p>
      <p>دوشنبه ، ۳ آذر<br/>ذوب‌آهن اصفهان - پیکان تهران<br/>باریج اسانس کاشان - سایپا تهران<br/>اطلس تهران - افق قم<br/>اکسون تهران - فارس</p>
      <p>انتهای پیام</p>
    </article>
  </body>
</html>