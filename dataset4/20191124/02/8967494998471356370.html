<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/bolivia-blokkeert-amnestieverzoek-morales~aafe39ad/"/>
    <meta property="og:site_name" content="HLN"/>
    <meta property="article:published_time" content="2019-11-24T02:58:00+00:00"/>
    <meta property="og:title" content="Bolivia blokkeert amnestieverzoek Morales"/>
    <meta property="og:description" content="De interim-president van Bolivia, Jeanine Anez, heeft een poging tot amnestie voor de onlangs afgetreden president Evo Morales afgewezen. Senatoren van Morales’ partij MAS dienden het voorstel in."/>
  </head>
  <body>
    <article>
      <h1>Bolivia blokkeert amnestieverzoek Morales</h1>
      <address><time datetime="2019-11-24T02:58:00+00:00">24 Nov 2019, 02:58</time> by <a rel="author">IB/redactie</a></address>
      <p>
        <b>De interim-president van Bolivia, Jeanine Anez, heeft een poging tot amnestie voor de onlangs afgetreden president Evo Morales afgewezen. Senatoren van Morales’ partij MAS dienden het voorstel in.</b>
      </p>
      <p>De oud-president werd vrijdag door de interim-regering van het land beschuldigd van opruiing en terrorisme. Ook zou Morales zijn aanhangers opdracht gegeven hebben wegblokkades op te werpen. Sinds hij begin deze maand aftrad te midden van verdenkingen van verkiezingsfraude, vinden grootschalige protesten in het land plaats, voornamelijk van aanhangers van de socialistische oud-president.</p>
      <related>
        <h4>Lees ook</h4>
        <a href="https://www.hln.be/nieuws/buitenland/nieuwe-verkiezingen-moeten-einde-maken-aan-onrust-in-bolivia~a7ae66a4/"/>
      </related>
      <p>Tegen verslaggevers zei interim-president Anez zaterdag niet van plan te zijn politici te vervolgen. “Maar tegelijkertijd zijn wij ook helder dat iedereen die misdaden heeft gepleegd, de wet heeft bespot en misbruiken heeft gepleegd geen amnestie krijgt.’’</p>
      <h3>Nieuwe verkiezingen</h3>
      <p>De Boliviaanse Senaat heeft intussen ingestemd met een wetsvoorstel voor nieuwe presidents- en parlementsverkiezingen. Die moeten een einde maken aan de onrust in het land. Het wetsvoorstel verbiedt Morales om kandidaat te zijn bij die verkiezingen. Het lagerhuis van het Boliviaanse parlement moet de tekst nog goedkeuren. Vervolgens is het aan interim-president Jeanine Anez om dat te formaliseren.</p>
    </article>
  </body>
</html>