<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837473-ofitseri-gru-rf-mogli-otruyiti-bolgarskogo-pidpriyemtsya-yakiy-postavlyav-zbroyu-v-ukrayinu-zmi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T02:59:00+00:00"/>
    <meta property="og:title" content="Офіцери ГРУ РФ могли отруїти болгарського підприємця, який поставляв зброю в Україну - ЗМІ"/>
    <meta property="og:description" content="КИЇВ. 24 листопада. УНН. Вісім офіцерів ГРУ Росії можуть бути причетні до отруєння болгарського підприємця Омеляна Гебрева з допомогою отрути &quot;Новачок&quot; у …"/>
  </head>
  <body>
    <article>
      <h1>Офіцери ГРУ РФ могли отруїти болгарського підприємця, який поставляв зброю в Україну - ЗМІ</h1>
      <address><time datetime="2019-11-24T02:59:00+00:00">24 Nov 2019, 02:59</time> by <a rel="author">Денис Масліков</a></address>
      <p><b>КИЇВ. 24 листопада. УНН.</b> Вісім офіцерів ГРУ Росії можуть бути причетні до отруєння болгарського підприємця Омеляна Гебрева з допомогою отрути "Новачок" у квітні 2015 року. Про це йдеться в спільному розслідуванні видань Bellingcat, The Insider і Der Spiegel, повідомляє <b>УНН</b>.</p>
      <p>Під час двох передбачуваних отруєнь бізнесмена в Болгарії перебував генерал-майор Денис Сергєєв. Ця ж людина могла брати участь в отруєнні Сергія і Юлії Скрипаль в англійській Солсбері в 2018 році.</p>
      <p>Крім Сергєєва в підготовці отруєння брали участь Сергій Лютенко і Петро Борисов. Вони були в Болгарії з 15 по 22 лютого 2015 року. Потім їх змінили Терентьєв Іван, Микола Єжов і Олексій Калінін, які перебували в країні з 26 лютого по 8 березня. З 6 по 11 березня в Болгарії був Володимир Моісеєв, якого журналісти-розслідувачі вважають причетним до спроби перевороту в Чорногорії.</p>
      <p>У момент отруєння Гебрева у квітні в Болгарії перебували Сергєєв, Лютенко і Борисов. Крім того, Сергєєв і ще один співробітник ГРУ Данило Капралов прилітали в країну в травні, коли, імовірно, сталася друга спроба отруєння Гебрева.</p>
      <p>Реальні імена офіцерів ГРУ встановили за допомогою даних їхніх закордонних паспортів, а також порівнюючи фотографії в російських базах даних зі знімками, які ті робили, подаючи документи на шенгенську візу.</p>
      <p>Нагадаємо, раніше на питання про те, чому Гебрев міг представляти інтерес для ГРУ, він відповів, що бачить лише два можливі мотиви: по-перше, <a href="https://www.unn.com.ua/uk/news/1778782-gru-otruyilo-novachkom-postachalnika-zbroyi-v-ukrayinu-bellingcat">його компанія поставляла зброю в Україну</a>, а по-друге, Росія могла претендувати на збройовий завод, що знаходився під контролем його компанії.</p>
    </article>
  </body>
</html>