<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/vaticano/2019/11/24/news/papa_nagasaki-241760683/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T02:22:00+00:00"/>
    <meta property="og:title" content="Il Papa a Nagasaki: &quot;Alzare la voce contro la corsa agli armamenti&quot;"/>
    <meta property="og:description" content="Francesco in Giappone all'Atomic Bomb Hypocenter Park: &quot;Un luogo che ci ricorda dolore e orrore indicibile&quot;"/>
  </head>
  <body>
    <article>
      <h1>Il Papa a Nagasaki: "Alzare la voce contro la corsa agli armamenti"</h1>
      <h2>Francesco in Giappone all'Atomic Bomb Hypocenter Park: "Un luogo che ci ricorda dolore e orrore indicibile"</h2>
      <address><time datetime="2019-11-24T02:22:00+00:00">24 Nov 2019, 02:22</time> by <a rel="author">PAOLO RODARI</a></address>
      <p>NAGASAKI - Parla con compostezza di un “dolore” e un “orrore indicibile”. E chiede, dopo aver deposto una corona di fiori bianchi a ricordo di chi non c’è più ed essersi fermato per più di un minuto in silenzio a pregare, di fermare la corsa agli armamenti. Perché anche il solo “possesso delle armi nucleari e di altre armi di distruzione di massa non è la migliore risposta” al desiderio di pace e stabilità: “Questo desiderio; anzi, sembrano metterlo continuamente alla prova”. E ricorda come “i soldi spesi e le fortune guadagnate per fabbricare, ammodernare, mantenere e vendere le armi, sempre più distruttive, sono un attentato continuo che grida al cielo”.<br/> <br/>Piove a dirotto a Nagasaki, prima tappa del soggiorno in Giappone di papa Francesco. Nella città che il 9 agosto 1945, durante la seconda guerra mondiale, fu bersaglio della bomba atomica al plutonio, <i>Fat Man</i>, la seconda mai fatta esplodere su un’area popolata – tre giorni prima, il 6 agosto, <i>Little Boy</i> fu sganciata su Hiroshima – il vescovo di Roma che come i suoi predecessori conosce la sofferenza che tramite l’uso di armamenti nucleari “come esseri umani siamo in grado di infliggerci”, chiede presso l’Atomic Bomb Hypocenter “di lavorare e di insistere senza indugi a sostegno dei principali strumenti giuridici internazionali di disarmo e non proliferazione nucleare, compreso il Trattato sul divieto delle armi nucleari”.<br/> <br/>Quarantamila persone morirono sul colpo a Nagasaki. Molte altre successivamente per effetto delle radiazioni. Esplose una grande luce, poi fu il buio più nero. Più di un terzo della città fu raso al suolo. L’ipocentro dell’esplosione si ebbe in quello che è oggi il Parco della Pace, il memoriale dove Francesco ha fortemente desiderato arrivare e dove oggi, sotto nuvole basse e grigie, un temporale si sfoga con forti tuoni. Poco meno di due anni fa, mentre il mondo assisteva alle trattative tra Usa <i>e Corea</i> del Nord <i>e</i> alle minacce di nuovi attacchi, il Papa regalò ai giornalisti che lo accompagnavano in Cile e Perù una foto scattata dal fotografo statunitense Joseph Roger O’Donnell: qui, nel ’45, un ragazzo con in spalla il fratellino morto nel bombardamento atomico attende il suo turno per far cremare il corpicino senza vita. Francesco volle riprodurre quella foto su un cartoncino, accompagnandola con un commento eloquente, “il frutto della guerra”, seguito dalla sua firma autografa. Oggi quella stessa foto è stata riprodotta e installata a pochi metri da dove Francesco legge il suo discorso.<br/> <br/>Arriva nel Parco contornato da cinquecento ciliegi simbolo di rinascita e bellezza, il Papa, fino a una stele di marmo nero con i nomi delle vittime. La stele, come il Parco, ricorda gli orrori della guerra, ma vuole anche diffondere un messaggio di speranza e di pace. Non a caso, la Statua della Preghiera della Pace, alta dieci metri ed opera dello scultore Seibo Kitamura, indica sì con la mano destra il cielo per ricordare la minaccia delle armi nucleari, ma con il braccio sinistro esteso simboleggia anche il desiderio di pace nel mondo.<br/> <br/>L’arrivo di Bergoglio è per fare memoria, per non dimenticare “l’orrore indicibile subito nella propria carne dalle vittime e dalle loro famiglie”. E anche per denunciare la “dicotomia perversa di voler difendere e garantire la stabilità e la pace sulla base di una falsa sicurezza supportata da una mentalità di paura e sfiducia, che finisce per avvelenare le relazioni tra i popoli e impedire ogni possibile dialogo”. Per il Papa, al contrario, la pace e la stabilità internazionale “sono incompatibili con qualsiasi tentativo di costruire sulla paura della reciproca distruzione o su una minaccia di annientamento totale” mentre “sono possibili solo a partire da un’etica globale di solidarietà e cooperazione al servizio di un futuro modellato dall’interdipendenza e dalla corresponsabilità nell’intera famiglia umana di oggi e di domani”.<br/> <br/>È proprio a Nagasaki che Bergoglio, parlando in spagnolo, dice di non ritenere mai abbastanza “i tentativi di alzare la voce contro la corsa agli armamenti. Qui, in questa città, “che è testimone delle catastrofiche conseguenze umanitarie e ambientali di un attacco nucleare”.<br/> <br/>Per il magistero dei Pontefici la risposta alla minaccia delle armi nucleari dev’essere collettiva e concertata, “basata sull’ardua ma costante costruzione di una fiducia reciproca che spezzi la dinamica di diffidenza attualmente prevalente”. Già nel 1963 Giovanni XXIII, poco dopo la crisi missilistica di Cuba, chiese nella “Pacem in terris” la proibizione delle armi atomiche, e affermò come una vera e duratura pace internazionale non può poggiare sull’equilibrio delle forze militari, ma solo sulla fiducia reciproca. Francesco fa suo questo auspicio, chiedendo di “rompere la dinamica della diffidenza che attualmente prevale e che fa correre il rischio di arrivare allo smantellamento dell’architettura internazionale di controllo degli armamenti”. “Stiamo assistendo – dice – a un’erosione del multilateralismo, ancora più grave di fronte allo sviluppo delle nuove tecnologie delle armi”.<br/> <br/>Per la Chiesa Cattolica la strada passa oggi dal sostegno ai principali strumenti giuridici internazionali di disarmo e non proliferazione nucleare, fra questi il Trattato sul divieto delle armi nucleari a cui diversi Paesi importanti ancora non aderiscono. Più leader politici sembrano non riconoscere come le armi nucleari non difendano dalle minacce alla sicurezza nazionale e internazionale e, nello stesso tempo, faticano a riconoscere “l’impatto catastrofico del loro uso dal punto di vista umanitario e ambientale”, andando così a rafforzare “un clima di paura, diffidenza e ostilità”.<br/> <br/>Molte risorse potrebbero invece essere utilizzate per lo sviluppo sostenibile. Lo suggerì già, nel 1964, Paolo VI, quando propose di aiutare i più diseredati attraverso un Fondo Mondiale, alimentato con una parte delle spese militari. Lo propone oggi Francesco che a Nagasaki chiude il suo intervento chiedendo a tutti, credenti e non credenti, di recitare insieme la preghiera per la pace attribuita a san Francesco d’Assisi, il santo da cui il 13 marzo del 2013 ha preso il nome.<br/><br/><br/><br/><br/> </p>
    </article>
  </body>
</html>