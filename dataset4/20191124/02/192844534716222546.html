<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962279/"/>
    <meta property="og:site_name" content="Sanook"/>
    <meta property="article:published_time" content="2019-11-24T02:14:07+00:00"/>
    <meta property="og:title" content="คุณตาหายไปกว่า 30 ปี ญาติพบตัวอีกครั้ง เพราะโซเชียลนำพาให้มาเจอกันอีก"/>
    <meta property="og:description" content="เรื่องราวอันน่าประทับใจของคุณตาที่หายตัวไปกว่า 30 ปี ญาติคิดว่าเขาตายไปนานแล้ว ปรากฏว่าเห็นอยู่ในคลิปแชร์ในโซเชียล กลายเป็นคนงานเก่าแก่ที่ไร้อ้อย พลัดถิ่นไปหลายทศวรรษ"/>
  </head>
  <body>
    <article>
      <h1>คุณตาหายไปกว่า 30 ปี ญาติพบตัวอีกครั้ง เพราะโซเชียลนำพาให้มาเจอกันอีก</h1>
      <address>
        <time datetime="2019-11-24T02:14:07+00:00">24 Nov 2019, 02:14</time>
      </address>
      <p>
        <b>เรื่องราวอันน่าประทับใจของคุณตาที่หายตัวไปกว่า 30 ปี ญาติคิดว่าเขาตายไปนานแล้ว ปรากฏว่าเห็นอยู่ใน<a href="http://video.sanook.com/">คลิป</a>แชร์ในโซเชียล กลายเป็นคนงานเก่าแก่ที่ไร้อ้อย พลัดถิ่นไปหลายทศวรรษ</b>
      </p>
      <p>เมื่อวานนี้ (23 พ.ย.) เกิดเรื่องราวน่าเหลือเชื่อของ <b>คุณตาบุญกอง</b> อายุ 67 ปี ที่หายตัวไปกว่า 30 ปี แม้แต่ญาติๆ ก็นึกว่าเขาได้เสียชีวิตไปนานแล้ว กระทั่งมาเจอโพสต์ตามหาญาติผ่านเฟซบุ๊ก อดีตเคยเดินทางไปรับจ้างตัดอ้อยที่ จ.กำแพงเพชร แต่ปรากฏว่าถูกทิ้งเอาไว้เหลือเพียงคนเดียว</p>
      <p>น.ส.เบญจวรรณ อายุ 25 ปี เหลนของคุณตาบุญกอง เปิดเผยว่า ครอบครัวได้เคยพยายามตามหาตัวนายบุญกองมากว่า 30 ปีแล้ว หลังจากนายบุญกองได้หายตัวไปจากบ้านไป เพราะแม่ของตนเคยเล่าให้ฟังว่า ก่อนที่นายบุญกองจะออกจากบ้านได้แวะไปหาแม่ ในตอนนั้นยังเป็นเด็กอายุ 12 ปี พร้อมกับเอาเงินให้ 6 บาท เก็บให้ไว้กินขนม ก่อนที่จะหายตัวไปหลังจากนั้น<br/><br/>ตอนนั้นทราบเพียงว่า นายบุญกองมาหางานทำที่ จ.กำแพงเพชร โดยไปกับเพื่อนที่มาทำงานด้วยกัน หลังจากนั้นเพื่อนก็กลับไปบ้านเกิด แต่ไม่พบนายบุญกองกลับมาด้วยกัน พร้อมกับมาแจ้งครอบครัวว่า นายบุญกองได้เสียชีวิตลงแล้ว ญษติๆ ก็ออกตามหาอยู่ระยะหนึ่ง จากนั้นก็หยุดการค้นหาไป<br/><br/>กระทั่งล่าสุดปรากฏว่าในช่วง 2-3 สัปดาห์ที่ผ่านมา ได้มีพี่ที่รู้จักกันไปเห็น<a href="http://video.sanook.com/">คลิป</a>วีดีโอในยูทูปและเฟซบุ๊กส่วนตัวของนายพิเชฐ อายุ 42 ปี ลูกชายนายพรชัย เจ้าของไร่อ้อย ที่กำลังตัดผมให้กับนายบุญกองและจำได้ว่าเป็นญาติของตน ตนจึงเปิดคลิปให้แม่และยายดู ทุกคนมั่นใจว่าน่าจะเป็นนายบุญกอง คุณตาที่หายสาบสูญไป จึงได้รีบติดต่อประสานมายังนายพิเชฐ เพื่อขอพบตาบุญกองและขอรับตัวกลับบ้านที่<a href="https://travel.sanook.com/thailand/khonkaen/">ขอนแก่น</a><br/><br/>ขณะที่ นายพิเชฐ ลูกชายเจ้าของไร่อ้อย ที่ให้การเลี้ยงดูนายบุญกองเสมือนเป็นคนในครอบครัว และเป็นผู้ที่ถ่ายคลิปวีดีโอดังกล่าว เล่าว่า ตนเห็นนายบุญกองมาตั้งแต่เด็ก แต่ตนจะเรียกว่า บัวกอง เป็นคนงานที่มาตัดอ้อยในไร่แล้วไม่ได้กลับบ้าน เนื่องจากคนงานที่มาด้วยกันกลับไปหมด จากนั้นครอบครัวของตนก็ได้เลี้ยงดูและให้ช่วยงานทั้งในไร่และในบ้านเรื่อยมา ครอบครัวก็มองนายบุญกองเป็นเหมือนคนในครอบครัวเช่นกัน</p>
      <p>โดยปกคิตนก็จะคอยเข้ามาพูดคุยดูแลสารทุกข์สุขดิบ อาบน้ำตัดผมให้บ้าง เนื่องจากนายบุญกองอายุเยอะและช่วยเหลือตัวเองได้บ้างไม่ได้บ้าง มีอาการหลงๆ ลืมๆ ตามวัย กระทั่งตนได้อัดคลิปวีดีโอตอนตัดผมให้กับนายบุญกองและนำไปโพสต์ลงโซเชียล แล้วปรากฏว่ามีญาติของนายบุญกองมาพบ แล้วประสานงานมาเพื่อขอรับตัวกลับ ตนและครอบครัวรู้สึกดีใจ แต่ก้รู้สึกใจหาย เพราะรักผูกพันกับนายบุญกองมานานเช่นกัน จากนี้ก็ขอให้นายบุญกองได้ใช้ชีวิตอยู่กับครอบครัวที่แท้จริงอย่างมีความสุข<br/><br/>ขณะที่บรรยากาศหลังจากที่ได้พบเจอตัว นายบุญกอง อีกครั้ง เป็นไปด้วยความชื่นมื่นปนขมขื่น เพื่อนบ้านที่ช่วยเหลือดูแลนายบุญกองต่างเดินทางมาพูดคุย โดยครอบครัวทั้ง 2 ฝ่ายได้มาขอบคุณและร่ำลา พร้อมทั้งพากันส่ง นายบุญกอง ขึ้นรถกลับบ้านทั้งรอยยิ้มและคราบน้ำตาแห่งความสุข เพราะความผูกพันกันมาตลอดระยะเวลากว่า 30 ปี</p>
      <footer><b>ขอขอบคุณ<br/></b>ข้อมูล :<a href="https://news.bectero.com/news/158219">ข่าวเช้าวันหยุด ทางช่อง 3</a></footer>
    </article>
  </body>
</html>