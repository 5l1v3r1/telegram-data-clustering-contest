<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/zalau/cele-mai-periculoase-complicatii-diabetului-orbire-amputarea-piciorului-1_5dd916fe5163ec427151dfcc/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T02:06:57+00:00"/>
    <meta property="og:title" content="Cele mai periculoase complicaţii ale diabetului: de la orbire, la amputarea piciorului"/>
    <meta property="og:description" content="Supranumită boala secolului XXI, diabetul este o boală cronică evolutivă, cu incidenţă crescândă şi care este asociată cu diferite complicaţii."/>
  </head>
  <body>
    <article>
      <h1>Cele mai periculoase complicaţii ale diabetului: de la orbire, la amputarea piciorului</h1>
      <address><time datetime="2019-11-24T02:06:57+00:00">24 Nov 2019, 02:06</time> by <a rel="author">Andreea Vilcovschi</a></address>
      <h4>Supranumită boala secolului XXI, diabetul este o boală cronică evolutivă, cu incidenţă crescândă şi care este asociată cu diferite complicaţii.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/stiri-ciudate/un-doctor-salvat-viata-unui-pasager-bordul-unui-avion-sugandu-i-urina-direct-vezica-timp-40-minute-video-1_5dd8e0a95163ec4271503e81/index.html"/>
        <a href="https://adevarul.ro/locale/cluj-napoca/hrana-ultraprocesata-inamicul-numarul-1-inimii-semnalul-alarma-tras-cercetatorii-americani-1_5dd787a75163ec427147655f/index.html"/>
        <a href="https://adevarul.ro/locale/iasi/fenomenul-copii-nasc-copii-mama-15-ani-spune-nu-stia-nimic-despre-metodele-contraceptive-1_5dd7b3d15163ec427148a969/index.html"/>
      </related>
      <p>Pentru că diabetul este o boală care nu se vindecă niciodată, medicii avertizează că este esenţial pentru pacient ca odată ce primeşte acest diagnostic, să înţeleagă că afecţiunea trebuie urmărită şi controlată permanent.</p>
      <p>"Fiind o boală cronică, trebuie manageriată corespunzător, pentru a evita în viitor apariţia complicaţiilor ei, care reprezintă tragediile din această specializare", precizează dr. Daniela Zaharie, medic diabetolog în cadrul Spitalului Judeţean de Urgenţă Zalău.</p>
      <p>Potrivit spuselor sale, diabetul poate fi considerat o boală vasculară, având în vedere că afectează vasele de sânge din tot organismul. Este asociat cu o serie de complicaţii, atât microvasculare, cât şi macrovasculare.</p>
      <p>"Printre cele mai frecvente complicaţiile microvasculare se numără retinopatia diabetică, care afectează ochii şi poate să ducă la orbire, neuropatia diabetică - o complicaţie a terminaţiilor nervoase, în special la nivelul picioarelor. În cazul din urmă, vorbim despre polineuropatie periferică, aceasta alterând sensibilitatăţile; practic, bolnavul nu mai are simţuri în picioare, nu ştie de calcă pe jăratic ori pe cuie, astfel producându-se diverse leziuni la nivelul picioarelor, adevărate porţi de intrare pentru diverşi microbi. De aici, tragediile cu picioare amputate", spune diabetologul.</p>
      <h3>Pericolul diabetului necontrolat</h3>
      <p>O altă complicaţie microvasculară a diabetului o reprezintă nefropatia diabetică, ce presupune deteriorarea funcţiei renale, în timp pacientul putând să ajungă la insuficienţă renală cronică şi, implicit, dializă.</p>
      <p>În categoria complicaţiilor macrovasculare ale diabetului zaharat, dr. Daniela Zaharie aminteşte de afecţiunile cardiovasculare: "Bolnavul este expus, astfel, riscului de accident vascular cerebral, angină pectorală, insuficienţa cardiacă congestivă, infarct miorcardic, afectări ale arterelor coronare, care necesită implantarea de stenturi".</p>
      <p>O reală ameninţare este arteriopatia periferică, aceasta afectând vasele piciorului. "La mulţi dintre pacienţi, din păcate, se întâlneşte un cumul de complicaţii la nivel de picior, atât pe partea de vas mare, cât şi pe partea de inervaţie; aşa-zisul picior neuroischemic", mai spune medicul zălăuan.</p>
      <p>Toate aceste complicaţii apar în timp. "Nu este totuna când apar. Un diabet necontrolat va duce cu siguranţă prea devreme la aceste complicaţii, mult mai repede decât ne-am aştepta. Primul pas în prevenţia apariţiilor acestor complicaţii îl reprezintă controlul diabetului. De aceea este foarte important ca pacienţii să fie cât mai bine controlaţi metabolic, astfel putându-se bucura de o calitate mult mai bună a vieţii", conchide specialistul.</p>
      <p>
        <b>Mai puteţi citi:</b>
      </p>
      <p>
        <b>
          <a href="https://adevarul.ro/locale/zalau/boala-duce-pierderea-dintilor-primele-semne-putem-preveni-1_5cefb477445219c57e3d1fed/index.html">Boala care duce la pierderea dinţilor. Care sunt primele semne şi cum o putem preveni</a>
        </b>
      </p>
      <p>
        <a href="https://adevarul.ro/locale/zalau/cauzele-aparitiei-hipertensiunii-arteriale-putem-proteja-boala-numita-ucigasul-tacut-1_5bf400b8df52022f75a2f558/index.html">
          <b>Cauzele apariţiei hipertensiunii arteriale. Cum ne putem proteja de boala numită „ucigaşul tăcut“</b>
        </a>
      </p>
      <hr/>
    </article>
  </body>
</html>