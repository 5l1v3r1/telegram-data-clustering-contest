<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743283"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T02:10:00+00:00"/>
    <meta property="og:title" content="เศร้า!'อิมาน'แรดสุมาตรา ตัวสุดท้ายของมาเลย์ลาโลกแล้ว"/>
    <meta property="og:description" content="แรดสุมาตรา 'สูญพันธุ์อย่างเป็นทางการ' แล้วในมาเลเซีย หลัง 'อิมาน' แรดสุมาตราเพศเมีย จากไปเมื่อวันเสาร์ขณะมีอายุได้ 25 ปี หลังล้มป่วยมานาน"/>
  </head>
  <body>
    <article>
      <h1>เศร้า!'อิมาน'แรดสุมาตรา ตัวสุดท้ายของมาเลย์ลาโลกแล้ว</h1>
      <address>
        <time datetime="2019-11-24T02:10:00+00:00">24 Nov 2019, 02:10</time>
      </address>
      <p>
        <b>แรดสุมาตรา "สูญพันธุ์อย่างเป็นทางการ" แล้วในมาเลเซีย หลัง "อิมาน" แรดสุมาตราเพศเมีย จากไปเมื่อวันเสาร์ขณะมีอายุได้ 25 ปี หลังล้มป่วยมานาน</b>
      </p>
      <p>สำนักข่าวต่างประเทศรายงานจากกรุงกัวลาลัมเปอร์ ประเทศมาเลเซีย เมื่อวันที่ 24 พ.ย.ว่าสำนักงานเขตอนุรักษ์พันธุ์สัตว์ป่าแห่งรัฐซาบาห์ ตั้งอยู่บนเกาะบอร์เนียว ทางตะวันออกของมาเลเซีย ออกแถลงการณ์ว่า "อิมาน"  แรดสุมาตราหรือกระซู่เพศเมีย อายุ 25 ปี จากไปอย่างสงบเมื่อวันเสาร์ หลังล้มป่วยด้วยโรคมะเร็งรังไข่มาระยะหนึ่ง และอยู่ในความดูแลของสำนักงานอนุรักษ์แห่งนี้ตั้งแต่ปี 2557<br/> </p>
      <figure>
        <iframe data-src="https://twitter.com/staronline/status/1198212474673086464?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>สำหรับการตายของอิมานเกิดขึ้นหลัง "แทม" แรกสุมาตราเพศผู้ซึ่งอาศัยอยู่ภายในเขตอนุรักษ์สัตว์ป่าในรัฐซาบาห์ ตายเมื่อเดือนพ.ค. ปีที่แล้ว ด้วยอายุประมาณ 30 ปี โดยสื่อท้องถิ่นรายงานว่าการตายของแทมมาจากการที่ระบบการทำงานของตับและไตล้มเหลว อนึ่ง รัฐบาลมาเลเซียประกาศให้แรดสุมาตรา "สูญพันธุ์จากป่า"  เมื่อปี 2558 เนื่องจากเจ้าหน้าที่พยายามติดตามจับแรดสุมาตราที่ยังเหลืออยู่ในธรรมชาติทั้งหมดให้เข้ามาอยู่ในความดูแลอย่างใกล้ชิด และหวังใช้เทคนิคการปฏิสนธินอกร่างกาย ( ไอวีเอฟ ) ที่เป็นการนำไข่แและอสุจิมาผสมกันในหลอดแก้ว แล้วจึงนำตัวอ่องกลับไปฝังในมดลูก แต่ความพยายามของมาเลเซียในเรื่องดังกล่าวไม่เคยประสบความสำเร็จ<br/> <br/>ทั้งนี้ การจากไปของอิมานเท่ากับว่าแรดสุมาตราซึ่งเป็นสายพันธุ์ของแรดขนาดเล็กที่สุดในโลก "สูญพันธุ์อย่างเป็นทางการ" ในมาเลเซีย อย่างไรก็ตาม มีรายงานว่าบนเกาะสุมาตราและเกาะบอร์เนียวฝั่งอินโดนีเซียยังมีแรดสายพันธุ์นี้หลงเหลืออยู่ประมาณ 30 ถึง 80 ตัว แต่ยังไม่ชัดเจนว่ามาเลเซียจะประสานงานกับอินโดนีเซียในเรื่องการรักษาสายพันธุ์แรดสุมาตราหรือไม่.<br/><br/><b>เครดิตภาพ : REUTERS</b></p>
    </article>
  </body>
</html>