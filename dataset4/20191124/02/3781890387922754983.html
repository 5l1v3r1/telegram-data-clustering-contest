<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743278"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T02:00:00+00:00"/>
    <meta property="og:title" content="อุตุประกาศเตือนฉ.4ภาคใต้ฝนถล่ม ระวังน้ำป่าไหลหลาก"/>
    <meta property="og:description" content="กรมอุตุฯออกประกาศเตือน ฉบับที่ 4 วันที่ 25-29 พ.ย.ภาคใต้มีฝนตกเพิ่มมากขึ้น ตั้งแต่สุราษฎร์ธานีลงไป ขอให้ประชาชนระมัดระวังจากฝนที่ตกหนัก และอาจจะทำให้เกิดน้ำป่าไหลหลาก"/>
  </head>
  <body>
    <article>
      <h1>อุตุประกาศเตือนฉ.4ภาคใต้ฝนถล่ม ระวังน้ำป่าไหลหลาก</h1>
      <address>
        <time datetime="2019-11-24T02:00:00+00:00">24 Nov 2019, 02:00</time>
      </address>
      <p>
        <b>กรมอุตุฯออกประกาศเตือน ฉบับที่ 4 วันที่ 25-29 พ.ย.ภาคใต้มีฝนตกเพิ่มมากขึ้น ตั้งแต่สุราษฎร์ธานีลงไป ขอให้ประชาชนระมัดระวังจากฝนที่ตกหนัก และอาจจะทำให้เกิดน้ำป่าไหลหลาก</b>
      </p>
      <p>เมื่อวันที่ 24 พ.ย.นาวาอากาศเอก สมศักดิ์ ขาวสุวรรณ์  อธิบดีกรมอุตุนิยมวิทยา เปิดเผยว่า  ประกาศกรมอุตุนิยมวิทยา "ฝนตกหนักภาคใต้และคลื่นลมแรงบริเวณอ่าวไทย (มีผลกระทบตั้งแต่วันที่ 25-29 พฤศจิกายน 2562)" ฉบับที่ 4 ลงวันที่ 24 พฤศจิกายน 2562  ในช่วงวันที่ 25-29 พ.ย. 62 ภาคใต้จะมีฝนเพิ่มมากขึ้นกับฝนตกหนักหลายพื้นที่ ตั้งแต่จังหวัดสุราษฎร์ธานีลงไป โดยมีฝนตกหนักมากบางพื้นที่ในบริเวณจังหวัดนครศรีธรรมราช พัทลุง สงขลา และนราธิวาส ขอให้ประชาชนในบริเวณดังกล่าวระวังอันตรายจากฝนที่ตกหนักและปริมาณน้ำฝนที่ตกสะสม ซึ่งอาจจะทำให้เกิดน้ำท่วมฉับพลัน น้ำป่าไหลหลากเกิดขึ้นได้<br/><br/>ส่วนคลื่นลมบริเวณอ่าวไทยตอนล่างตั้งแต่จังหวัดสุราษฎร์ธานีลงไป มีคลื่นสูง 2-3 เมตร ขอให้ประชาชนบริเวณชายฝั่งภาคใต้ ฝั่งตะวันออกระวังอันตรายจากคลื่นลมแรงที่พัดเข้าหาฝั่ง ชาวเรือควรเดินเรือด้วยความระมัดระวังและเรือเล็กบริเวณอ่าวไทย  ควรงดออกจากฝั่งในระยะนี้ ทั้งนี้เนื่องจากบริเวณความกดอากาศสูงกำลังค่อนข้างแรงอีกระลอกหนึ่งจากประเทศจีนจะแผ่ลงมาปกคลุมประเทศเวียดนามตอนบนและทะเลจีนใต้ ทำให้มรสุมตะวันออกเฉียงเหนือที่พัดปกคลุมอ่าวไทยและภาคใต้มีกำลังแรงขึ้น</p>
      <figure>
        <img src="https://www.dailynews.co.th/admin/upload/20191124/news_KREbgmIbax074859_533.jpg?v=20191124123?v=8613"/>
      </figure>
      <p>อนึ่ง สำหรับพื้นราบบริเวณภาคเหนือ และภาคตะวันออกเฉียงเหนือยังคงมีอากาศเย็นกับมีหมอกในตอนเช้า อุณหภูมิต่ำสุด 16-20 องศาเซลเซียส ขอให้ประชาชนดูแลรักษาสุขภาพเนื่องจากอากาศที่เปลี่ยนแปลง และเพิ่มความระมัดระวังในการสัญจรผ่านบริเวณที่มีหมอกหนาไว้ด้วย  จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา https://www.tmd.go.th หรือสายด่วนพยากรณ์อากาศ 1182 ได้ตลอด 24 ชั่วโมง  ประกาศ ณ วันที่ 24 พฤศจิกายน พ.ศ. 2562 เวลา 05.00 น. กรมอุตุนิยมวิทยาจะออกประกาศฉบับต่อไปใน วันที่ 24 พฤศจิกายน พ.ศ. 2562 เวลา 11.00 น.<br/> </p>
    </article>
  </body>
</html>