<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743285"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T02:45:00+00:00"/>
    <meta property="og:title" content="วิจารณ์แซ่ดบ้านเช่าสุดเฮี้ยน! คนเช่าผูกคอตัวตายตัวแทน"/>
    <meta property="og:description" content="บ้านเช่าเฮี้ยน!! คนเช่าผูกคอตาย 2 ศพ ระยะห่างกัน 3 เดือน จุดเดียวกันตรงบันไดขึ้นชั้นสอง และพฤติกรรมก็เหมือนกันคือไล่ให้ภรรยาออกจากบ้านก่อนผูกคอจบชีวิต เมื่อเมียกลับมาก็ไม่ทันการณ์แล้ว "/>
  </head>
  <body>
    <article>
      <h1>วิจารณ์แซ่ดบ้านเช่าสุดเฮี้ยน! คนเช่าผูกคอตัวตายตัวแทน</h1>
      <address>
        <time datetime="2019-11-24T02:45:00+00:00">24 Nov 2019, 02:45</time>
      </address>
      <p>
        <b>บ้านเช่าเฮี้ยน!! คนเช่าผูกคอตาย 2 ศพ ระยะห่างกัน 3 เดือน จุดเดียวกันตรงบันไดขึ้นชั้นสอง และพฤติกรรมก็เหมือนกันคือไล่ให้ภรรยาออกจากบ้านก่อนผูกคอจบชีวิต เมื่อเมียกลับมาก็ไม่ทันการณ์แล้ว </b>
      </p>
      <p>เมื่อวันที่ 24 พ.ย. ร.ต.อ.เดชาวัต มากคำ รองสว.สอบสวน สภ.หาดใหญ่ จ.สงขลา รับแจ้งมีเหตุคนแขวนคอตายภายในบ้านเช่าแห่งหนึ่ง ชุมชนโชคสมาน เขตเทศบาลนครหาดใหญ่ หลังไปตรวจสอบพบศพ นายอานนท์ สิงห์พานิช อายุ 38 ปี ญาติและเพื่อนบ้านได้ช่วยกันนำร่างลงมาที่พื้นเพื่อช่วยชีวิตแต่ก็ไม่ทัน โดยนายอานนท์ได้ใช้ผ้าปูเตียงผูกกับขื่อฝ้าเพดานตรงบันไดทางขึ้นชั้นสอง และใช้วิธีแขวนคอกับผ้าปูเตียงให้ร่างห้อยลงมา ไม่ได้ใช้เงื่อนปมในการรัดคอ<br/><br/>จากการสอบถามภรรยาทราบว่า นายอานนท์ เดิมเป็นชาวจ.กาฬสินธุ์ และมาเป็นช่างซ่อมรถจักรยานยนต์อยู่แถวๆ ถนนสามชัยในเมืองหาดใหญ่ โดยมาเช่าบ้านหลังนี้อาศัยอยู่ด้วยกัน 4 คน ทั้งตน สามี ลูกสาวอายุ 2 ขวบ และน้องสาว แต่พักหลังสามีมีอาการเครียดจากรายได้ที่ไม่พอใช้ กระทั่งเมื่อช่วงเช้าของวันนี้ได้ไล่ให้ตนออกจากบ้าน แต่หลังจากที่ตนออกจากบ้านมาไม่นานพอกลับมาก็พบว่าสามีแขวนคอตายอยู่ตรงบันใดจึงรีบเข้าไปช่วยนำร่างลงมาแต่ก็ไม่ทันเสียชีวิตแล้ว</p>
      <figure>
        <img src="https://www.dailynews.co.th/admin/upload/20191124/news_wUhaNJEQBc094242_533.jpg?v=20191124103?v=2065"/>
      </figure>
      <p>ผู้สื่อข่าวรายงานว่า บ้านเช่าหลังนี้มีคนผูกคอตายติดต่อกันเป็นรายที่ 2 แล้ว โดยรายแรกเกิดขึ้นเมื่อราว 3 เดือนก่อน มีผู้เช่าซึ่งเป็นผู้ชายผูกคอตายกับราวบันไดทางขึ้นชั้น 2 จุดเดียวกัน และลักษณะก็คล้ายๆ กัน คือไล่ภรรยาให้ออกไปจากบ้านก่อนที่จะผูกคอตาย กระทั่งมาเกิดเหตุซ้ำอีกครั้งในวันนี้ตรงบันไดเหมือนกันและไล่ให้ภรรยาออกจากบ้านเหมือนกัน ซึ่งชาวบ้านที่เชื่อเรื่องแบบนี้ต่างก็วิพากษ์วิจารณ์กันว่าอาจเป็นเพราะวิญญาณเฮี้ยนเหมือนกับเป็นตัวตายตัวแทนกัน ส่วนคนที่ไม่เชื่อก็มองว่าเป็นแค่บังเอิญ<br/><br/> </p>
    </article>
  </body>
</html>