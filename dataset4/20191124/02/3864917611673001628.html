<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824230-zagorodnuk-vazlivo-so-narod-ta-urad-ssa-z-ukrainou-v-borotbi-proti-rosii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T02:45:00+00:00"/>
    <meta property="og:title" content="Загороднюк: Важливо, що народ та уряд США - з Україною в боротьбі проти Росії"/>
    <meta property="og:description" content="Україна відчуває незмінну підтримку США, незважаючи на ситуацію з розслідуванням щодо імпічменту. "/>
  </head>
  <body>
    <article>
      <h1>Загороднюк: Важливо, що народ та уряд США - з Україною в боротьбі проти Росії</h1>
      <h2>Україна відчуває незмінну підтримку США, незважаючи на ситуацію з розслідуванням щодо імпічменту. </h2>
      <address>
        <time datetime="2019-11-24T02:45:00+00:00">24 Nov 2019, 02:45</time>
      </address>
      <p>Про це в інтерв’ю канадському телеканалу <a href="https://www.ctvnews.ca/video?playlistId=1.4698674">CTV News</a> розповів міністр оборони України Андрій Загороднюк, передає кореспондент Укрінформу.</p>
      <p>“Україна має справу з багатьма людьми з Держдепу, Пентагону тощо - й усі  говорять, що цю ситуацію жодним чином не варто розглядати як ознаку зміни політики. Для нас дуже важливо, що американський народ та уряд - з нами у боротьбі проти Росії”, - відповів Загороднюк на запитання про вплив розслідування щодо імпічменту в США на міждержавні відносини.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824200-zagorodnuk-obgovoriv-iz-kanadskim-kolegou-oboronnu-spivpracu.html">Загороднюк обговорив із канадським колегою оборонну співпрацю</a>
      </blockquote>
      <p>Міністр наголосив, що підтримка США ґрунтується на спільних з Україною цінностях, які не зазнали змін.</p>
      <p>“Ідеться про цінності вільного світу, верховенство права й територіальну цілісність, які залишилися незмінними. Ми спілкуємося із сенаторами, дипломатами, військовими - й усі вони стверджують, що підтримка ґрунтується на цінностях та не може змінитися за короткий час. Загальна політика не зазнала змін, ми абсолютно впевнені щодо цього”, - зауважив Загороднюк.</p>
      <p>Водночас він визнав, що Україна воліла б “не бути у світлі софітів цих новин”.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824216-proces-impicmentu-ne-zminiv-stavlenna-ssa-do-ukraini-predstavnik-derzdepu.html">Процес імпічменту не змінив ставлення США до України - представник Держдепу</a>
      </blockquote>
      <p>Як повідомляв Укрінформ, у нижній палаті Конгресу США на рівні профільних комітетів проходять публічні слухання у справі розслідування щодо імпічменту <a href="https://www.ukrinform.ua/tag-tramp">Дональда Трампа</a>. Палата представників має сформулювати звинувачення щодо імпічменту і проголосувати за них. Очікується, що цей процес триватиме до Різдва. Далі справу буде передано на розгляд Сенату.</p>
    </article>
  </body>
</html>