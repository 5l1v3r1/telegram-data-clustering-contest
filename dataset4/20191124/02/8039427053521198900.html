<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=962881"/>
    <meta property="og:site_name" content="Andhrajyothy"/>
    <meta property="article:published_time" content="2019-11-24T02:29:39+00:00"/>
    <meta property="og:title" content="నిశ్చితార్థానికి వెళ్లొస్తూ..!"/>
    <meta property="og:description" content="ADVT"/>
  </head>
  <body>
    <article>
      <h1>నిశ్చితార్థానికి వెళ్లొస్తూ..!</h1>
      <address>
        <time datetime="2019-11-24T02:29:39+00:00">24 Nov 2019, 02:29</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఆగి ఉన్న ట్రాక్టరును ఢీకొన్న కారు</b>
        </li>
        <li>
          <b>ముగ్గురి మృతి.. పదిమందికి తీవ్ర గాయాలు</b>
        </li>
        <li>
          <b>మృతుల్లో వధువు, బంధుమిత్రులు</b>
        </li>
      </ul>
      <p><b>కర్నూలు/ఓర్వకల్లు, ప్రొద్దుటూరు క్రైం, నవంబరు 23: </b>హైదరాబాద్‌లో ఎంతో సందడిగా నిశ్చితార్థం ముగిసింది. త్వరలో పెళ్లిపీటలెక్కాల్సిన ఆ యువతి.. సంతోషంగా కుటుంబ సభ్యులతో తిరిగి స్వగ్రామానికి బయలుదేరి వస్తోంది. ఇంతలోనే ఆమెను మృత్యువు రోడ్డు ప్రమాద రూపంలో కబళించింది. కర్నూలు జిల్లా ఓర్వకల్లు మండలం కర్నూలు-చిత్తూరు జాతీయ రహదారి-40పై శుక్రవారం అర్ధరాత్రి ఆగి ఉన్న ట్రాక్టరును ట్రావేరా ఢీకొట్టిన ఘటనలో ముగ్గురు మృతి చెందారు. మృతుల్లో కడప జిల్లా ప్రొద్దుటూరుకు చెందిన ఈదుల గోథ్నవి అలియాస్‌ చిన్ని (23), పెళ్లి పెద్ద మార్తాల కొండారెడ్డి (67), బి.కోడూరు మండలం పాలకట్ల గ్రామానికి చెందిన కాసా నారాయణరెడ్డి (65) మృతి చెందారు. పది మందికి తీవ్ర గాయాలయ్యాయి. పోలీసుల కథనం ప్రకారం.. ప్రొద్దుటూరు ద్వారకానగర్‌లో నివాసముంటున్న ఈదుల మల్లికార్జునరెడ్డి, ఇందిరమ్మ దంపతులకు కుమారుడు శివశంకర్‌రెడ్డి, కూతురు ఈదుల గోథ్నవి సంతానం. గోథ్నవికి గతంలోనే పెళ్లయింది. భర్తతో విభేదాలు వచ్చి విడాకులు తీసుకుంది. బీటెక్‌ పూర్తి చేసిన గోథ్నవి ప్రస్తుతం స్థానిక ప్రైవేట్‌ స్కూల్‌లో టీచర్‌గా పని చేస్తోంది.</p>
      <p> ఇటీవల హైదరాబాద్‌కు చెందిన ఓ సాఫ్ట్‌వేర్‌ ఇంజనీర్‌తో ఆమెకు పెళ్లి కుదిరింది. నిశ్చితార్థం కోసం మల్లికార్జునరెడ్డి దంపతులు, గోథ్నవితో పాటు మల్లికార్జునరెడ్డి సోదరుడు శివనాగిరెడ్డి, ఇంటి పక్కనే ఉన్న కొండారెడ్డి, సమీప బంధువు బి.కోడూరు మండలానికి చెందిన నారాయణరెడ్డి, సక్కుబాయి, లత, డ్రైవర్‌ మహబూబ్‌ బాషా శుక్రవారం తెల్లవారు జామున హైదరాబాద్‌ వెళ్లారు. మధ్యాహ్నం 3గంటలకు నిశ్చితార్థం ముగించుకున్నారు. సాయంత్రం 5గంటలకు తిరుగు ప్రయాణమయ్యారు. కర్నూలు చేరుకునేసరికి రాత్రి 11 గంటలు దాటింది. ఆ సమయంలో ఓర్వకల్లు సమీపంలోని పున్నమి రెస్టారెంట్‌ వద్ద రోడ్డు పక్కన ప్రయాణికులతో ఆగి ఉన్న ట్రాక్టరును వీరు ప్రయాణిస్తున్న ట్రవేరా కారు ఢీకొట్టింది. దీంతో.. ట్రవేరా ముందు సీట్లలో కూర్చున్న నారాయణరెడ్డి, కొండారెడ్డి అక్కడికక్కడే మృతి చెందారు. పెళ్లికూతురు గోథ్నవి, లత, సక్కుబాయి, మల్లికార్జునరెడ్డి, ఇందిరమ్మ, శివనాగిరెడ్డికి తీవ్ర గాయాలయ్యాయి. కర్నూలు రూరల్‌ సీఐ శ్రీనాథ్‌రెడ్డి, ఉలిందకొండ ఎస్‌ఐ శంకరయ్య హుటాహుటిన సంఘటన స్థలికి వెళ్లి. కారులో ఇరుకున్న మృతులను, గాయపడ్డవారిని బయటకు తీయించి కర్నూలు ప్రభుత్వాస్పత్రికి తరలించారు. గోథ్నవి అక్కడ చికిత్స పొందుతూ శనివారం ఉదయం మృతి చెందింది. ట్రాక్టర్‌లో అప్పటి వరకు ప్రయాణిస్తూ వచ్చిన మరో ఆరుగురికి కూడా తీవ్ర గాయాలవ్వగా, వారిని అదే ఆస్పత్రికి తరలించారు. </p>
      <p>
        <b>రెండేళ్ల క్రితం కొడుకు.. ఇప్పుడు కూతురు!</b>
      </p>
      <p>కాగా, మల్లికార్జునరెడ్డి కొడుకు శివశంకర్‌రెడ్డి రెండేళ్ల క్రితం అనారోగ్యంతో మృతి చెందాడు. ఇప్పుడు కూతురు గోథ్నవి అకాల మరణం చెందడంతో ఆ కుటుంబంలో తీరని విషాదఛాయలు అలుముకున్నాయి. మల్లికార్జునరెడ్డి దంపతులు తీవ్ర గాయాలతో ఆస్పత్రిలో చికిత్స పొందుతున్నారు.</p>
    </article>
  </body>
</html>