<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112600"/>
    <meta property="og:site_name" content="MGR Online"/>
    <meta property="article:published_time" content="2019-11-24T02:04:00+00:00"/>
    <meta property="og:title" content="ชายวัย 40 ปีชาวอังกฤษ ซิ่งเก๋งแหกโค้งพุ่งชนร้านสะดวกซื้อพังยับไร้คนเจ็บตาย"/>
    <meta property="og:description" content="สุราษฎร์ธานี - ระทึก! ชายวัย 40 ปี อังกฤษ ซิ่งรถเก๋งแหกโค้งพุ่งเข้าชนร้านสะดวกซื้อบนเกาะสมุย พังยับทั้งร้าน พนักงานตกใจวิ่งหนีตายรอดหวุดหวิดโชคดีไม่มีใครได้รับบาดเจ็บ"/>
  </head>
  <body>
    <article>
      <h1>ชายวัย 40 ปีชาวอังกฤษ ซิ่งเก๋งแหกโค้งพุ่งชนร้านสะดวกซื้อพังยับไร้คนเจ็บตาย</h1>
      <address><time datetime="2019-11-24T02:04:00+00:00">24 Nov 2019, 02:04</time> by <a rel="author">ผู้จัดการออนไลน์</a></address>
      <p>สุราษฎร์ธานี - ระทึก! ชายวัย 40 ปี ชาวอังกฤษ ซิ่งรถเก๋งแหกโค้งพุ่งเข้าชนร้านสะดวกซื้อบนเกาะสมุย พังยับทั้งร้าน พนักงานตกใจวิ่งหนีตายรอดหวุดหวิด โชคดีไม่มีใครได้รับบาดเจ็บ</p>
      <figure>
        <img src="https://mpics.mgronline.com/pics/Images/562000011648701.JPEG"/>
      </figure>
      <p>เมื่อคืนที่ผ่านมา (23 พ.ย.) ร.ต.อ.ศิรชัช กามูนี รองสารวัตรสอบสวน สภ.บ่อผุด จังหวัดสุราษฎร์ธานี ได้รับแจ้งว่า เกิดอุบัติเหตุรถยนต์เก๋งขับแหกโค้งพุ่งเข้าชนร้านสะดวกซื้อ ทำให้ทรัพย์สินภายในร้านได้รับความเสียหาย หลังรับแจ้งจึงได้เดินทางไปตรวจสอบที่เกิดเหตุ</p>
      <figure>
        <img src="https://mpics.mgronline.com/pics/Images/562000011648702.JPEG"/>
      </figure>
      <p>
        <b>ที่เกิดเหตุเป็นร้านสะดวกซื้อเซเว่น-อีเลฟเว่น สาขาหัวถนนสมุย 2 หมู่ 1 ตำบลมะเร็ต อำเภอเกาะสมุย จังหวัดสุราษฎร์ธานี ภายในร้านพบรถยนต์เก๋งสีขาว ยี่ห้อฮอนด้า ทะเบียน กย 9962 สุราษฎร์ธานี ในสภาพรถยนต์พุ่งเข้าไปอยู่ ภายในร้านสะดวกซื้อทั้งคัน ทำให้กระจกด้านหน้าร้านแตกกระจาย รวมถึงเคาน์เตอร์เก็บเงิน และคอมพิวเตอร์พังไปทั้งแถบ พนักงานขายภายในร้านต่างอยู่ในอาการตื่นตระหนก โดยเหตุการณ์ครั้งนี้ไม่มีใครได้รับบาดเจ็บหรือเสียชีวิต</b>
      </p>
      <figure>
        <img src="https://mpics.mgronline.com/pics/Images/562000011648703.JPEG"/>
      </figure>
      <p>ส่วนคนขับรถเก๋งคันดังกล่าวทราบชื่อคือ นายแพทริก เลียม สมิธ อายุ 40 ปี สัญชาติอังกฤษ ยืนรอให้การต่อทางเจ้าหน้าที่ตำรวจ ว่า ขณะเกิดเหตุตนเองกำลังขับรถเพื่อกลับบ้านพัก เมื่อขับรถมาถึงจุดเกิดเหตุ ซึ่งถนนเป็นทางโค้งหักศอก และตนเองไม่มีความชำนาญเส้นทาง ประกอบกับเป็นช่วงเวลากลางคืน จึงทำให้รถเกิดแหกโค้งพุ่งเข้าชนร้านสะดวกซื้อดังกล่าว</p>
      <figure>
        <img src="https://mpics.mgronline.com/pics/Images/562000011648704.JPEG"/>
      </figure>
      <p><b>จากการสอบถาม น.ส.วรรณภา พรมมืด พนักงานร้านสะดวกซื้อในร้าน เปิดเผยว่า ขณะเกิดเหตุภายในร้านไม่มีลูกค้า ตนเองได้เดินออกจากหน้าเคาน์เตอร์คิดเงินเพียงเล็กน้อย เพื่อจะไปจัดของภายในร้านกับเพื่อนพนักงานอีกคนที่อยู่ด้วยกันในกะดังกล่าว อยู่ๆ ก็ได้ยินเสียงดังสนั่น จากนั้นมีรถยนต์เก๋งคันดังกล่าวพุ่งเข้ามาในร้านอย่างรวดเร็ว พร้อมพุ่งชนข้าวของและชั้นจำหน่ายสินค้า เคาน์เตอร์เก็บเงินพังทั้งแถบ ตนเองกับเพื่อนต่างพากันตกใจรีบวิ่งหนีเอาตัวรอด </b><br/><br/>อย่างไรก็ตาม หลังเกิดเหตุทางเจ้าหน้าที่ตำรวจได้ควบคุมตัว นายแพทริก หนุ่มชาวอังกฤษ คนขับรถเก๋งคันดังกล่าวไปสอบสวนที่ สภ.บ่อผุด ก่อนจะดำเนินคดีตามกฎหมายต่อไป</p>
      <related>
        <h4>แกลเลอรี</h4>
        <a href="https://mgronline.com/south/photo-gallery/9620000112600"/>
      </related>
    </article>
  </body>
</html>