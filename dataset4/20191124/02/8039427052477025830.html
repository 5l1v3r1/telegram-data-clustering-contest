<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=962954"/>
    <meta property="og:site_name" content="Andhrajyothy"/>
    <meta property="article:published_time" content="2019-11-24T02:54:36+00:00"/>
    <meta property="og:title" content="‘అమరావతి’పై బాబు ధన్యవాదాలు"/>
    <meta property="og:description" content="ADVT"/>
  </head>
  <body>
    <article>
      <h1>‘అమరావతి’పై బాబు ధన్యవాదాలు</h1>
      <address>
        <time datetime="2019-11-24T02:54:36+00:00">24 Nov 2019, 02:54</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>అమిత్‌ షా, కిషన్‌రెడ్డిలకు లేఖ</b>
        </li>
      </ul>
      <p><b>అమరావతి, నవంబరు 23(ఆంధ్రజ్యోతి): </b>నవ్యాంధ్రప్రదేశ్‌కు అమరావతిని రాజధానిగా చూపిస్తూ దేశ పటాన్ని సరిదిద్ది విడుదల చేసినందుకు కేంద్ర హోంమంత్రి అమిత్‌ షాకు మాజీ ముఖ్యమంత్రి చంద్రబాబు ధన్యవాదాలు తెలిపారు. ఈ మేరకు ఆయన అమిత్‌ షాకు శనివారం ఒక లేఖ రాశారు. ప్రజా రాజధాని అమరావతి ప్రస్తావన లేకుండా సర్వే ఆఫ్‌ ఇండియా ఈ నెల రెండో తేదీన విడుదల చేసిన దేశపటం... ఆంధ్రప్రదేశ్‌ ప్రజలను నిరుత్సాహానికి, ఆశ్చర్యానికి గురి చేసిందని ఆయన చెప్పారు. 2015 అక్టోబరు 22వ తేదీన ప్రధాని నరేంద్ర మోదీ అమరావతి నిర్మాణానికి శంకుస్థాపన చేశారని ఆయన తన లేఖలో గుర్తు చేశారు. ఈ అంశాన్ని టీడీపీ ఎంపీలు లోక్‌సభలో లేవనెత్తిన వెంటనే హోంశాఖ స్పందించి అతి త్వరగా దేశపటాన్ని సవరించి మళ్లీ విడుదల చేసిందని, ఇంత త్వరగా దీనిపై చర్య తీసుకొన్నందుకు తమ పార్టీ, రాష్ట్ర ప్రజల తరఫున వ్యక్తిగతంగా హోంమంత్రికి ధన్యవాదాలు తెలుపుతున్నానని ఆయన పేర్కొన్నారు.</p>
      <p>  ప్రధాని నరేంద్ర మోదీకి కూడా ఆయన ఈ విషయంలో కృతజ్ఞతలు తెలిపారు. ఈ విషయంలో చొరవ తీసుకున్నందుకు హోంశాఖ సహాయ మంత్రి కిషన్‌రెడ్డికి కూడా ఆయన ధన్యవాద లేఖ పంపారు. కాగా, టీడీపీ కృషితోనే భారతపటంలో అమరావతికి గుర్తింపు వచ్చిందని టీడీపీ సీనియర్‌ నాయకుడు యనమల రామకృష్ణుడు, మాజీ మంత్రి నక్కా ఆనందబాబు, ఎమ్మెల్సీలు బచ్చుల అర్జునుడు, బుద్దా వెంకన్న కూడా శనివారం వేర్వేరు సందర్భాల్లో పేర్కొన్నారు. గుంటూరు టీడీపీ కార్యాలయంలో స్వీట్లు పంచారు. </p>
      <p>
        <b>సత్యసాయికి చంద్రబాబు నివాళి</b>
      </p>
      <p>సత్య సాయిబాబా జయంతి సందర్భంగా చంద్రబాబు ట్విటర్‌లో ఆయనకు నివాళి అర్పించారు. ‘ఆధ్యాత్మిక బోధనలతో ప్రజలకు ఉత్తమ మార్గ నిర్దేశం చేయడమే కాకుండా అనితర సాధ్యమైన ఎన్నో సామాజిక సేవాకార్యక్రమాలను నిర్వహించిన మానవతామూర్తి’ అని చంద్రబాబు పేర్కొన్నారు.</p>
    </article>
  </body>
</html>