<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/491854-kleftopolemos-sta-exarxeia-meta-to-telesigrafo-xrysoxoidi-stous-katalipsies/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T11:13:11+00:00"/>
    <meta property="og:title" content="Κλεφτοπόλεμος στα Εξάρχεια μετά το τελεσίγραφο Χρυσοχοΐδη στους καταληψίες"/>
    <meta property="og:description" content="Το τελεσίγραφο Χρυσοχοΐδη για εκκενώσεις σε κατειλημμένα κτίρια μέχρι την 5η Δεκεμβρίου και η αναφορά μέλους του «Ρουβίκωνα» για casus belli"/>
  </head>
  <body>
    <article>
      <h6 class="kicker">προβληματίζουν την ΕΛ.ΑΣ. οι «σκληρές» καταλήψεις</h6>
      <h1>Κλεφτοπόλεμος στα Εξάρχεια μετά το τελεσίγραφο Χρυσοχοΐδη στους καταληψίες</h1>
      <h2>Το τελεσίγραφο Χρυσοχοΐδη για εκκενώσεις σε κατειλημμένα κτίρια μέχρι την 5η Δεκεμβρίου και η αναφορά μέλους του «Ρουβίκωνα» για casus belli</h2>
      <address><time datetime="2019-11-24T11:13:11+00:00">24 Nov 2019, 11:13</time> by <a rel="author">ΠΑΝΑΓΙΩΤΗΣ ΣΠΥΡΟΠΟΥΛΟΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491854-kleftopolemos-sta-exarxeia-meta-to-telesigrafo-xrysoxoidi-stous-katalipsies/#">Facebook 0</a>
        </li>
        <li>
          <a href="https://www.eleftherostypos.gr/ellada/491854-kleftopolemos-sta-exarxeia-meta-to-telesigrafo-xrysoxoidi-stous-katalipsies/#">Twitter</a>
        </li>
        <li>
          <a href="https://www.eleftherostypos.gr/ellada/491854-kleftopolemos-sta-exarxeia-meta-to-telesigrafo-xrysoxoidi-stous-katalipsies/#">LinkedIn</a>
        </li>
        <li>
          <a href="https://www.eleftherostypos.gr/ellada/491854-kleftopolemos-sta-exarxeia-meta-to-telesigrafo-xrysoxoidi-stous-katalipsies/#">Περισσότερα</a>
        </li>
      </ul>
      <p>Αντιεξουσιαστική… ρεβάνς με έγκαιρη εγκατάσταση στα Εξάρχεια πριν από την Αστυνομία, «θωράκιση» των ενεργών και δυναμικών καταλήψεων της περιοχής και αποκεντρωμένες δυναμικές καταδρομικές επιθέσεις σε αστυνομικά τμήματα, περιπολίες, πολιτικά γραφεία και οικίες μελών της κυβέρνησης φοβούνται επικεφαλής αξιωματικοί της Ελληνικής Αστυνομίας, εν όψει της θλιβερής επετείου δολοφονίας του <b>Αλέξανδρου Γρηγορόπουλου</b>, προβαίνοντας σε έναν απολογισμό των όσων έχουν συμβεί το τελευταίο χρονικό διάστημα.</p>
      <p>Αντιεξουσιαστικό… καζάνι που βράζει χωρίς εκτόνωση! Αναμμένο φιτίλι που ακόμη δεν έχει καταλήξει σε… εκρηκτική ύλη! Εκκενώσεις καταλήψεων, αστυνομική επιχείρηση στο Οικονομικό Πανεπιστήμιο, αντίστοιχες επιχειρήσεις σε ταράτσες και κτίρια των Εξαρχείων στην επέτειο του Πολυτεχνείου και τελεσίγραφο εκκένωσης Χρυσοχοΐδη. Μια αλληλουχία γεγονότων, που καταγράφονται ως απανωτές «ήττες» του αντιεξουσιαστικού χώρου, έχει μείνει αναπάντητη ή τουλάχιστον με ισχνές αντιδράσεις σποραδικών εμπρησμών ΑΤΜs, οχημάτων και μία απομακρυσμένη «θερμή» επίσκεψη σε Τμήμα Τροχαίας!</p>
      <p>Εκτιμούν πως υπάρχει η πιθανότητα εκδήλωσης επιθέσεων σε δημόσια κτίρια και υποκαταστήματα τραπεζών, ενώ αποκλείουν προπηλακισμούς ακόμη και επιθέσεις σε καθηγητές-εκπαιδευτικό προσωπικό πανεπιστημίων.</p>
      <p>
        <b>«Λεπτότητα» για τον… Γρηγορόπουλο</b>
      </p>
      <p>Παρά τον επιτυχημένο σχεδιασμό των μέτρων ασφάλειας της επετείου εορτασμού του Πολυτεχνείου, ήδη οι αρμόδιοι αξιωματικοί της Ελληνικής Αστυνομίας αναθεωρούν την αστυνομική δράση με μία επιπρόσθετη ανησυχία εν όψει της επετείου δολοφονίας του Αλέξανδρου Γρηγορόπουλου. Αυτός ο σχεδιασμός πρέπει να είναι πιο «λεπτός», όπως επισημαίνουν επικεφαλής αξιωματικοί, καθώς συμμετέχουν άτομα νεαρής ηλικίας, ωστόσο ο όγκος αυτών των διαδηλώσεων είναι αριθμητικά μικρότερος. Οι αρμόδιοι αξιωματικοί δεν θα ήθελαν με τίποτα να υπάρξει εικόνα «αιματοβαμμένου παιδιού» και δίνουν διαρκώς εντολές για ψυχραιμία και αυτοσυγκράτηση στους αστυνομικούς που υπηρετούν σε υπηρεσίες πρώτης γραμμής, όπως ΜΑΤ, Αμεση Δράση, ΔΙ.ΑΣ., ΟΠΚΕ, νέα ομάδα «Δράση».</p>
      <p>Οι αρμόδιοι αξιωματικοί κάνουν λόγο για «ζαλισμένους» αντιεξουσιαστές, με πληγωμένο εγωισμό, αμήχανους και νευρικούς, γι’ αυτό φοβούνται δυναμική εκτόνωση με πιθανές καταδρομικές επιθέσεις, ίσως και σε αστυνομικά τμήματα, πολιτικά γραφεία, επιχειρήσεις και καταστήματα. Μία από αυτές εκδηλώθηκε άμεσα λίγες ώρες μετά τα όσα συνέβησαν στα Εξάρχεια κατά την επέτειο του Πολυτεχνείου, όταν μία ομάδα ατόμων εκτόξευσε τρεις βόμβες μολότοφ εναντίον του Τμήματος Τροχαίας Αγίας Παρασκευής, χωρίς ωστόσο να προκληθούν τραυματισμοί ή φθορές. Ακολούθησαν εμπρησμοί αυτοκινήτων και ΑΤΜs σε διάφορα σημεία της Αττικής.</p>
      <p>Οι διαπιστώσεις και εκτιμήσεις αξιωματικών της Ελληνικής Αστυνομίας οδηγούν στην πρόβλεψη ότι όσοι θελήσουν να αντιδράσουν θα επιχειρήσουν να βρεθούν νωρίτερα σε κτίρια και σημεία, με σκοπό να τα εφοδιάσουν και να τα θωρακίσουν σε αστυνομικές επεμβάσεις προκειμένου να προβούν σε αυτό που δεν κατάφεραν στις 17 Νοεμβρίου, δηλαδή σε επίγειες και εναέριες επιθέσεις.</p>
      <p>
        <b>Καταλήψεις</b>
      </p>
      <p>Οι «σκληρές» καταλήψεις αντιεξουσιαστών στα Εξάρχεια προβληματίζουν τους αξιωματικούς της ΕΛ.ΑΣ., εν όψει της επετείου δολοφονίας του Αλέξανδρου Γρηγορόπουλου. Εχουν πληροφοριακά «δείγματα» πως μπορεί να αποτελέσουν τα ορμητήρια επιθέσεων εναντίον των αστυνομικών δυνάμεων, με τεχνητή μεταφορά των συγκρούσεων σε σημεία επιλογής τους!</p>
      <p>Εντοπίζουν προπαρασκευαστικές ενέργειες τροφοδοσίας πολεμοφοδίων και καθημερινές προσελεύσεις τουλάχιστον 300 ατόμων, ενώ τις νυχτερινές ώρες υπάρχουν βάρδιες περιφρούρησης των 10-15 ατόμων, ακόμη και «τσιλιαδόροι» εντοπισμού αστυνομικών δυνάμεων, μακριά από αυτές.</p>
      <p>Η πολιτική βούληση εκκένωσής τους έχει μεγεθύνει την παραπάνω κατάσταση, με τους αρμόδιους αξιωματικούς να σχεδιάζουν «αντίμετρα» για την αντιμετώπιση πιθανόν έκνομων ενεργειών που εκπορεύονται μέσα από αυτές.</p>
      <p>Για τους παραπάνω λόγους, οι αρμόδιες διωκτικές Αρχές φαίνεται να έχουν ρίξει βάρος στην επιτήρηση κτιρίων υπό κατάληψη, όπως στο Κ*ΒΟΞ, Θεμιστοκλέους και Αραχώβης, όπου «εδρεύει» η αναρχική συλλογικότητα «Ρουβίκωνας», αλλά και σε αυτά στη συμβολή των οδών Ζαΐμη 15 και Τοσίτσα 3, Μπουμπουλίνας, Δερβενίων 52, Μπενάκη 41, Στουρνάρη και Κάνιγγος. Υπάρχουν, βέβαια, ακόμη 10 που είναι κατειλημμένα, χωρίς όμως να υπάρχουν ενδείξεις δυναμικής ενεργοποίησής τους.</p>
      <p>
        <b>Casus belli</b>
      </p>
      <p>Δεν έχει περάσει απαρατήρητη η αναφορά πρωταγωνιστικού μέλους της αναρχικής συλλογικότητας «Ρουβίκωνας» στο τελεσίγραφο 15 ημερών του υπουργείου Προστασίας του Πολίτη για την εκκένωση των καταλήψεων, με τον εξής τρόπο: Casus belli (αιτία πολέμου)…</p>
      <p>Η κατάληψη του Κ*ΒΟΞ είναι μία από αυτές που έχουν «προτεραιότητα» στην εκκένωσή της μετά τη λήξη του σχετικού χρονικού περιθωρίου και εκκρεμεί και εισαγγελική εντολή εκκένωσης. Οι αρμόδιοι αξιωματικοί θεωρούν πως οι καταληψίες του συγκεκριμένου κτιρίου δεν θα είναι από αυτούς που θα εκφράσουν πρόθεση… εθελούσιας εκκένωσης, εκτιμούν ότι δεν θα αφήσουν τίποτα αμαχητί, ενώ επιφυλάσσονται για τον τρόπο αντίδρασής τους στην επέτειο του Αλέξανδρου Γρηγορόπουλου. Σημειώνεται πως σε 17 ώρες ο «Ρουβίκωνας» προέβη σε 5 ενέργειες την ημέρα επετείου του Πολυτεχνείου, δεν είναι όμως αυτές που ανησυχούν τους αρμόδιους αξιωματικούς, αλλά ο ρόλος που θα έχουν στη θλιβερή επέτειο.</p>
      <p>Αντίστοιχες είναι οι αστυνομικές επιφυλάξεις για τον ρόλο καταληψιών πέντε ακόμη κτιρίων υπό κατάληψη, για τα οποία υπάρχουν ήδη εισαγγελικές εντολές εκκένωσης και βρίσκονται και αυτά στις «προτεραιότητες» εκκένωσης. Το τελεσίγραφο λήγει στις 5 Δεκεμβρίου…</p>
      <p>Αξιωματικοί ειδικών υπηρεσιών υποστηρίζουν, σύμφωνα με πληροφοριακές ενδείξεις και όχι στοιχεία, πως οι έξι συλληφθέντες της ταράτσας στη Σπυρίδωνος Τρικούπη προέρχονται από τις εκκενωμένες καταλήψεις GARE και Μπουμπουλίνας, τις οποίες διαχειριζόταν ο 46χρονος καταζητούμενος <b>Δημήτρης</b> <b>Χατζηβασιλειάδης</b>, κατηγορούμενος για συμμετοχή στην «Επαναστατική Αυτοάμυνα», ο οποίος «εμφανίστηκε» την Παρασκευή με μακροσκελές κείμενό του, αναφερόμενος και στη συγκεκριμένη κατάληψη.</p>
      <p>
        <b>Στο μικροσκόπιο πατίνια, ποδήλατα και οι… βόλτες με σκύλους</b>
      </p>
      <p>Διακρίνοντας τις κινήσεις αντιεξουσιαστών που θα επιχειρούσαν να καταλάβουν κτίρια κατά την επέτειο του Πολυτεχνείου προκειμένου να προβούν σε επιθέσεις, παρατηρήθηκε η κίνησή τους με ηλεκτρικά πατίνια, ποδήλατα, πεζή που έβγαζαν βόλτες τους σκύλους τους. Χαρτογραφούσαν ως παρατηρητές τα σημεία όπου βρίσκονταν αστυνομικές δυνάμεις και ενημέρωναν για την ασφαλή κίνηση ατόμων προκειμένου να ανέβουν στις ταράτσες πολυκατοικιών για την εκδήλωση επιθέσεων. Οι έλεγχοι τέτοιων ατόμων φαίνεται να συμπεριλαμβάνονται στον σχεδιασμό των μέτρων κατά την επέτειο δολοφονίας του Αλέξανδρου Γρηγορόπουλου.</p>
      <p>
        <b>Από την έντυπη έκδοση του Ελεύθερου Τύπου της Κυριακής </b>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491854-kleftopolemos-sta-exarxeia-meta-to-telesigrafo-xrysoxoidi-stous-katalipsies/#">Facebook 0</a>
        </li>
        <li>
          <a href="https://www.eleftherostypos.gr/ellada/491854-kleftopolemos-sta-exarxeia-meta-to-telesigrafo-xrysoxoidi-stous-katalipsies/#">Twitter</a>
        </li>
        <li>
          <a href="https://www.eleftherostypos.gr/ellada/491854-kleftopolemos-sta-exarxeia-meta-to-telesigrafo-xrysoxoidi-stous-katalipsies/#">LinkedIn</a>
        </li>
        <li>
          <a href="https://www.eleftherostypos.gr/ellada/491854-kleftopolemos-sta-exarxeia-meta-to-telesigrafo-xrysoxoidi-stous-katalipsies/#">Περισσότερα</a>
        </li>
      </ul>
    </article>
  </body>
</html>