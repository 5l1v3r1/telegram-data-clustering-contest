<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/eveniment/fake-news-dat-pro-rusi-votului-prezidentiale-batran-fost-omorat-bataie-nu-l-a-sustinut-iohannis-1_5dda5df45163ec42715b4632/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T11:04:30+00:00"/>
    <meta property="og:title" content="Fake news dat de pro-ruşi, înaintea votului pentru prezidenţiale: Un bătrân ar fi fost omorât în bătaie pentru că nu l-a susţinut pe Iohannis"/>
    <meta property="og:description" content="Pro-ruşii din România au aruncat, în mediul online, sâmbătă seară, un fake news, potrivit căruia un bărbat în vârstă ar fi fost omorât în bătaie pentru că a spus că nu îl susţine pe Klaus Iohannis în cursa pentru Cotroceni."/>
  </head>
  <body>
    <article>
      <h1>Fake news dat de pro-ruşi, înaintea votului pentru prezidenţiale: Un bătrân ar fi fost omorât în bătaie pentru că nu l-a susţinut pe Iohannis</h1>
      <address><time datetime="2019-11-24T11:04:30+00:00">24 Nov 2019, 11:04</time> by <a rel="author">Simona Chirciu</a></address>
      <h4>Pro-ruşii din România au aruncat, în mediul online, sâmbătă seară, un fake news, potrivit căruia un bărbat în vârstă ar fi fost omorât în bătaie pentru că a spus că nu îl susţine pe Klaus Iohannis în cursa pentru Cotroceni.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/moldova/politica/cum-raspunde-klaus-iohannis-afirmatiile-rusia-castigat-fata-occidentului-republica-moldova-1_5dd859375163ec42714d4aac/index.html"/>
      </related>
      <p>Site-ul activenews.ro, cunoscut pentru preluarea manipulărilor Sputnik în România, a publicat, sâmbătă seară, o ştire în care a susţinut că „după o discuţie în contradictoriu despre votarea de duminică, un bătrân din judeţul Hunedoara a fost lovit în cap de vecinul său şi lăsat să moară pe stradă”, conform <a href="https://newsweek.ro/actualitate/fake-news-aruncat-de-rusofili-inaintea-votului-un-batran-omorat-ca-nu-il-sustine-pe-iohannis?fbclid=IwAR1XJi0iKkuTHj-abOZi6pfkDt2mSjdOePN0JACuaRDA9ukOk98kMAWSl6c">newsweek.ro</a>.</p>
      <p>Cu toate acestea, chiar site-ul pro-rus precizează că autopsia a arătat că decesul a fost din cauze naturale, fapt confirmat şi de <a href="https://www.agerpres.ro/justitie/2019/11/23/hunedoara-politia-continua-cercetarile-in-cazul-barbatului-gasit-decedat-langa-un-bar-dintr-un-sat--408004">Agerpres</a>, care a transmis iniţial că un bărbat de 62 de ani, din oraşul Călan, a fost găsit mort în localitatea Dâncu Mare din judeţul Hunedoara, cu o lovitură în zona capului, din primele investigaţii poliţiştii stabilind că victima ar fi avut, în cursul serii de vineri spre sâmbătă, un conflict cu o altă persoană, la barul din sat.</p>
      <p>Nici o agenţie de ştiri nu a menţionat care a fost subiectul conflictului, doar Active News şi site-ul de propagandă al Kremlinului, Sputnik, l-au legat de Iohannis.</p>
      <p>Ulterior, primele rezultate au arătat că decesul nu ar fi avut legătură cu incidentul, potrivit Agerpres. „În urma rezultatelor necropsiei cu privire la moartea suspectă a bărbatului în vârstă de 62 de ani, găsit aseară (vineri seara - n.r.) în stare de inconştienţă, în localitatea Dâncu Mare, comuna Mărtineşti, s-a stabilit că decesul a survenit din cauze naturale, nefiind suspiciuni de comitere a niciunei infracţiuni. Poliţiştii continuă cercetările în ceea ce priveşte lămurirea tuturor aspectelor", a informat sâmbătă purtătorul de cuvânt al Inspectoratului de Poliţie Judeţean Hunedoara, Carla Strujan.</p>
      <p>În cauză, poliţiştii au întocmit un dosar penal pentru infracţiunile de lovire şi alte violenţe şi ucidere din culpă, urmând să fie stabilite, cu exactitate, împrejurările în care s-a produs fapta. </p>
      <figure>
        <img src="https://adevarul.ro/assets/adevarul.ro/MRImage/2019/11/24/5dda5e705163ec42715b4b03/627x0.jpg"/>
      </figure>
      <hr/>
    </article>
  </body>
</html>