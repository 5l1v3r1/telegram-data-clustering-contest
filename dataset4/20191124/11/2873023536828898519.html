<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/nisides/220190_i-diasosi-tis-pyrkal-xana-ypo-diapragmateysi"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T11:50:00+00:00"/>
    <meta property="og:title" content="Η διάσωση της ΠΥΡΚΑΛ ξανά υπό διαπραγμάτευση!"/>
    <meta property="og:description" content="Το αυτονόητο στο Θριάσιο και η Λίνα Μενδώνη • Κορεσμένο το Θριάσιο. Αναγκαία η διάσωση της ΠΥΡΚΑΛ, λένε οι κάτοικοι που τονίζουν ότι δεν θα μείνουν αδρανείς"/>
  </head>
  <body>
    <article>
      <h1>Η διάσωση της ΠΥΡΚΑΛ ξανά υπό διαπραγμάτευση!</h1>
      <address><time datetime="2019-11-24T11:50:00+00:00">24 Nov 2019, 11:50</time> by <a rel="author">Χρήστος Χρηστάκης*</a></address>
      <p>
        <b>Ποιοι λόγοι οδηγούν την υπουργό Πολιτισμού να απαιτήσει νέα γνωμοδότηση από το ΚΣΝΜ υπό τη νέα του σύνθεση που αυτή διόρισε; Γιατί αμφισβητεί και με ποια στοιχεία την τεκμηρίωση της νωπής απόφασης του προηγούμενου ΚΣΝΜ; Γιατί απαιτεί «νεότερη απόφαση και όχι την παλιά» από το νέο ΚΣΝΜ, όχι μόνο προκαταλαμβάνοντας την κρίση του, αλλά και παραγγέλλοντάς του απόφαση διαφορετική από την προ πενταμήνου «παλιά»</b>
      </p>
      <p>Τα τελευταία 25 χρόνια δεκάδες Υπουργικές Αποφάσεις δημιούργησαν στο Θριάσιο Πεδίο αυτό που λέμε «στρεβλή ανάπτυξη». Μόλις τον προηγούμενο Ιούλιο, ύστερα από γνωμοδότηση του Κεντρικού Συμβουλίου Νεωτέρων Μνημείων (ΚΣΝΜ), υπεγράφη από την κ. Μυρσίνη Ζορμπά μία μοναδική Υπουργική Απόφαση για τη διάσωση του Ιστορικού Τόπου του ακινήτου της ΠΥΡΚΑΛ στην Ελευσίνα, που κατά δήλωση του νέου ιδιοκτήτη του, των ΕΛΠΕ, προορίζεται για Ζώνη Ασφαλείας μεταξύ του διυλιστηρίου και της πόλης! Η απόφαση αυτή αποτελεί φωτεινή εξαίρεση στις δεκάδες δυσμενείς αποφάσεις για την Ελευσίνα και το Θριάσιο που έχουν ληφθεί διαχρονικά, από όλες ανεξαιρέτως τις κυβερνήσεις.</p>
      <p>Είναι παντελώς αναχρονιστικό έως και εξοργιστικό αυτή η μοναδική, ευμενής για την πόλη απόφαση να αδρανοποιείται αναιτιολόγητα από την υπουργό Πολιτισμού Λίνα Μενδώνη, για να αντικατασταθεί από μια προφανώς δυσμενέστερη! Ο τυπικός λόγος της μη δημοσίευσης της εκδοθείσας απόφασης, λόγω διενέργειας των εκλογών, δεν στερεί αυτή τη δυνατότητα από τη νέα πολιτική ηγεσία - να τη δημοσιεύσει με τις δικές της υπογραφές, κάτι που θα μας χαροποιούσε ιδιαίτερα.</p>
      <figure>
        <img src="https://www.efsyn.gr/sites/default/files/images/2019/11/thriasio.jpg"/>
      </figure>
      <p>Ποιοι λόγοι οδηγούν την υπουργό Πολιτισμού να απαιτήσει νέα γνωμοδότηση από το ΚΣΝΜ υπό τη νέα του σύνθεση που αυτή διόρισε; Γιατί αμφισβητεί και με ποια στοιχεία την τεκμηρίωση της νωπής απόφασης του προηγούμενου ΚΣΝΜ; Γιατί απαιτεί «νεότερη απόφαση και όχι την παλιά» από το νέο ΚΣΝΜ, όχι μόνο προκαταλαμβάνοντας την κρίση του, αλλά και παραγγέλλοντάς του απόφαση διαφορετική από την προ πενταμήνου «παλιά», ευτελίζοντας το κύρος του Συμβουλίου; Πόσο άνετα θα αισθάνονται τα μέλη του ΚΣΝΜ, όταν εκ των προτέρων, πριν καν συνεδριάσουν για το θέμα, γνωρίζουμε την απόφασή τους: άρση του χαρακτηρισμού του ακινήτου ως Ιστορικού Τόπου, γιατί αυτό επιβάλλει η πολιτικοκοινωνική ισχύς των ΕΛΠΕ στην κυβέρνηση και στην κ. Μενδώνη; Τα ΕΛΠΕ, προκειμένου να αγοράσουν το ακίνητο της ΠΥΡΚΑΛ απευθείας και χωρίς διαγωνισμό, επικαλέστηκαν έναν αληθή λόγο: τη δημιουργία Ζώνης Ασφαλείας (SEVESO) μεταξύ του διυλιστηρίου τους και της πόλης της Ελευσίνας. Τώρα που το έχουν αποκτήσει ορέγονται τα πραγματικά σχέδια: «λειτουργίες συμπληρωματικές του διυλιστηρίου», σε επαφή με την τελευταία ρυμοτομική γραμμή του σχεδίου της πόλης! Σκοτίστηκαν για τη διάσωση της μοναδικής βιομηχανικής κληρονομιάς και την ενίσχυση της ασφάλειας. Υπενθυμίζουμε ότι δύο χρόνια πριν τα κτίσματα διασώθηκαν από την ισοπέδωση καθώς εκδόθηκαν άδειες ολοκληρωτικής κατεδάφισής τους που ευτυχώς, με την παρέμβασή μας, ανακλήθηκαν.</p>
      <p>Το σύνολο των Οργανώσεων για την Προστασία της Αρχιτεκτονικής και Βιομηχανικής Κληρονομιάς, η MONUMENTA, η ΕΛΛΗΝΙΚΗ ΕΤΑΙΡΕΙΑ Περιβάλλοντος και Πολιτισμού, η Εθνική Επιτροπή του Ελληνικού Τμήματος του ΙCOMOS, το Ελληνικό Τμήμα της Διεθνούς Επιτροπής για τη Διατήρηση της Βιομηχανικής Κληρονομιάς (TICCHI), καθώς και ο Σύλλογος Αρχιτεκτόνων Διπλωματούχων Ανώτατων Σχολών (ΣΑΔΑΣ), με ανακοινώσεις, υπομνήματα και παρεμβάσεις τους κατά τις δύο συνεδριάσεις του Κεντρικού Συμβουλίου Νεωτέρων Μνημείων (ΚΣΝΜ), υποστήριξαν το αυτονόητο: την κήρυξη του συγκροτήματος ως Ιστορικού Τόπου.</p>
      <p>Στα υπομνήματα που κατέθεσαν στο ΚΣΝΜ υποστήριξαν:</p>
      <p>«Η έκταση της ΠΥΡΚΑΛ διαθέτει τα χαρακτηριστικά «Ιστορικού Τόπου» όπως ακριβώς περιγράφονται στον Αρχαιολογικό Νόμο (στο άρθρο 2 παρ δ). Επιπρόσθετα, το συγκρότημα της ΠΥΡΚΑΛ Ελευσίνας –από τα τελευταία σωζόμενα συγκροτήματα της πρώτης και για δεκαετίες μοναδικής πολεμικής βιομηχανίας της χώρας– συγκεντρώνει ποικίλα χαρακτηριστικά που το καθιστούν ένα μοναδικό και συνεκτικό ιστορικό σύνολο υλικής και άυλης κληρονομιάς, ένα βιομηχανικό μνημείο εθνικής εμβέλειας: κτίρια, μηχανολογικός εξοπλισμός, διάσπαρτο αρχειακό υλικό, τεχνογνωσία και μνήμη της εργασίας όπως αυτή αποτυπώνεται στις προφορικές μαρτυρίες εργαζομένων ανδρών, αλλά και γυναικών, που αποτελούσαν μεγάλο μέρος του εργατικού δυναμικού.</p>
      <p>Ολα τα παραπάνω, ενσωματωμένα στον ιστορικό τόπο της ΠΥΡΚΑΛ Ελευσίνας, συνθέτουν παράλληλες και τεμνόμενες αφηγήσεις και αποτυπώσεις της κοινωνικής, οικονομικής και βιομηχανικής ιστορίας της Ελευσίνας και της χώρας.</p>
      <p>Η κήρυξη του χώρου ως Ιστορικού Τόπου θα επιτρέψει (α) την αναλυτική καταγραφή, τεκμηρίωση και αξιολόγηση των κτιρίων, των κατασκευών και του μηχανολογικού εξοπλισμού, με στόχο τη διατύπωση και του ανάλογου βαθμού προστασίας και τη συγκέντρωση και διάσωση του αρχειακού υλικού και (β) τη διατήρηση και λοιπών σημαντικών στοιχείων του χώρου, όπως είναι οι δρόμοι, οι πλατείες και οι φυτεύσεις του συγκροτήματος, τα καταφύγια, τα προστατευτικά αναχώματα, τα φυλάκια, η καμινάδα, ο υδατόπυργος, ο υπαίθριος μηχανολογικός εξοπλισμός, τα οποία συγκροτούν ένα ενιαίο σύνολο αποτελώντας σημαντικό τμήμα της ιστορίας του χώρου».</p>
      <p>Αλλά για την Ελευσίνα και το Θριάσιο το αυτονόητο έχει άλλο περιεχόμενο: δύο διυλιστήρια, 9 εγκαταστάσεις SEVESO III άνω του ορίου και 17 κάτω του ορίου, η τριτοκοσμικότερη χωματερή της Ευρώπης και τουλάχιστον άλλοι δύο υποψήφιοι χώροι ταφής, 33 ναυάγια,14 επικίνδυνα και επιβλαβή πλοία, 25 παροπλισμένα πλοία να σαπίζουν στον Κόλπο της Ελευσίνας και το παράκτιο μέτωπό της απροσπέλαστο από τους πολίτες, Αρχαιολογικό Μουσείο της δεύτερης δεκαετίας του περασμένου αιώνα και σιδηροδρομικό άξονα όχι για πολιτισμένη μετάβαση προς (και από) το κέντρο, αλλά υποψήφιο όρυγμα για τη διέλευση αγωγών καυσίμων των ΕΛΠΕ.</p>
      <p>Αν οι φιλοκυβερνητικές δυνάμεις έχουν στοιχειώδες πολιτικό ανάστημα πρέπει αυτές οι ίδιες πρωτίστως να απαιτήσουν, αυθωρεί και παραχρήμα, να αποσυρθεί κάθε σκέψη της νέας υπουργού Πολιτισμού αντίθετη προς τις ήδη ειλημμένες αυτονόητες αποφάσεις του ΚΣΝΜ. Εκτός κι αν οι προεκλογικές δηλώσεις του πρωθυπουργού -όπως και του προηγούμενου- στην Ελευσίνα ήταν έπεα πτερόεντα! Σε κάθε περίπτωση εμείς δεν θα μείνουμε αδρανείς…</p>
      <p>
        <i>* Εκπρόσωπος της Κίνησης Πολιτών Ecoeleusis</i>
      </p>
      <related>
        <h4>Σχετικά Άρθρα</h4>
        <a href="https://www.efsyn.gr/node/218243"/>
        <a href="https://www.efsyn.gr/nisides/194805_politikos-kai-koinonikos-analfabitismos"/>
        <a href="https://www.efsyn.gr/nisides/188456_disaki-moy-kremao-kai-ston-ymitto-perpatao"/>
        <a href="https://www.efsyn.gr/ellada/periballon/183425_apo-istoriko-mnimeio-soypermarket"/>
        <a href="https://www.efsyn.gr/nisides/anohyroti-poli/175882_otan-o-koltes-forese-kitrino-gileko"/>
        <a href="https://www.efsyn.gr/ellada/koinonia/150509_anisyhia-gia-tin-epektasi-toy-limena-kroyazieras-stin-peiraiki"/>
      </related>
    </article>
  </body>
</html>