<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/syriza-i-kyvernisi-epivarynei-toys-asfalismenoys-kai-parapliroforei-tin-koinonia/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-24T11:37:49+00:00"/>
    <meta property="og:title" content="ΣΥΡΙΖΑ: Η κυβέρνηση επιβαρύνει τους ασφαλισμένους και παραπληροφορεί την κοινωνία"/>
    <meta property="og:description" content="Έντονη κριτική στην κυβέρνηση με αφορμή το ασφαλιστικό ασκεί ο ΣΥΡΙΖΑ. Την κατηγορεί ότι «επιβαρύνει τους ασφαλισμένους και παραπληροφορεί την κοινωνία"/>
  </head>
  <body>
    <article>
      <h1>ΣΥΡΙΖΑ: Η κυβέρνηση επιβαρύνει τους ασφαλισμένους και παραπληροφορεί την κοινωνία</h1>
      <address>
        <time datetime="2019-11-24T11:37:49+00:00">24 Nov 2019, 11:37</time>
      </address>
      <p>Έντονη κριτική στην <a href="https://neaselida.gr/tag/kyvernisi/">κυβέρνηση</a> με αφορμή το ασφαλιστικό ασκεί ο <a href="https://neaselida.gr/tag/syriza/">ΣΥΡΙΖΑ</a>. Την κατηγορεί ότι «επιβαρύνει τους ασφαλισμένους και παραπληροφορεί την κοινωνία» και πως «εγκαταλείποντας οριστικά τις προεκλογικές της υποσχέσεις, προχωρά σε αλλαγές στο <a href="https://neaselida.gr/tag/asfalistiko/">ασφαλιστικό σύστημα</a> που επιβαρύνουν άμεσα τη συντριπτική πλειονότητα των <b>ασφαλισμένων και των συνταξιούχων».</b></p>
      <p><b>Ειδικότερα</b>, σε ανακοίνωσή του ο ΣΥΡΙΖΑ αναφέρει ότι η επαναφορά του συστήματος των κλάσεων από την κυβέρνηση «συνεπάγεται αυξήσεις των ασφαλιστικών εισφορών κατά 20% για το 85% των μη μισθωτών». «<b>Πρόκειται για μια μεγάλη και αναίτια επιβάρυνση. Συνιστά όμως ταυτόχρονα μια κατάφωρη αδικία»,</b> σχολιάζει. Τονίζει πιο συγκεκριμένα ότι «σύμφωνα με το σύστημα των κλάσεων κάποιος που έχει <b>ετήσιο εισόδημα 7.800 ευρώ θα καταβάλει τις ίδιες εισφορές</b> με κάποιον που έχει ετήσιο εισόδημα 50.000 ευρώ» και πως «ο πρώτος θα έχει επιβάρυνση 420 ευρώ, ο δε δεύτερος ελάφρυνση 7.400 ευρώ τον χρόνο».</p>
      <p>Επίσης, χαρακτηρίζει ψευδή τον ισχυρισμό της κυβέρνησης ότι δίνει τη δυνατότητα στους μη μισθωτούς να επιλέγουν να πληρώνουν αυξημένες εισφορές για να πάρουν αυξημένη σύνταξη. <b>«Αυτή τη δυνατότητα την έχει νομοθετήσει ο ΣΥΡΙΖΑ το 2017»,</b> σημειώνει.</p>
      <h3>Κατηγορεί την κυβέρνηση ότι καταργεί τη μόνιμη 13η σύνταξη </h3>
      <p>Κατηγορεί επίσης την κυβέρνηση ότι «καταργεί <b>τη μόνιμη 13η σύνταξη</b> που νομοθέτησε ο ΣΥΡΙΖΑ, μέσω της οποίας οι συνταξιούχοι έλαβαν συνολικά 830 εκατ. ευρώ το 2019». Σημειώνει ότι «αντί της 13η σύνταξης -ολόκληρης για τους χαμηλοσυνταξιούχους και αναλογικής για τις υψηλότερες συντάξεις- η Νέα Δημοκρατία επιχειρεί να εξαπατήσει τους συνταξιούχους με ένα «μέρισμα», το οποίο θα είναι ουσιωδώς μειωμένο και θα καταβάλλεται μόνον αν και εφόσον υπάρχει επαρκές υπερπλεόνασμα από τα τέλη του 2020».</p>
      <p><b>Ο ΣΥΡΙΖΑ αναφέρει</b> ότι η κυβέρνηση «σε αυτήν την πρωτοφανή πολιτική επιλογή η ΝΔ έχει έναν πολύτιμο σύμμαχο», «μεγάλη μερίδα των Μέσων Μαζικής Ενημέρωσης που συντονισμένα επιχειρούν να παρουσιάσουν τις καταστροφικές ρυθμίσεις για τη συντριπτική πλειονότητα ως θετικές μεταρρυθμίσεις που οδηγούν σε έναν ειδυλλιακό ασφαλιστικό τοπίο».</p>
      <p><b>«Δυστυχώς όμως για την κυβέρνηση</b> και τους πρόθυμους συνοδοιπόρους της», καταλήγει, «δεν μπορείς να κοροϊδεύεις τους πάντες για πολύ καιρό. Σύντομα, αν δεν ανατραπούν οι σχεδιασμοί της Νέας Δημοκρατίας, τον φουσκωμένο λογαριασμό θα τον πληρώσει η κοινωνία».</p>
      <related>
        <a href="https://neaselida.gr/politiki/lys-iso-la-to-neo-komma-tis-theodoras-megalooikonomoy-video/"/>
      </related>
    </article>
  </body>
</html>