<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04734204?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-24T11:22:00+00:00"/>
    <meta property="og:title" content="Waals minister: “Wij hebben ideale plek voor nieuw stadion Rode Duivels”"/>
    <meta property="og:description" content="Volgens Waals minister van Sportinfrastructuur Jean-Luc Crucke is Tubeke (Waals-Brabant) de ideale plek voor een nieuw nationaal voetbalstadion. “Het ligt ..."/>
  </head>
  <body>
    <article>
      <h1>Waals minister: “Wij hebben ideale plek voor nieuw stadion Rode Duivels”</h1>
      <address>
        <time datetime="2019-11-24T11:22:00+00:00">24 Nov 2019, 11:22</time>
      </address>
      <p>
        <b>Volgens Waals minister van Sportinfrastructuur Jean-Luc Crucke is Tubeke (Waals-Brabant) de ideale plek voor een nieuw nationaal voetbalstadion. “Het ligt aan de poorten van Brussel met al zijn symboliek. Het ligt aan de autosnelweg, er komt een bypass en het ligt ook tussen de luchthaven van Zaventem en Charleroi”, zo zegt de MR-minister in La Dernière Heure.</b>
      </p>
      <p>De Waalse minister ziet ook een manier om Vlaanderen bij het project te betrekken. De beschikbare gronden liggen namelijk gespreid over de twee regio’s en de toekomstige infrastructuur zou zich kunnen uitstrekken tot in het Vlaamse Halle, schrijft de krant. “Zodra de federale regering in het zadel zit, moeten we stappen vooruit zetten in dit dossier”, aldus Crucke.</p>
      <p>Het trainingscentrum van de Rode Duivels ligt al in Tubeke en de Belgische Wielerbond laat er zijn nieuwe zetel bouwen.</p>
      <p>De saga rond het nieuwe nationale voetbalstadion is al jaren een Processie van Echternach die in schril contrast staat met de sportieve resultaten van de nationale ploeg. De Rode Duivels kwalificeerden zich met de vingers in de neus als reekshoofd voor EURO 2020. Het toernooi zelf wordt gespeeld verspreid over 12 Europese steden, van Bakoe tot Dublin, maar zonder wedstrijd in België.</p>
    </article>
  </body>
</html>