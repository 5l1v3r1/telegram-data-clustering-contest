<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/pasaule/33307-audi-iepazistina-ar-sportiskako-q-modelu-saimes-parstavi-audi-rs-q8-foto"/>
    <meta property="og:site_name" content="iAuto"/>
    <meta property="article:published_time" content="2019-11-24T11:39:00+00:00"/>
    <meta property="og:title" content="Audi iepazīstina ar sportiskāko Q modeļu saimes pārstāvi Audi RS Q8 (+ FOTO)"/>
    <meta property="og:description" content="Jaunais Audi RS Q8 ir Q saimes augstākās klases modelis. Tas apvieno RS modeļa jaudu ar premium kupejas eleganci un praktisku SUV daudzpusību. Jauno Audi RS Q8 Latvijā būs iespējams pasūtīt no šī gada decembra."/>
  </head>
  <body>
    <article>
      <h1>Audi iepazīstina ar sportiskāko Q modeļu saimes pārstāvi Audi RS Q8 (+ FOTO)</h1>
      <address><time datetime="2019-11-24T11:39:00+00:00">24 Nov 2019, 11:39</time> by <a rel="author">Audi</a></address>
      <p>Jaunais Audi RS Q8 ir Q saimes augstākās klases modelis. Tas apvieno RS modeļa jaudu ar premium kupejas eleganci un praktisku SUV daudzpusību. Jauno Audi RS Q8 Latvijā būs iespējams pasūtīt no šī gada decembra.</p>
      <p>"Pirmo reizi Audi RS modeļu 25 gadu vēsturē mēs apvienojam lielizmēra SUV kupeju ar patiesi augstas veiktspējas sporta automobiļa DNS," norāda Audi Sport GmbH izpilddirektors Olivers Hofmans (Oliver Hoffmann).</p>
      <p>Maksimāla jauda un augsta efektivitāte – dzinējs</p>
      <p>RS Q8 4.0 TFSI dzinējs nodrošina 600 ZS jaudu un attīsta 800 Nm griezes momentu diapazonā no 2200 līdz 4500 apgriezieniem minūtē. Divu turbīnu benzīna dzinējs ar tiešo degvielas iesmidzināšanu lielo SUV kupeju no 0 līdz 100 km/h paātrina vien 3,8 sekundēs, bet līdz 200 km/h tas spēj ieskrieties 13,7 sekundēs. Maksimālais ātrums, kas ir elektroniski ierobežots, sasniedz 250 km/h. Papildaprīkojuma versijā automobiļa maksimālais ātrums ir 305 km/h.</p>
      <p>Jaunā RS Q8 biturbo V8 dzinējs apvieno maksimālu veiktspēju ar augstu efektivitāti. Tā daļējā hibrīda sistēma (MHEV) ir balstīta uz 48 voltu galveno elektrisko sistēmu. MHEV pamatā ir siksnas ģenerators-starteris, kas savienots ar kloķvārpstu. Ātruma samazināšanas un bremzēšanas laikā tā spēj atgūt līdz pat 12 kW jaudas un saglabāt to kompaktajā litija jonu akumulatorā. Ja autovadītājs atlaiž kāju no akseleratora pedāļa ātrumā no 55 līdz 160 km/h, braukšanas pārvaldes sistēma atgūst enerģiju vai līdz pat 40 sekundēm nodrošina braukšanu ar izslēgtu dzinēju. MHEV ir savienota ar kameru sensoriem, lai panāktu vēl lielāku efektivitāti. Līdzko priekšējā kamera konstatē, ka stāvošajam RS Q8 priekšā esošais transportlīdzeklis uzsāk kustību, tiek iedarbināts dzinējs, lai arī bremžu pedālis joprojām ir nospiests. MHEV uzlabo braukšanas komfortu un spēj samazināt degvielas patēriņu ikdienas braukšanas apstākļos pat par 0,8 litriem uz 100 kilometriem.</p>
      <figure>
        <img src="https://iauto.lv/_mm/i/20191123/33307_01218b430bd.jpg"/>
      </figure>
      <p>Papildu efektivitātei tiek piedāvāta cilindru atslēgšanas sistēma (COD). Pie zema vai vidēja ātruma tā pie augstiem pārnesumiem atslēdz četrus cilindrus, apturot degvielas iesmidzināšanu un aizdedzi, kā arī noslēdz ieplūdes un izplūdes vārstus. Šis process aizņem vien dažas milisekundes. Automobilim darbojoties ar četriem cilindriem, aktīvo cilindru darbības punkti pārslēdzas uz augstāku slodzi un punktiem ar lielāku efektivitāti, bet atslēgtie cilindri darbojas gandrīz bez enerģijas zuduma. Tie tiek no jauna aktivizēti, kad autovadītājs nospiež akseleratora pedāli.</p>
      <p>4.0 TFSI dzinēja jauda pastāvīgās visu riteņu piedziņas sistēmai tiek novadīta ar standarta aprīkojumā esošo astoņu pārnesumu tiptronic ātrumkārbu. Normālos braukšanas apstākļos tā pašbloķējošais centrālais diferenciālis sadala griezes momentu starp priekšējo un aizmugurējo asi proporcijā 40:60. Ja viens automobiļa ritenis sāk slīdēt, lielākā daļa piedziņas spēka tiek novirzīta uz to asi, kurai ir labāka saķere. Nepieciešamības gadījumā līdz pat 70% jaudas iespējams novadīt priekšējiem riteņiem un 85% –aizmugurējiem. Riteņu selektīvā jaudas kontrole pilnveido jaunā RS Q8 vadību. Dinamiskos līkumos papildu aprīkojumā pieejamais quattro sporta diferenciālis sadala jaudu starp aizmugurējiem riteņiem pēc nepieciešamības. Šī aktīvā jaudas sadalīšana uzlabo saķeri, stabilitāti un dinamiku.</p>
      <p>Balstiekārta</p>
      <p>Standarta aprīkojumā iekļautā adaptīvā pneimatiskā sporta balstiekārta ar kontrolējamu amortizāciju jaunajam RS Q8 sniedz iespēju vienlīdz labi izpausties gan sacīkšu trasē, gan bezceļa apstākļos. Amortizācijas pielāgošana ļauj veikt dažādus uzstādījumus, sākot no komfortablas, beidzot ar izteikti sportisku braukšanu, tāpat arī atkarībā no autovadītāja vēlmēm virsbūves augstums variē pat par 90 milimetriem.</p>
      <figure>
        <img src="https://iauto.lv/_mm/i/20191123/33307_2fa5dfe13df.jpg"/>
      </figure>
      <p>Papildu komplektācijā pieejamā elektromehāniski aktīvā šķērstabilizācijas sistēma (EAWS) pie ātras līkumu izbraukšanas minimizē virsbūves sasvēršanos. Regulējamie stabilizētāji nodrošina gludāku braukšanu nelīdzenu ceļu apstākļos. Pie sportiska braukšanas stila uzsvars tiek likts uz optimālu rites kompensāciju – automobilis spēj izbraukt līkumus pārliecinošāk un drošāk.</p>
      <p>Standarta aprīkojumā ir pieejama dinamiskā visu riteņu stūrēšana. Braucot lēnā ātrumā aizmugurējie riteņi pagriežas pat par 5 grādiem pretējā virzienā attiecībā pret priekšējiem riteņiem, tādējādi panākot lielāku izveicību. Lielākā ātrumā tie pagriežas līdz pat 1,5 grādiem tajā pašā virzienā kā priekšējie riteņi.</p>
      <p>Pateicoties maināmam klīrensam, balstiekārtai, visu riteņu pastāvīgai piedziņai un Hill Descent Control sistēmai, jaunais Audi RS Q8 sniedz pārliecinošu braukšanu arī bezceļa apstākļos.</p>
      <p>Jaunais RS Q8 standarta aprīkojumā pieejams ar 22 collu alumīnija diskiem desmit spieķu zvaigznes dizainā un ar 295/40 izmēra riepām, kas ir lielākās riepas, kādas jebkad uzstādītas Audi sērijveida ražošanas modelim. Papildu komplektācijā pieejami 23 collu lietā alumīnija diski ar piecu spieķu Y formas dizainu un dažādām krāsu opcijām. Aiz lielajiem diskiem atrodas RS bremžu sistēma ar iekšēji dzesējamiem kompozīta bremžu diskiem (420 mm diski priekšpusē un 370 mm aizmugurē). To desmit collu virzuļu suporti standarta aprīkojumā ir melni, bet papildu komplektācijā pieejami sarkanā krāsā.</p>
      <p>Pārliecinošs eksterjers</p>
      <p>Jaunais Audi RS Q8 pieejams deviņās krāsās. Sānu skata spoguļu korpusi standarta aprīkojumā pieejami alumīnija apdarē, bet papildu komplektācijā tie pieejami virsbūves vai melnā krāsā, vai oglekļa šķiedras apdarē. Melnā un oglekļa šķiedras stila komplektācijā akcents likts uz radiatora resti, sliekšņu uzlikām, difuzoru un aizmugurējo gaismu līniju.</p>
      <figure>
        <img src="https://iauto.lv/_mm/i/20191123/33307_3c5a4bb901c.jpg"/>
      </figure>
      <p>Sportisks interjers</p>
      <p>Audi virtuālajā vadības panelī īpaši RS ekrāni un MMI displejs sniedz informāciju par tādiem rādītājiem kā riepu spiediens, griezes moments, jauda, dzinēja eļļas temperatūra, turbīnas spiediens, paātrinājums un g spēki. Pārnesumu pārslēgšanas gaismu displejs mudina autovadītāju pārslēgt pārnesumus, kad sasniegts apgriezienu limits.</p>
      <p>Sporta sēdekļi ar melnās pērles Nappa ādu/Alcantara apdari un RS gofrējumu nevainojami iederas lielās SUV kupejas atlētiskajā koptēlā. Pieejami arī RS sporta sēdekļi ar Valcona ādas apdari, šūnveida rakstu un RS gofrējumu. Papildus masāžas funkcijai sporta sēdekļi ir arī perforēti, lai nodrošinātu ventilāciju. RS Q8 demonstrē lielisku ikdienas lietojamību. Nolaižamais trīs sēdvietu aizmugurējais sēdeklis pieejams standarta aprīkojumā. Ar noliektām sēdekļa atzveltnēm bagāžas nodalījuma tilpums sasniedz 1755 litrus.</p>
      <figure>
        <img src="https://iauto.lv/_mm/i/20191123/33307_72081955e6c.jpg"/>
      </figure>
      <p>Informācijas un izklaides sistēma</p>
      <p>Jaunais Audi RS Q8 atbalsta autovadītāju ikdienas situācijās. Plašajā vairāk nekā 30 asistentu sistēmu klāstā pieejamas tādas funkcijas kā adaptīvā kruīza kontrole, efektivitātes asistents, krustojumu asistents, joslu maiņas brīdināšanas sistēma, apmaļu brīdinājuma sistēma un 360 grādu kameras. Kopīgi ar MMI Navigation plus automobilī pieejams arī Audi Connect tiešsaistes pakalpojums LTE Advanced ātrumā, kā arī Wi-Fi tīklājs. Navigācijas sistēma braukšanas maršrutos apgūst autovadītāja vēlmes un tādējādi spēj veikt noderīgus ieteikumus. Audi Connect tiešsaistes pakalpojumi maršrutu plānošanas procesu papildina ar iepriekš izplānotām funkcijām.</p>
      <figure>
        <img src="https://iauto.lv/_mm/i/20191123/33307_1de954ea707.jpg"/>
      </figure>
      <figure>
        <img src="https://iauto.lv/_mm/i/20191123/33307_44ce44d0142.jpg"/>
      </figure>
      <figure>
        <img src="https://iauto.lv/_mm/i/20191123/33307_55632fca9c2.jpg"/>
      </figure>
      <figure>
        <img src="https://iauto.lv/_mm/i/20191123/33307_61814fef470.jpg"/>
      </figure>
      <figure>
        <img src="https://iauto.lv/_mm/i/20191123/33307_80ffa45d65a.jpg"/>
      </figure>
    </article>
  </body>
</html>