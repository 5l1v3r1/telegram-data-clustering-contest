<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/nba-zach-lavine-trafil-13-rzutow-za-trzy-punkty-charlotte-hornets-chicago-bulls,987853.html"/>
    <meta property="og:site_name" content="TVN24"/>
    <meta property="article:published_time" content="2019-11-24T11:49:00+00:00"/>
    <meta property="og:title" content="Trafiał za trzy na zawołanie. Drugi wynik w historii NBA"/>
    <meta property="og:description" content="To był wieczór Zacha LaVine'a. Koszykarz Chicago Bulls trafił 13 rzutów za trzy punkty, co jest drugim wynikiem w historii NBA. Na dodatek to on wykonał ostatni, decydujący rzut, dzięki czemu Byki..."/>
  </head>
  <body>
    <article>
      <h1>Trafiał za trzy na zawołanie. Drugi wynik w historii NBA</h1>
      <address>
        <time datetime="2019-11-24T11:49:00+00:00">24 Nov 2019, 11:49</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/625c5ba7-5e97-42e6-b53e-1b2041e8eef8.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/cbe2313a-0bc8-4d68-92bd-23ffff8ee536-480p.mp4"/>
          <figcaption>Coby White błyszczy w Chicago Bulls</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/7e278b93-93d8-4db9-88c2-95f1c2085ee9-480p.mp4"/>
          <figcaption>Carmelo Anthony wrócił do NBA</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/6d663abf-2981-4779-90d3-a169b3207ef6-480p.mp4"/>
          <figcaption>Akcja wieczoru w EuroCupie. Wsad rodem z NBA</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/5d3eccc9-a4b4-4b6d-becc-9b7ad6e80bd7-480p.mp4"/>
          <figcaption>LeBron James próbował załagodzić spór na linii NBA - Chiny</figcaption>
        </figure>
        <figcaption>Tym razem to nie Coby White był bohaterem zespołu z Chicago Foto: Getty Images | Video: gettyimages.com/PAP/EPA</figcaption>
      </slideshow>
      <h3>To był wieczór Zacha LaVine'a. Koszykarz Chicago Bulls trafił 13 rzutów za trzy punkty, co jest drugim wynikiem w historii NBA. Na dodatek to on wykonał ostatni, decydujący rzut, dzięki czemu Byki po niezwykle emocjonującej końcówce pokonały na wyjeździe Charlotte Hornets 116:115.</h3>
      <related>
        <a href="https://eurosport.tvn24.pl/koszykowka,117/pechowe-zderzenie-z-kolega-koszykarz-nba-na-noszach-opuscil-parkiet,987655.html"/>
      </related>
      <p>Zaledwie dzień wcześniej Bulls przegrali z Miami Heat 108:116, a LaVine skarżył się na szybkie posadzenie na ławce, mówiąc, że trener Jim Boylen mu nie ufa. Jeśli szkoleniowiec chciał w ten sposób zmotywować 24-latka, to udało mu się znakomicie.</p>
      <h3>LaVine: mieliśmy trochę szczęścia</h3>
      <p>LaVine dwukrotnie (2015, 2016) wygrał konkurs wsadów, ale tym razem imponował skutecznością z dystansu - trafił 13 z 17 prób za trzy. Tylko Klay Thompson z Golden State Warriors miał więcej - 14. Zawodnik Byków w sobotni wieczór został trzecim graczem w historii, który uzyskał co najmniej 13 trójek w jednym meczu.</p>
      <p>Bulls długo utrzymywali prowadzenie, jednak w czwartej kwarcie inicjatywę przejęły Szerszenie. Na jej początku osiągnęły 12 punktów przewagi. LaVine wówczas jeszcze bardziej podkręcił tempo. W finałowych 12 minutach zdobył aż 27 punktów, ale wydawało się, że jego wysiłek na niewiele się zda. Na 45 sekund przed ostatnią syreną Hornets wygrywali bowiem 110:102.</p>
      <p>Końcówka meczu miała jednak niesamowity przebieg. Gdy pozostawało 14,7 s Byki nadal przegrywały - pięcioma punktami. Wówczas za trzy trafił Tomas Satoranski, a następnie gospodarze popełnili stratę przy wyprowadzaniu piłki. Ta trafiła do LaVine'a, który wybiegł za obwód, także trafił trójkę i zrobiło się 116:115 dla Bulls. Zegar w tym momencie pokazywał 0,8 s. Rozpaczliwa próba Hornets nie przyniosła już efektu.</p>
      <p>- Oczywiście mieliśmy w tym wszystkim trochę szczęścia. Mam jednak nadzieję, że ten mecz będzie dla nas punktem zwrotnym. W kolejnych meczach musimy wykorzystać energię, którą teraz czujemy - powiedział bohater wieczoru.</p>
      <related>
        <a href="https://eurosport.tvn24.pl/koszykowka,117/gwiazda-wrocila-po-rocznej-przerwie-drugi-mecz-druga-porazka,987352.html"/>
      </related>
      <p>Lakers nadal w świetnej formie</p>
      <p>Bulls z bilansem sześciu zwycięstw i 11 porażek zajmują dopiero 11. miejsce w tabeli Konferencji Wschodniej. Prowadzą koszykarze Milwaukee Bucks (13-3), którzy odnieśli siódme zwycięstwo z rzędu. Tym razem pokonali u siebie Detroit Pistons 104:90.</p>
      <p>Bucks do zwycięstwa tradycyjnie poprowadził Giannis Antetokounmpo, który uzyskał 28 punktów i 10 zbiórek.</p>
      <p>Na Zachodzie najlepsza jest ekipa Los Angeles Lakers (14-2). Jeziorowcy minionej nocy także cieszyli się z siódmej wygranej z rzędu - na wyjeździe pokonali Memphis Grizzlies 109:108.</p>
      <p>Liderem gości był zdobywca 30 pkt LeBron James. Anthony Davis dołożył 22 pkt i pięć bloków.</p>
      <p>
        <b>Wyniki sobotnich meczów koszykarskiej ligi NBA:</b>
      </p>
      <p>Minnesota Timberwolves - Phoenix Suns 98:100<br/>Charlotte Hornets - Chicago Bull 115:116 <br/>Indiana Pacers - Orlando Magic 111:106 <br/>Philadelphia 76ers - Miami Heat 113:86 <br/>New York Knicks - San Antonio Spurs 104:111 <br/>Atlanta Hawks - Toronto Raptors 116:119 <br/>Cleveland Cavaliers - Portland Trail Blazers 110:104 <br/>Memphis Grizzlies - Los Angeles Lakers 108:109 <br/>Milwaukee Bucks - Detroit Pistons 104:90 <br/>Utah Jazz - New Orleans Pelicans 128:120</p>
      <p>Autor: Srogi / Źródło: Eurosport.pl/PAP</p>
    </article>
  </body>
</html>