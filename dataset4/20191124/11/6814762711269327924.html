<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SewgZ/velka-zmena-v-top-09-z-vedeni-necekane-vypadli-pospisil-i-zenisek"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T11:42:00+00:00"/>
    <meta property="og:title" content="Velká změna v TOP 09. Z vedení nečekaně vypadli Pospíšil i Ženíšek"/>
    <meta property="og:description" content="Bývalý předseda TOP 09 Jiří Pospíšil, který se rozhodl na letošním sněmu znovu nekandidovat do čela strany, nebyl zvolen ani řadovým místopředsedou. Samotná čerstvě zvolená předsedkyně Markéta Pekarová Adamová přitom své spolustraníky požádala, aby bývalého předsedu zvolili, ti však její žádost nevyslyšeli. Místopředsedou se nestal ani bývalý poslanec Marek Ženíšek."/>
  </head>
  <body>
    <article>
      <h6 class="kicker">sněm TOP 09</h6>
      <h1>Velká změna v TOP 09. Z vedení nečekaně vypadli Pospíšil i Ženíšek</h1>
      <address><time datetime="2019-11-24T11:42:00+00:00">24 Nov 2019, 11:42</time> by <a rel="author" href="https://echo24.cz/author/vojtech-seliga" target="_blank">Vojtěch Šeliga</a></address>
      <p>
        <b>Bývalý předseda TOP 09 Jiří Pospíšil, který se rozhodl na letošním sněmu znovu nekandidovat do čela strany, nebyl zvolen ani řadovým místopředsedou. Samotná čerstvě zvolená předsedkyně Markéta Pekarová Adamová přitom své spolustraníky požádala, aby bývalého předsedu zvolili, ti však její žádost nevyslyšeli. Místopředsedou se nestal ani bývalý poslanec Marek Ženíšek.</b>
      </p>
      <p>Nová předsedkyně Markéta Pekarová Adamová podpořila před delegáty bývalého předsedu, europoslance Jiří Pospíšila, senátora Herberta Paveru a současného místopředsedu Marka Ženíška. Kromě Pavery byli zvolení také starosta Roztok u Prahy Jan Jakob, předseda karlovarské krajské organizace Lukáš Otys a poslanec Vlastimil Válek.</p>
      <p>Opoziční TOP 09 povede další dva roky poslankyně a dosavadní první místopředsedkyně Markéta Pekarová Adamová. Delegáti sněmu jí v dnešní volbě stranického předsedy dali přednost před senátorem a řadovým místopředsedou Tomášem Czerninem, který byl posléze prvním místopředsedou strany.</p>
      <p>Nová šéfka TOP 09 dostala ve volbě předsedy 96 hlasů, Czernin o 15 méně. Hlasovalo 178 delegátů, jeden lístek byl prázdný. Pekarová Adamová se stala čtvrtým předsedou nyní druhé nejmenší opoziční sněmovní strany. TOP 09 by měla vést i do příštích voleb do Sněmovny v roce 2021 a už příští rok do krajských a senátních voleb.</p>
      <p>Nová předsedkyně bývá řazena k liberálnějším politikům oproti Czerninovi, jehož orientace je konzervativnější. TOP 09 se jejím zvolením stala jedinou parlamentní stranou, v jejímž čele stojí žena. Předsedové stran tzv. demokratického bloku Pekarové Adamové k dnešnímu zvolení poblahopřáli na twitteru. Uvedli, že ODS, lidovci i STAN hodlají s TOP 09 nadále spolupracovat.</p>
      <related>
        <a href="https://echo24.cz/a/Svt2w/proti-vuli-kalouska-marketa-pekarova-adamova-se-stala-predsedkyni-top-09"/>
      </related>
    </article>
  </body>
</html>