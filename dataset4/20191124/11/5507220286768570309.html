<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188710/"/>
    <meta property="og:site_name" content="Janam TV"/>
    <meta property="article:published_time" content="2019-11-24T11:47:20+00:00"/>
    <meta property="og:title" content="സുരക്ഷാ ഉദ്യോഗസ്ഥരെ മറികടന്ന് ഇടുക്കി അണക്കെട്ടിന് മുകളിലേക്ക് കാര്‍ ഓടിച്ചു കയറ്റി; യുവാവ് പിടിയില്‍"/>
    <meta property="og:description" content="ചെറുതോണി: ഇടുക്കി അണക്കെട്ടിനു മുകളിലേക്ക് സുരക്ഷാ വലയം ഭേദിച്ച് കാര്‍ ഓടിച്ചു കയറ്റിയ യുവാവിനെതിരെ കേസ്. ഇന്നലെ രണ്ടു മണിയോടെയായിരുന്നു സംഭവം. ചെറുതോണി"/>
  </head>
  <body>
    <article>
      <h1>സുരക്ഷാ ഉദ്യോഗസ്ഥരെ മറികടന്ന് ഇടുക്കി അണക്കെട്ടിന് മുകളിലേക്ക് കാര്‍ ഓടിച്ചു കയറ്റി; യുവാവ് പിടിയില്‍</h1>
      <address><time datetime="2019-11-24T11:47:20+00:00">24 Nov 2019, 11:47</time> by <a rel="author">Janam TV Web Desk</a></address>
      <p>ചെറുതോണി: ഇടുക്കി അണക്കെട്ടിനു മുകളിലേക്ക് സുരക്ഷാ വലയം ഭേദിച്ച് കാര്‍ ഓടിച്ചു കയറ്റിയ യുവാവിനെതിരെ കേസ്. ഇന്നലെ രണ്ടു മണിയോടെയായിരുന്നു സംഭവം. ചെറുതോണി അണക്കെട്ടിലേക്ക് പ്രവേശിക്കുന്ന പ്രധാന കവാടം സന്ദര്‍ശകര്‍ക്ക് ഭാഗികമായി തുറന്നിരുന്ന സമയത്തായിരുന്നു സുരക്ഷാ ഉദ്യോഗസ്ഥരെ മറികടന്ന് മൂന്നംഗ സംഘം അണക്കെട്ടിന്റെ മുകളിലേക്ക് കാര്‍ ഓടിച്ചു കയറ്റിയത്. കാവാടത്തില്‍ ഉണ്ടായിരുന്ന പൊലീസുകാര്‍ തടയാന്‍ ശ്രമിച്ചെങ്കിലും അവരെ മറികടന്ന് കാര്‍ ഉള്ളിലേക്ക് കടക്കുകയായിരുന്നു. അണക്കെട്ടില്‍ സന്ദര്‍ശകരുടെ തിരക്കുള്ള സമയത്തായിരുന്നു സംഭവം.</p>
      <p>അമിത വേഗത്തില്‍ വന്ന കാര്‍ സന്ദര്‍ശകരില്‍ പരിഭ്രാന്തി സൃഷ്ടിച്ചു. കാര്‍ വരുന്നത് കണ്ട് സന്ദര്‍ശകര്‍ക്കൊപ്പമുണ്ടായിരുന്ന ഒരു കുട്ടി ഓടി മാറുന്നതിനിടയില്‍ വീണതും എല്ലാവരിലും ആശങ്കയുണ്ടാക്കി. എന്നാല്‍ പിന്നീട് കാര്‍ നിയന്ത്രണം നഷ്ടമായി ഇടുക്കി, ചെറുതോണി അണക്കെട്ടുകളുടെ മധ്യേ നിന്നു പോകുകയായിരുന്നു. ഉടന്‍ സുരക്ഷാ ഉദ്യോഗസ്ഥരെത്തി കാറില്‍ ഉണ്ടായിരുന്നവരെ കീഴ്‌പ്പെടുത്തി.</p>
      <p>കാര്‍ ഓടിച്ച യുവാവിനെതിരെ പൊലീസ് കേസ് രജിസ്റ്റര്‍ ചെയ്തു. ആലുവാ തോട്ടുമുഖം കടവത്ത് സജാസ് എന്ന യുവാവിനെതിരെയാണ് കേസെടുത്തിരിക്കുന്നത്. ഇയാള്‍ക്ക് മാനസിക പ്രശ്‌നം ഉണ്ടെന്നാണ് കരുതുന്നതെന്ന് പൊലീസ് പറഞ്ഞു. ഇയാള്‍ക്കൊപ്പമുണ്ടായിരുന്നവര്‍ ഓടി രക്ഷപ്പെട്ടതായും പൊലീസ് പറഞ്ഞു.</p>
    </article>
  </body>
</html>