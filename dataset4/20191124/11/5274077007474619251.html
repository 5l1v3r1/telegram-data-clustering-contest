<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419038"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="תרגיל באפרת: הבניין קרס, עשרות נפצעו"/>
    <meta property="og:description" content="השעה היתה 17:00 ובמכשיר הקשר דווח על &quot;קריסת מבנה&quot; בבית הספר היסודי באפרת. כל 40 ה''פצועים'' פונו תוך ארבעים דקות."/>
  </head>
  <body>
    <article>
      <h1>תרגיל באפרת: הבניין קרס, עשרות נפצעו</h1>
      <address><time datetime="2019-11-24T11:00:00+00:00">24 Nov 2019, 11:00</time> by <a rel="author">ערוץ 7</a></address>
      <p>כוחות צה''ל, משטרה, מד"א ומתנדבי יחידת החילוץ של היישוב אפרת תרגלו בשבוע שעבר קריסת מבנה בבית ספר ''אורות עציון בנות''.</p>
      <p>השעה היתה 17:00, חצי מבנה מבית הספר קרס ובמתחם נמצאות 180 תלמידות. רבש''ץ מועצת אפרת דיווח במכשיר הקשר ''יש לנו בסביבות ה-40 פצועים, כל השאר מחוץ לבית הספר ובטוחים".</p>
      <p>הפצועים נמצאים במבנה שקרס ולצוות מד"א אין אפשרות להיכנס למקום. מתנדבי יחידת החילוץ של אפרת הם הגורמים המוסמכים בשטח לאתר ולחלץ פצועים באזורים רגישים ומסוכנים.</p>
      <p>מרגע חילוץ הפצועים, החובשים הצבאיים וכוחות מד"א יכולים לתת מענה רפואי, ואם צריך - אף להעבירם לבית חולים. לאחר שכל הנפגעים פונו לקבלת טיפול רפואי, הכוחות בשטח ממשיכים לסרוק את מרחב בית הספר, פותחים כל חדר וכל ארון.</p>
      <p>"ילדים רואים מראות קשים ומהפחד הם יכולים להתחבא בכל מקום", מספר עמית יצקן, מפקד יחידת הקישור לרשות באפרת.</p>
      <figure>
        <img src="https://a7.org/albums/667x667/136565.jpg"/>
      </figure>
      <p>בחוץ כבר חושך, עברו מספר שעות מאז תחילת התרגיל, והנה הוא הגיע לסופו. המועצה ונציגי פיקוד העורף מסכמים את התרגיל כהצלחה. תוך 40 דקות כלל הנפגעים פונו וזהו הישג מרשים.</p>
      <p>"החשיבות בתרגיל הזה היא ברורה", אומר סגן רון פרסין, קנ"ר בפיקוד המרכז, ״התרגיל מכין אותם לזמן אמת. אומנם היישובים ביהודה ושומרון חווים הרבה אירועי חירום של טרור, אך ככלל לנו בפיקוד העורף בפיקוד המרכז חשוב מאוד גם להכין לקראת מצבי חירום אחרים כגון אסונות טבע וקריסת מבנים.</p>
      <p>''התפקיד שלי הוא להכין את הרשויות המקומיות לכל מצבי החירום, ואמשיך לעשות כל שביכולתי כדי שבזמן אמת בעלי התפקידים ברשויות ידעו איך לפעול בצורה המיטבית", הבטיח.</p>
      <p>סגן ענבר ימין, המשרתת כקצינת נפה רשותית בפיקוד המרכז, סיפרה כי "מטרת התרגיל היא לדאוג לכל אזרח ואזרח, כלומר לדאוג לכך שהמועצה תדע להתמודד עם אירועים קשים בצורה הטובה ביותר, ולצד זאת לחזור לשגרת חיים רגילה מהר ככל הניתן".</p>
    </article>
  </body>
</html>