<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/169976/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-11-24T11:22:44+00:00"/>
    <meta property="og:title" content="سوشا مکانی: هرگز به استقلال نمی‌روم/ تلاش می‌کنم به جام جهانی برسم"/>
    <meta property="og:description" content="دروازه‌بان تیم فوتبال نفت مسجد سلیمان گفت: همه ایران می‌دانند من پرسپولیسی هستم. چیزی را هم مخفی نمی‌کنم و با وجود آنکه چند سالی است از پرسپولیس رفته‌ام، اما هنوز پروفایلم عکس این تیم است."/>
  </head>
  <body>
    <article>
      <h1>سوشا مکانی: هرگز به استقلال نمی‌روم/ تلاش می‌کنم به جام جهانی برسم</h1>
      <h2>دروازه‌بان تیم فوتبال نفت مسجد سلیمان گفت: همه ایران می‌دانند من پرسپولیسی هستم. چیزی را هم مخفی نمی‌کنم و با وجود آنکه چند سالی است از پرسپولیس رفته‌ام، اما هنوز پروفایلم عکس این تیم است.</h2>
      <address>
        <time datetime="2019-11-24T11:22:44+00:00">24 Nov 2019, 11:22</time>
      </address>
      <p>به گزارش ستاره‌ها و به نقل از خبرورزشی، روز جمعه سوشا مکانی ستاره بازی پرسپولیس و نفت مسجدسلیمان بود. گلر سابق قرمزپوشان تهرانی جلوی چشم هواداران قرمز بهترین نمایش فصل خود را ارائه داد تا پرسپولیس شکست تلخ خانگی را تجربه کند. سوشا مکانی ابتدا توسط هواداران پرسپولیس تشویق شد و در انتهای بازی شعار شنید تا روزی ماندگار در فوتبالش رقم بخورد. <br/>پیمان یوسفی گزارشگر بازی در حین این مسابقه چند بار به تحسین تو پرداخت و گفت سوشا مکانی از لحاظ اخلاقی و رفتاری هم خیلی عوض شده است.<br/>راستش را بخواهید هنوز نتوانسته‌ام فیلم کامل بازی را ببینم ولی به هر حال از آقای یوسفی ممنون هستم.<br/>واقعاً سوشا مکانی نسبت به گذشته عوض شده است؟<br/>قبول باید کرد پخته‌تر شده‌ام. در گذشته شاید رفتارهای خامی داشتم، اما دیگر یک جوان احساسی نیستم.<br/>پس خودت هم قبول داری در گذشته رفتارهای اشتباهی داشتی؟<br/>بله، در جوانی کارهایی انجام می‌دهی یا تصمیماتی می‌گیری که بعداً پشیمان می‌شوی. چه کسی را سراغ داری که بابت گذشته پشیمان نباشد؟ همه اشتباه می‌کنند، چون اساساً آدم جایزالخطاست.<br/>الان چطور؟<br/>الان بیشتر با عقلم تصمیم می‌گیرم و کمتر احساسم را درگیر می‌کنم. یک زمانی در پرسپولیس بازی می‌کردم. حسابی توی چشم بودم و هر حرکت من دیده می‌شد. خبرنگاران، رسانه‌های گروهی، فضای مجازی و هواداران بیشتر تو را می‌بینند و باید خیلی مراقب باشی.<br/>راستی، گفته بودی دیگر به پرسپولیس برنخواهی گشت؟<br/>اصلاً و ابداً این حرف را نزدم. من قبل از بازی با پرسپولیس با هیچ رسانه‌ای مصاحبه نکردم. احترام خاصی برای همه دوستان و همکاران شما قائل هستم، اما هر حرفی پیش از بازی با پرسپولیس می‌زدم داستان می‌شد. بر همین اساس تصمیم گرفتم قبل از بازی سکوت کنم. من چنین صحبتی هرگز نکردم.<br/>یعنی هنوز هم به پرسپولیس فکر می‌کنی؟<br/>همه ایران می‌دانند من پرسپولیسی هستم. چیزی را هم مخفی نمی‌کنم و با وجود آنکه چند سالی است از پرسپولیس رفته‌ام، اما هنوز پروفایلم عکس این تیم است. من پرسپولیسی هستم ولی خودم را بیشتر دوست دارم. به تیم فعلی‌ام نفت مسجدسلیمان متعهد هستم و تلاش کردم بهترین عملکرد را داشته باشم.<br/>اگر همین امروز یا فردا پیشنهادی از استقلال تهران برسد، قبول می‌کنی؟<br/>با تمام احترامی که برای استقلال و هوادارانش قائلم، اما گفتم پرسپولیسی هستم و جواب منفی خواهم داد!<br/>قبل از بازی با پرسپولیس هم دست علیرضا بیرانوند را گرفتی و سمت تماشاگران رفتی. توضیحی می‌دهی؟<br/>هواداران پرسپولیس خیلی بامعرفت هستند. آن‌ها می‌دانند من شاگرد مکتب پرسپولیس هستم و قبل از بازی درخواست کردند به اتفاق بیرانوند سمت آن‌ها برویم و ما هم رفتیم.<br/>شاگرد مکتب پرسپولیس را بیشتر باز می‌کنی؟<br/>ببینید قبل از مسابقه یک‌سری صحبت‌ها مطرح می‌شد که آزاردهنده بود. این حرف‌ها که تیم آقای تارتار به پرسپولیس همیشه باخته یا گلر نفت مسجدسلیمان پرسپولیسی است خیلی اذیت‌کننده بود. البته قبل از بازی‌های پرسپولیس یا استقلال همیشه حرف و حدیث‌هایی از سوی بعضی‌ها مطرح می‌شود که بازیکن سابق این دو تیم در زمین راه می‌رود یا وا می‌دهد و گل می‌خورد! اما من و آقای تارتار ثابت کردیم این حرف‌ها همه پوچ است.<br/>بعد از پایان بازی تیترهای مختلفی زده شد. از «باز هم سوشا مقصر بود» بگیرید تا «باب اسفنجی سوپرمن شد!» نظری نداری؟<br/>اشکالی ندارد! به این تیترها عادت کرده‌ام.<br/>اگر زمان به عقب برمی‌گشت آن شلوار معروف باب اسفنجی را درتمرین پرسپولیس می‌پوشیدی؟<br/>ببینید هر سن و سالی یک شرایطی را می‌طلبد. شما در ۲۰ سالگی یک جور لباس می‌پوشی، در ۲۵ سالگی یک جور دیگر و...<br/>(حرفش را قطع می‌کنم) در ۳۲ سالگی چطور؟<br/>من در حال حاضر ۳۳ ساله‌ام که برای یک دروازه‌بان سن زیادی نیست و اوج پختگی است. در این سن و سال قطعاً مثل دوران جوانی فکر نمی‌کنم.<br/>به قول معروف سنگین و رنگین‌تر شدی.<br/>من همیشه سنگین بوده‌ام. همه آن‌هایی که سوشا مکانی را می‌شناسند خوب می‌دانند من چه جور آدمی بوده و هستم.<br/>فکر می‌کنی بتوانی با ادامه همین روند مسافر جام جهانی ۲۰۲۲ قطر شوی؟<br/>چراکه نه؟ من در بهترین سن و سالم هستم. بازگشت به تیم ملی و حضور در جام جهانی یک هدف بزرگ است که تلاش می‌کنم به آن برسم.<br/>مهدی تارتار در مصاحبه‌های بعد از بازی مدعی شد تو باید به تیم ملی دعوت شوی.<br/>اعتماد سرمربی بزرگ‌ترین سرمایه هر بازیکنی است. از آقای تارتار و به ویژه حسین اینانلو مربی دروازه‌بان‌های نفت مسجدسلیمان تشکر می‌کنم که به من اعتماد کردند. مربی گلرهای ما ویژه با من کار می‌کند و خوشحالم زیر نظر آقای اینانلو تمرین می‌کنم. امیدوارم بتوانم در ادامه مسابقات لیگ برتر و جام‌حذفی هم شرایط خوب خودم را حفظ کرده و به تیم نفت کمک کنم. راستی یک تشکر ویژه هم از مردم مسجدسلیمان و هواداران تیم دارم که همواره حامی ما بوده و هستند.</p>
    </article>
  </body>
</html>