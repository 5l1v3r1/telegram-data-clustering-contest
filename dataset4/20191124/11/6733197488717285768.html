<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/volkswagen-t-cross-konecne-dostal-nejlepsi-motor-cekal-na-nej-presne-rok"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="Volkswagen T-Cross konečně dostal nejlepší motor. Čekal na něj přesně rok"/>
    <meta property="og:description" content="Volkswagen rozšiřuje nabídku motorizací u crossoveru T-Cross. Novinka v portfoliu bude zanedlouho dostupná rovněž v Česku."/>
  </head>
  <body>
    <article>
      <h1>Volkswagen T-Cross konečně dostal nejlepší motor. Čekal na něj přesně rok</h1>
      <h2>Volkswagen rozšiřuje nabídku motorizací u crossoveru T-Cross. Novinka v portfoliu bude zanedlouho dostupná rovněž v Česku.</h2>
      <address><time datetime="2019-11-24T11:00:00+00:00">24 Nov 2019, 11:00</time> by <a rel="author">Daniel Fuglevič</a></address>
      <p>Dosud byl nejvýkonnější motorizací v nabídce Volkswagenu T-Cross tříválec 1.0 TSI o síle 85 kW (115 koní). Jak už ovšem automobilka naznačila <a href="https://www.autorevue.cz/volkswagen-t-cross-2019-cena-test-jizdni-dojmy">při jarní prezentaci modelu</a>, později jsme měli vyhlížet ještě silnější patnáctistovku o výkonu 110 kW (150 koní). A její čas v portfoliu motorů přišel právě teď.</p>
      <related>
        <a href="https://www.autorevue.cz/bude-novy-vw-t-cross-bestseller-zde-je-10-jeho-nejsilnejsich-rivalu"/>
      </related>
      <p>Čtyřválec 1.5 TSI bude tvořit vrchol nabídky a T-Crossu zajistí točivý moment 250 N.m v rozmezí 1500 až 3500 otáček. S tímto motorem bude T-Cross rovněž nejsvižnější verzí se zrychlením na stovku za 8,5 sekundy a maximální rychlostí 200 km/h. Deklarovaná kombinovaná spotřeba by se měla pohybovat okolo 5,2 l/100 km.</p>
      <p>Zájemci budou možná nuceni ke kompromisu, jelikož vůči nejsilnějšímu tříválci s výběrem manuální či automatické převodovky bude T-Cross s patnáctistovkou používat výhradně sedmistupňový automat DSG. Pohon pouze předních kol nadále zůstane, čtyřkolka pro městské crossovery koncernu VW v plánu nikdy nebyla.</p>
      <related>
        <a href="https://www.autorevue.cz/test-volkswagen-t-cross-10-tsi-dsg-r-line-dulezita-modni-zalezitost"/>
      </related>
      <p>T-Cross s motorem 1.5 TSI by v Česku měl být k dispozici ještě před koncem letošního roku a jeho cena by se pravděpodobně měla pohybovat pod hranicí 550.000 Kč. Pro představu: T-Cross s tříválcem TSI (85 kW) a automatem nyní začíná na ceně 506.900 Kč, příplatek za čtyřválec tedy podle všeho nebude tak drastický.</p>
      <p>Motor 1.5 TSI se dostává pod kapotu Volkswagenu T-Cross rok <a href="https://www.autorevue.cz/volkswagen-t-cross-nazivo-motory-rozmery-technicka-data-dojmy">po světové premiéře</a> (předprodej začal v 49. kalendářním týdnu loňského roku). Vůz byl nejprve dostupný s motory 1.0 TSI (70 a 85 kW), <a href="http://www.autorevue.cz/volkswagen-t-cross-16-tdi-2020-cena-technicka-data-vybava-fotky">později přibyl i čtyřválec 1.6 TDI (70 kW).</a></p>
      <h3>
        <a href="https://www.autorevue.cz/volkswagen-t-cross">Speciál: Volkswagen T-Cross</a>
      </h3>
      <p>T-Cross je městský crossover (tzv. B-SUV) automobilky Volkswagen. <a href="https://www.autorevue.cz/volkswagen-t-cross-nazivo-motory-rozmery-technicka-data-dojmy">Vůz byl oficiálně představen</a> na podzim roku 2018 v Amsterdamu. Stojí na <a href="https://www.autorevue.cz/modularni-platforma-automobilu-vstupenka-setreni-ale-take-unifikaci">modulární platformě MQB A0</a> s motory uloženými napříč a pohonem předních kol. Základem je tříválec 1.0 TSI (70 kW), vrcholná verze má čtyřválec 1.5 TSI (110 kW).</p>
      <p><a href="https://www.autorevue.cz/test-volkswagen-t-cross-10-tsi-dsg-r-line-dulezita-modni-zalezitost">TEST 1.0 TSI DSG</a> • <a href="https://www.autorevue.cz/volkswagen-t-cross-cena-rozmery-vybava-technicka-data">Cena, výbava, motory</a> • <a href="https://www.autorevue.cz/volkswagen-t-cross-2019-cena-vybava-life-style">Nejlevnější verze</a> • <a href="https://www.autorevue.cz/bude-novy-vw-t-cross-bestseller-zde-je-10-jeho-nejsilnejsich-rivalu">Srovnání s konkurencí</a></p>
      <related>
        <h4>Určitě si přečtěte</h4>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.auto.cz/mercedes-benz-slavi-35-let-modelu-marco-polo-pro-cestovatele-132138"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.auto.cz/tohle-muze-byt-nejdrazsi-zetko-na-svete-vydrazit-se-ma-za-vic-nez-15-milionu-132200"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.autorevue.cz/gang-hells-angels-wiki-historie-dobove-fotky"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
      </related>
    </article>
  </body>
</html>