<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013057/%D9%87%D8%B4%D8%AF%D8%A7%D8%B1-%D8%AF%D8%A7%D8%AF%D8%B3%D8%AA%D8%A7%D9%86%DB%8C-%D8%A8%D9%87-%D9%81%D8%B1%D9%88%D8%B4%D9%86%D8%AF%DA%AF%D8%A7%D9%86-%D9%88%DB%8C-%D9%BE%DB%8C-%D8%A7%D9%86-%D9%88-%D9%BE%D9%88%D8%B3%D8%AA%D9%87-%D9%87%D8%A7%DB%8C-%D8%AA%D9%84%DA%AF%D8%B1%D8%A7%D9%85%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T11:52:20+00:00"/>
    <meta property="og:title" content="‌هشدار دادستانی به فروشندگان وی‌پی‌ان و پوسته‌های تلگرامی"/>
    <meta property="og:description" content="سرپرست معاونت امور فضای مجازی دادستانی‌کل کشور گفت: دادستانی‌کل کشور به ارائه‌دهندگان وی‌پی‌ان، پوسته‌های تلگرامی و پراکسی‌ها ‌برای هرگونه همکاری با بیگانگان ‌علیه امنیت ملی ‌هشدار داد."/>
  </head>
  <body>
    <article>
      <h1>‌هشدار دادستانی به فروشندگان وی‌پی‌ان و پوسته‌های تلگرامی</h1>
      <address>
        <time datetime="2019-11-24T11:52:20+00:00">24 Nov 2019, 11:52</time>
      </address>
      <p>
        <i>سرپرست معاونت امور فضای مجازی دادستانی‌کل کشور گفت: دادستانی‌کل کشور به ارائه‌دهندگان وی‌پی‌ان، پوسته‌های تلگرامی و پراکسی‌ها ‌برای هرگونه همکاری با بیگانگان ‌علیه امنیت ملی ‌هشدار داد.</i>
      </p>
      <p>به گزارش مشرق، جواد جاویدنیا صبح امروز در نخستین یادمان شهید مدافع حرم مجید قربانخانی ضمن اشاره به راه‌اندازی جنگ نرم دشمن علیه نظام مقدس جمهوری اسلامی اظهار داشت: از مدت‌ها قبل مردم کشورمان زیر بمباران تبلیغات رسانه‌ای و جنگ نرم دشمن هستند و اسباب شرمندگی است که برخی از مسئولان کشورمان در فضای مجازی اظهاراتی دارند که به‌صلاح کشور و نظام نیست.</p>
      <p>جاویدنیا گفت: دشمن از طریق فضای مجازی در حال جذب و آموزش نیروهاست و در اغتشاشات اخیر نیز توانسته بود با جذب و به‌کارگیری اراذل و اوباش امنیت مردم و کشور را نشانه بگیرد و در این زمینه شاهد ریخته شدن خون‌های بناحق جوانان و شهدای امنیت بودیم.</p>
      <p>سرپرست معاونت امور فضای مجازی دادستانی‌کل کشور ضمن تأکید نسبت به اهمیت فضای مجازی در عصر حاضر افزود: در حال حاضر خط مقدم جنگ دفاع مقدس در فضای مجازی است و دشمن در فضای مجازی آرایش جنگی به خود گرفته است.</p>
      <blockquote>بیشتر بخوانید:<br/><a href="https://www.mashreghnews.ir/news/1012912/%D8%B4%D9%85%D8%A7-%D8%AA%D9%88%DB%8C%DB%8C%D8%AA%D8%B1-%D8%A8%D9%88%D9%84%D8%AA%D9%88%D9%86-%D8%B1%D8%A7-%D9%88%D8%B5%D9%84-%DA%A9%D9%86-%D8%A7%DB%8C%D9%86%D8%AA%D8%B1%D9%86%D8%AA-%D8%A7%DB%8C%D8%B1%D8%A7%D9%86-%D9%BE%DB%8C%D8%B4%DA%A9%D8%B4">شما توییتر بولتون را وصل کن، <i>اینترنت</i> ایران پیشکش<br/></a><a href="https://www.mashreghnews.ir/news/1012833/%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A7%DB%8C%D9%86%D8%AA%D8%B1%D9%86%D8%AA-%D8%A7%DB%8C%D8%B1%D8%A7%D9%86-%DA%A9%D9%85%DA%A9-%DA%A9%D8%B1%D8%AF">تحریم‌های آمریکا به استقلال <i>اینترنت</i> ایران کمک کرد</a></blockquote>
      <p>وی با بیان اینکه ساماندهی فضای مجازی وحدت مسئولان و مردم را می‌طلبد، اضافه کرد: تا زمانی که مردم و مسئولان کشور در این مسیر یکصدا و همدل نشوند و ابزارهای صهیونیستی را از سر خود کم نکنند به‌طور قطع و یقین در این جنگ با تلفات مواجه خواهیم بود.</p>
      <p>جاویدنیا تصریح کرد: موضوع اتصال و یا قطع اینترنت بین‌الملل نیست چرا که اگر ابزار نفوذ دشمن در این فضا گرفته شده بود و منویات مقام معظم رهبری جدی گرفته می‌شد و شبکه ملی اطلاعات در برابر نفوذ و عملیات فریب دشمن تقویت و نیروسازی ایجاد و خدمات پایه‌ای کشور مورد نیاز در پیام‌رسان‌های داخلی برطرف می‌شد، امروز دیگر شاهد اغتشاشات در داخل نبودیم.</p>
      <p>سرپرست معاونت امور فضای مجازی دادستانی‌کل کشور ضمن اشاره به نقش‌آفرینی کشورهای عربی در ناآرامی‌های اخیر کشور تصریح کرد: سه پایگاه در آلبانی، عربستان و سلطنت‌طلبان نقش مستقیم در هدایت اغتشاشات اخیر کشور داشتند و هزینه‌های آنان را نیز آل‌سعود تأمین می‌کرد.</p>
      <p>جاویدنیا گفت:اگر از قبل فضای مجازی ساماندهی شده بود نیاز به محدودیت اینترنت بین‌الملل نبود و اگر شبکه ملی اطلاعات برقرار شده بود با قطع اینترنت بین‌الملل این همه مشکل برای بخش خصوصی و مردم ایجاد نشده بود.</p>
      <p>سرپرست معاونت امور فضای مجازی دادستانی‌کل کشور گفت: دادستانی‌کل کشور به ارائه‌دهندگان وی‌پی‌ان، پوسته‌های تلگرامی، پراکسی‌ها و مدیران‌ هاست‌های داخلی که با این عوامل همکاری کنند هشدار می‌دهد که به‌عنوان اقدام علیه امنیت ملی تحت تعقیب قرار می‌گیرند.</p>
      <p>منبع: تسنیم</p>
    </article>
  </body>
</html>