<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013035/%D9%86%DB%8C%D9%85%DB%8C-%D8%A7%D8%B2-%D9%85%D8%AE%D8%B2%D9%86-%D8%B3%D8%AF%D9%87%D8%A7%DB%8C-%DA%A9%D8%B4%D9%88%D8%B1-%D8%AE%D8%A7%D9%84%DB%8C-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T11:40:12+00:00"/>
    <meta property="og:title" content="نیمی از مخزن سدهای کشور خالی است"/>
    <meta property="og:description" content="میزان خروجی آب از سدهای کشور طی دو ماه اخیر با افزایش ۱۰۰ درصدی نسبت به سال گذشته از مرز هفت میلیارد مترمکعب گذشته و ظرفیت مناسبی از مخزن سدهای کشور به کنترل و تسکین سیلاب‌های احتمالی اختصاص یافته است."/>
  </head>
  <body>
    <article>
      <h1>نیمی از مخزن سدهای کشور خالی است</h1>
      <address>
        <time datetime="2019-11-24T11:40:12+00:00">24 Nov 2019, 11:40</time>
      </address>
      <p>
        <i>میزان خروجی آب از سدهای کشور طی دو ماه اخیر با افزایش ۱۰۰ درصدی نسبت به سال گذشته از مرز هفت میلیارد مترمکعب گذشته و ظرفیت مناسبی از مخزن سدهای کشور به کنترل و تسکین سیلاب‌های احتمالی اختصاص یافته است.</i>
      </p>
      <p>به گزارش مشرق، بر اساس اعلام رسمی وزارت نیرو، میزان بارندگی‌های کشور از ابتدای سال آبی جاری (ابتدای مهرماه 98) تا یکم آذرماه به بیش از 42 میلی‌متر رسیده است که این رقم در مقایسه با بارندگی میانگین 51 ساله حدود 23 درصد افزایش یافته است. این میزان بارندگی تاکنون توانسته است در میان بارش‌های نیم قرن اخیر در همین بازه زمانی رتبه سیزدهم را نیز به خود اختصاص دهد.</p>
      <blockquote>بیشتر بخوانید:<br/><a href="https://www.mashreghnews.ir/news/1012600/%D9%85%D9%82%D8%A7%DB%8C%D8%B3%D9%87-%D8%A8%D8%A7%D8%B1%D8%B4-%D9%87%D8%A7%DB%8C-%D8%A7%D9%85%D8%B3%D8%A7%D9%84-%D8%A8%D8%A7-%D8%A8%D8%A7%D8%B1%D8%B4-%D9%87%D8%A7%DB%8C-%D9%BE%D8%A7%D8%B1%D8%B3%D8%A7%D9%84-%D8%AC%D8%AF%D9%88%D9%84">مقایسه <i>بارش‌های</i> امسال با <i>بارش‌های</i> پارسال +جدول</a></blockquote>
      <p>بارندگی‌های مناسب سال آبی جدید موجب شده است تا آب ورودی به سدها نیز در شرایط مناسبی قرار گیرد، به‌طوری‌که روان‌آب ورودی به مخازن سدهای کشور تا پایان آبان‌ماه به بیش از سه میلیارد و 680 میلیون مترمکعب رسیده که در مقایسه با ورودی مدت مشابه سال گذشته سه درصد افزایش پیدا کرده است.</p>
      <p>بارندگی‌های بسیار مناسب سال آبی گذشته باعث شده است تا آب موجود در مخزن سدهای کشور نیز در وضعیت مناسب‎‌تری قرار گیرد. در حال حاضر موجودی مخزن سدهای کشور به حدود 25.4 میلیارد مترمکعب رسیده، که این رقم در مقایسه با مدت مشابه سال گذشته رشد 26 درصدی را ثبت کرده است.</p>
      <p>هم‌اکنون 50 درصد از حجم مخزن سدهای کشور پر بوده، درحالی‌که این رقم سال گذشته در همین بازه زمانی حدود 41 درصد بوده است.</p>
      <p>از ابتدای مهرماه تاکنون سدهای کشور همچنان روند تخلیه آب موجود در مخازن خود را در دستور کار قرار داده‌اند تا برای تسکین سیلاب‌های احتمالی آماده باشند.<br/>بنابر این گزارش، طی دو ماه اخیر میزان خروجی از سدهای کشور حدود هفت میلیارد مترمکعب بوده که این رقم در مقایسه با مدت مشابه سال گذشته بیش از 109 درصد افزایش یافته است.</p>
      <p>این گزارش حاکی است، در حال حاضر از میان 193 سد بزرگ کشور حدود 67 سد مهم کمتر از 40 درصد پر هستند و تنها یک درصد سدهای بزرگ کشور بیش از 90 درصد آب دارند، از این رو ظرفیت مناسبی از مخزن سدهای کشور به منظور کنترل و تسکین سیلاب‌های احتمالی در سال آبی 99-98 اختصاص پیدا کرده است.</p>
      <p>منبع: تسنیم</p>
    </article>
  </body>
</html>