<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058067_elviszi-a-fizetest-a-lakasberles-kiszorulnak-a-fiatalok-a-belvarosbol"/>
    <meta property="og:site_name" content="Népszava"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="Elviszi a fizetést a lakásbérlés: kiszorulnak a fiatalok a belvárosból"/>
    <meta property="og:description" content="Az egyik legdrágább európai fővárosnak számít Budapest mind a lakásárak, mind a bérleti díjak tekintetében. A drágulás nem áll meg, de lassul."/>
  </head>
  <body>
    <article>
      <h1>Elviszi a fizetést a lakásbérlés: kiszorulnak a fiatalok a belvárosból</h1>
      <address><time datetime="2019-11-24T11:00:00+00:00">24 Nov 2019, 11:00</time> by <a rel="author" href="https://nepszava.hu/szerzo/varga-dora/" target="_blank">Varga Dóra</a></address>
      <p>
        <b>Az egyik legdrágább európai fővárosnak számít Budapest mind a lakásárak, mind a bérleti díjak tekintetében. A drágulás nem áll meg, de lassul.</b>
      </p>
      <p>Tovább folytatódott a fővárosi ingatlanár-emelkedés: 2019 első félévében 22,5 százalékkal kellett többet fizetni a lakásokért, mint egy évvel korábban. Igaz, a drágulás üteme az utóbbi hónapokban folyamatosan lassul, és a jegybank előzetes becslése szerint a harmadik negyedévben már „csak” 19,3 százalék lesz az áremelkedés mértéke. Mindez persze csekély vígaszt jelent az új otthonra vágyóknak, akik számára – már a Magyar Nemzeti Bank szerint is – egyre elérhetetlenebb messzeségbe kerül egy lakás megvásárlása. Az idei évben ugyanis jelentősen romlottak a lakásvásárlási lehetőségek, egy új otthonhoz egyre nagyobb összegű hiteleket kell egyre hosszabb futamidőre fölvenni. Nem csoda, hiszen az erős kereslet és a szűkös kínálat miatt 2014 óta 184 százalékkal emelkedtek a budapesti lakásárak, ami jelentősen meghaladta a háztartások jövedelmének növekedését.</p>
      <p>Az Európai Unió fővárosai között így jelenleg Budapest a hatodik legdrágább város, a régióban pedig csak Prágában magasabbak a jövedelmekhez viszonyított lakásárak. Az első lakásukat megvásárolni szándékozó, fiatalabb generációk számára mindez különösen nagy problémát okoz, hiszen az ő kezdő fizetésük az átlagnál többnyire alacsonyabb. A 30 alatti generáció a belső kerületekből gyakorlatilag „kiárazódott” – fogalmazott az adatokat ismertetve Nagy Márton, a jegybank főosztályvezetője. A budapesti belső kerületekben ugyanis 13 évnyi, a külső kerületekben pedig 9,4 évnyi nettó átlagkeresetre volna szükség egy 60 négyzetméteres lakás megvásárlásához. A 20-30 év közötti, első lakásvásárló fiatalok átlagkeresete alapján vizsgálva viszont a belső kerületekben már 15,4, a külső kerületekben pedig 11,2 évnyi fizetést kellene egy új otthon megvásárlásához maradéktalanul félretenni.</p>
      <p>Az elmúlt évek lakástranzakcióiból ugyanakkor az is látszik, hogy a fiatalok nem szívesen költöznek a peremkerületekbe, inkább a belső pesti kerületeket választják (leszámítva az évek óta legdrágábbnak számító V. kerületet), feltehetőleg azért, mert onnan könnyebben bejutnak a munkába, és kevesebbet kell ingázniuk.</p>
      <p>A lakhatás elérhetőségének nehézségeit fokozza, hogy Magyarországon nincs kiterjedt bérlakásszektor, a többség saját tulajdonú ingatlanban él. A bérelhető lakásokat így főként magánszemélyek adják ki rövidtávra, mégpedig a fizetésekhez viszonyítva rendkívül drágán. A budapesti lakásbérleti díjak a nettó jövedelem arányában szintén a hatodik legmagasabbak jelenleg az európai fővárosok között. Egy egyszobás lakás bérleti díja a fizetés 46 százalékát elviszi, míg az unióban csupán a 38 százalékát. Egy családnak is megfelelő, háromszobás lakás bérleti díja pedig már az átlagos fizetés csaknem 79 százalékát teszi ki Budapesten, miközben Prágában és Pozsonyban a fizetés 75, illetve 73  százalékát kell erre elkölteni. Az EU átlag pedig 67 százalék. </p>
      <p>A jegybank azt is összevetette, mennyi marad a fizetésből egy háromszobás lakás bérleti díjának kifizetése után vásárlóerő-paritáson mérve. E téren még rosszabb a helyzet, hiszen Athén és Róma után Budapest a harmadik legalacsonyabb értékkel rendelkezik az európai fővárosok között, a fennmaradó jövedelem - vásárlóerő-paritáson - pedig a londonihoz áll a legközelebb. Míg Budapesten és Londonban 290, illetve 299 eurónyi elkölthető jövedelem marad, addig a másik véglet Berlin és Brüsszel, ahol 1009, illetve 960 euró áll még rendelkezésre a lakhatás kifizetése után.</p>
      <p>A jegybank szerint mindezek alapján a lakhatás drágulása, a lakásvásárlás és a lakásbérlés elérhetőségének romlása már nem csupán szociális, de Magyarország hosszú távú versenyképességével kapcsolatos kérdéseket is felvet. A fővárosi ingatlandrágulás egyrészt az olcsóbb külső kerületek vagy az agglomeráció felé tereli a vásárlókat, ahol az infrastrukturális adottságokhoz képest túlzottan megnőhet a népesség. A budapesti bérleti díjak magas szintje emellett a fiatalok külföldre költözését is ösztönözheti. A megnövekedett árak következtében így a háztartások vagy erejükön felül költenek lakhatásra, vagy pedig nem lesznek képesek a megfelelő lokációjú vagy minőségű ingatlan megfizetésére, emiatt pedig a gyermekvállalás ideje is kitolódhat.  </p>
      <table bordered="">
        <tr>
          <th>Brüsszel és London között – nem félúton</th>
        </tr>
        <tr>
          <td> Az európai fővárosok közül továbbra is London és Párizs számít a legdrágábbnak, amennyiben az ingatlanárakat a jövedelmekhez viszonyítva vizsgáljuk. A brit és a francia fővárosban egy átlagos jövedelemmel rendelkező háztartás 22 évnyi jövedelméből képes megvásárolni egy 90 négyzetméteres ingatlant. Budapesten ugyanehhez 15 évnyi kereset szükséges. Ennél többre Londonon és Párizson kívül csak Rómában, Prágában, és Lisszabonban van szükség. A többi visegrádi ország közül Prágában európai összehasonlításban is kiemelkedően kedvezőtlen az ingatlanok elérhetősége: majdnem 18 évig kellene félretenni a teljes fizetést a lakásvásárláshoz. A lakhatás elérhetősége tekintetében jelenleg Brüsszel mutatja a legkedvezőbb képet, ahol a háztartások átlagosan már kevesebb, mint 7 évnyi jövedelmükből képesek saját ingatlant vásárolni.    </td>
        </tr>
      </table>
    </article>
  </body>
</html>