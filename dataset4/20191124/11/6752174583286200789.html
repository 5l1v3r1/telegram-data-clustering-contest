<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-gyerekek-erdekeit-szem-elott-tartva-hoztak-meg-a-koznevelesi-torveny-modositasat/"/>
    <meta property="og:site_name" content="lokál"/>
    <meta property="article:published_time" content="2019-11-24T11:08:47+00:00"/>
    <meta property="og:title" content="A gyerekek érdekeit szem előtt tartva hozták meg a köznevelési törvény módosítását"/>
    <meta property="og:description" content="Budapest, 2019. november 22., péntek (MTI) - Megjelent és január 1-jével lép hatályba a köznevelési törvény azon módosítása, amely az óvoda- és iskolaérettség új szabályait rögzíti - mondta a köznevelésért felelős államtitkár pénteki, budapesti sajtótájékoztatón."/>
  </head>
  <body>
    <article>
      <h1>A gyerekek érdekeit szem előtt tartva hozták meg a köznevelési törvény módosítását</h1>
      <address><time datetime="2019-11-24T11:08:47+00:00">24 Nov 2019, 11:08</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/08/tan%C3%A1r-1280x853.jpg"/>
      </figure>
      <p>
        <b>Budapest, 2019. november 22., péntek (MTI) – Megjelent és január 1-jével lép hatályba a köznevelési törvény azon módosítása, amely az óvoda- és iskolaérettség új szabályait rögzíti – mondta a köznevelésért felelős államtitkár pénteki, budapesti sajtótájékoztatón.</b>
      </p>
      <p>Maruzsa Zoltán közölte, a 3 éves óvodakezdés alóli mentességek esetében a kormányhivatalok, a 6 éves kori iskolakezdési ügyekben pedig az Oktatási Hivatal lesz az eljáró hatóság.</p>
      <p>A részletekről szólva elmondta, azok a szülők, akiknek a gyereke augusztus 31-ig betölti a hatéves kort, de szeretnék a gyereket egy évre visszatartani, január 15-ig adhatják be erre vonatkozó kérelmüket az Oktatási Hivatalhoz (OH).</p>
      <p>A kérelmeket – csatolva a szülő indoklását, egyéb, a gyerekre vonatkozó szakorvosi, gyógypedagógiai igazolásokat és óvodai véleményeket – online lehet majd az OH-hoz benyújtani, amelynek hatvan napja van a döntést meghozni – ismertette.</p>
      <p>Mint mondta, lesz olyan ügy, ahol nem kell szakembert kirendelni, de ahol ez szükséges, ott az oktatási hivatal a pedagógiai szakszolgálatot kéri fel szakértőként. A végső döntésnél figyelembe fogják venni mind a szülő kérését, indokait, mind pedig a szakértői véleményeket – tette hozzá.</p>
      <p>Maruzsa Zoltán kiemelte, a hivatal döntésével kapcsolatban a szülőnek lehetősége lesz jogorvoslatra, közigazgatási bírósághoz fordulhat, amely gyorsított eljárásban dönt a beadott iratok alapján.</p>
      <p>Kitért arra, hogy az utóbbi években nőtt azon gyerekek száma, akiket visszatartottak még egy évre az óvodába. Ezen döntések hátterében azonban sok esetben a finanszírozás állt, hiszen magasabb gyermeklétszámért több támogatást jár – mondta.</p>
      <p>Az óvodakezdésről szólva az államtitkár azt mondta, 2015-től kötelező a hároméves gyerekeknek az óvodába járás, azonban e korosztály 10 százaléka nem kezdi meg az óvodát.</p>
      <p>Mint mondta, az óvodába lépés halasztása eddig a jegyző hatásköre volt, januártól azonban ez átkerül a kormányhivatalokhoz, amelyek az Oktatási Hivatal országos adatbázisa alapján fogják nyomon követni az óvodakezdés. A halasztási kérelmet a szülőknek szintén a kormányhivataloknál kell kezdeményezni május 25-ig.</p>
      <p>Az államtitkár kiemelte, nem az a cél, hogy iskolaéretlen gyerekek tömegeit küldjék iskolába. Véleménye szerint a gyerekek érdekeit szem előtt tartva hozták meg a köznevelési törvény módosítását.</p>
      <p>Maruzsa Zoltán hozzátette: a következő napokban az Oktatási Hivatal minden szükséges információt közzé fog tenni a honlapján, és a tudnivalókról tájékoztatja az óvodákat is.</p>
      <p>Az államtitkár más témáról szólva elmondta, szintén rendeletmódosítás történt az előrehozott érettségi vizsgák kapcsán. Kifejtette: a kormány figyelembe vette az Országos Diák Tanács kezdeményezését, hogy bővüljenek azon tárgyak köre, amelyből előrehozott vizsgát lehet tenni.</p>
      <p>A változás értelmében azokból a tantárgyakból, amelyek tanítása a 12. évfolyam előtt lezárul, lehet előrehozott vizsgát tenni – közölte Maruzsa Zoltán.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-60-milliard-forintbol-fejleszt-a-kormany-pest-megyei-koznevelesi-intezmenyeket/">60 milliárd forintból fejleszt a kormány Pest megyei köznevelési intézményeket</a>
        </li>
        <li>
          <a href="https://www.lokal.hu/2019-11-a-versenykepesseg-erositeset-szolgalja-az-uj-szakkepzesi-rendszer/">A versenyképesség erősítését szolgálja az új szakképzési rendszer</a>
        </li>
        <li>
          <a href="https://www.lokal.hu/2019-11-igy-alakul-at-a-szakkepzes-jovore/">Így alakul át a szakképzés jövőre</a>
        </li>
        <li>
          <a href="https://www.lokal.hu/2019-11-egeszen-mas-kepet-mutatnak-az-iskolak-mint-nyolc-tiz-eve/">Egészen más képet mutatnak az iskolák, mint nyolc-tíz éve</a>
        </li>
        <li>
          <a href="https://www.lokal.hu/2019-11-iden-is-jelentosen-bovul-a-diakhitelt-felvevok-szama/">Idén is jelentősen bővül a diákhitelt felvevők száma</a>
        </li>
      </ul>
    </article>
  </body>
</html>