<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243969/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T11:29:57+00:00"/>
    <meta property="og:title" content="ค้านตั้ง กมธ.ศึกษาผลกระทบ ‘ม.44’ ชี้ประกาศหลายฉบับสิ้นสุดแล้ว"/>
    <meta property="og:description" content="วิปรัฐบาล ลงมติค้านตั้งคณะกรรมาธิการวิสามัญเพื่อศึกษาผลกระทบ ม.44 ในที่ประชุมสภาฯ 27 พฤศจิกายนนี้"/>
  </head>
  <body>
    <article>
      <h1>ค้านตั้ง กมธ.ศึกษาผลกระทบ ‘ม.44’ ชี้ประกาศหลายฉบับสิ้นสุดแล้ว</h1>
      <address><time datetime="2019-11-24T11:29:57+00:00">24 Nov 2019, 11:29</time> by <a rel="author" href="https://www.thebangkokinsight.com/author/wanpen21/" target="_blank">The Bangkok Insight Editorial Team</a></address>
      <p>วิปรัฐบาล ลงมติค้านตั้งคณะกรรมาธิการวิสามัญเพื่อศึกษาผลกระทบ ม.44 ในที่ประชุมสภาฯ 27 พฤศจิกายนนี้</p>
      <p>นายชินวรณ์ บุณยเกียรติ ส.ส.นครศรีธรรมราช พรรคประชาธิปัตย์ (ปชป.) ในฐานะรองประธานคณะกรรมการประสานงานพรรคร่วมรัฐบาล หรือ วิปรัฐบาล เปิดเผยว่า ในการประชุมสภาผู้แทนราษฎร ในวันที่ 27 พฤศจิกายนนี้ จะมีการพิจารณาลงมติในญัตติด่วน เรื่อง ให้สภาผู้แทนราษฎรตั้งคณะกรรมาธิการวิสามัญเพื่อศึกษาผลกระทบจากการกระทำ ประกาศและคำสั่งของคณะรักษาความสงบแห่งชาติ และการใช้อำนาจของหัวหน้าคณะรักษาความสงบแห่งชาติตามมาตรา 44</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%8A%E0%B8%B4%E0%B8%99%E0%B8%A7%E0%B8%A3%E0%B8%93%E0%B9%8C-%E0%B8%9A%E0%B8%B8%E0%B8%93%E0%B8%A2%E0%B9%80%E0%B8%81%E0%B8%B5%E0%B8%A2%E0%B8%A3%E0%B8%95%E0%B8%B4.jpg"/>
      </figure>
      <p>ทั้งนี้ ประชุมวิปรัฐบาลมีความเห็นร่วมกันว่าจะไม่มีการตั้งคณะกรรมาธิการวิสามัญพิจารณาศึกษาในเรื่องดังกล่าว เนื่องจากแม้ที่ผ่านมาจะมีประกาศและคำสั่งหัวหน้า คสช.มากกว่า 400 ฉบับ แต่ปัจจุบันพบว่ามีหลายฉบับที่สิ้นสุดการบังคับใช้ตามระยะเวลาที่กำหนดไว้ในประกาศคำสั่งดังกล่าว อีกทั้งยังได้มีการยกเลิกไปแล้วหลายฉบับ ทำให้เหลือประกาศและคำสั่งจำนวนไม่มาก</p>
      <p>นอกจากนี้ยังเห็นว่าเมื่อมี ส.ส.อภิปรายแสดงความเห็นเป็นจำนวนมาก จึงคิดว่าจะดำเนินการจัดส่งข้อสังเกตไปให้คณะรัฐมนตรีและหน่วยงานที่เกี่ยวข้องพิจารณาแทน</p>
      <p>แม้ว่า ในการอภิปรายของ ส.ส.พรรคประชาธิปัตย์ ในการประชุมสภาฯ ที่ผ่านมา ต่างอยากให้มีการตั้งคณะกรรมาธิการวิสามัญฯ แต่ทั้งหมดต้องรอดูว่าที่สุดแล้วที่ประชุมสภาฯ จะมีมติอย่างไร แต่เชื่อว่าแม้ ส.ส.พรรคประชาธิปัตย์หลายคนจะอภิปรายสนับสนุนให้ตั้งคณะกรรมาธิการวิสามัญ ก็คิดว่าจะไม่ส่งผลให้เกิดความขัดแย้งแต่อย่างใด</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243969%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244009/"/>
        <a href="https://www.thebangkokinsight.com/243981/"/>
        <a href="https://www.thebangkokinsight.com/243963/"/>
        <a href="https://www.thebangkokinsight.com/243953/"/>
      </related>
    </article>
  </body>
</html>