<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743380"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T11:24:00+00:00"/>
    <meta property="og:title" content="&quot;ป่าไม้&quot;ตรวจยึดที่ฟาร์มไก่&quot;ปารีณา&quot; รุกป่าสงวนแห่งชาติ"/>
    <meta property="og:description" content="ป่าไม้-ที่ดิน นำหมายศาลเข้าตรวจสอบ 'เขาสนฟาร์ม' ของน.ส.ปารีณา ไกรคุปต์  ส.ส.ราชบุรี ภายหลังพบพื้่นที่รุกป่าสงวน ต้องทำการตรวจยึดตามกฎหมาย"/>
  </head>
  <body>
    <article>
      <h1>"ป่าไม้"ตรวจยึดที่ฟาร์มไก่"ปารีณา" รุกป่าสงวนแห่งชาติ</h1>
      <address>
        <time datetime="2019-11-24T11:24:00+00:00">24 Nov 2019, 11:24</time>
      </address>
      <p>
        <b>ป่าไม้-ที่ดิน นำหมายศาลเข้าตรวจสอบ "เขาสนฟาร์ม" ของน.ส.ปารีณา ไกรคุปต์  ส.ส.ราชบุรี ภายหลังพบพื้่นที่รุกป่าสงวน ต้องทำการตรวจยึดตามกฎหมาย</b>
      </p>
      <p>จากกรณี นายธวัชชัย ลัดกรูด ผู้ตรวจราชการกรมป่าไม้ พร้อม นายชีวะภาพ ชีวะธรรม ที่ปรึกษาชุดพยัคฆ์ไพร นายสมชาย เปรมพาณิชย์นุกูล ผู้อำนวยการสำนักจัดการทรัพยากรป่าไม้ที่ 10 (ราชบุรี) นำหมายค้นจากศาล จ.ราชบุรี ที่ 122/2562  ลงวันที่ 24 พ.ย.2562  เพื่อเข้าตรวจค้นพื้นที่ "เขาสนฟาร์ม" ต.บางโตนด อ.โพธาราม จ.ราชบุรี  ของ น.ส.ปารีณา ไกรคุปต์  ส.ส.ราชบุรี เขต 3 พรรคพลังประชารัฐ โดยมี นายภูมิพัฒน์ จำปาทอง ผู้ใหญ่บ้านหมู่ 6  เป็นผู้นำตรวจค้น เนื่องจากต้องสงสัยว่าจะมีการรุกพื้นที่ป่าสงวนแห่งชาติ ตามที่ได้เสนอข่าวไปแล้วนั้น<br/><br/>เกี่ยวกับเรื่องนี้เมื่อวันที่ 24 พ.ย. ชุดตรวจค้นพบว่า พื้นที่ที่มีการประกอบกิจการมีประมาณ 690 ไร่  ปรากฏว่า มีที่ดินในส่วนบริเวณฟาร์มไก่ เนื้อที่ ประมาณ 30 ไร่ อยู่ในเขตพื้นที่ป่าสงวนแห่งชาติ ป่าฝั่งซ้ายแม่น้ำภาชี และอีกประมาณ 16 ไร่ อยู่ในเขตป่าไม้  เจ้าหน้าที่จึงได้ทำการตรวจยึดตาม พรบ.ป่าไม้ พ.ศ. 2484 </p>
      <figure>
        <img src="https://www.dailynews.co.th/admin/upload/20191124/news_eqFunxSlSe182502_533.jpg?v=20191125092?v=3072"/>
      </figure>
      <p>สำหรับกรณีความผิดตาม พ.ร.บ.ป่าไม้ พ.ศ.2484 มาตรา 4 (1) ถ้าได้กระทำเป็นเนื้อที่เกิน 25 ไร่ ผู้กระทำผิดต้องระวางโทษจำคุกตั้งแต่ 2-15 ปี และปรับตั้งแต่ 10,000 - 100,000 บาท และหากพบว่า พื้นที่ดังกล่าวเป็นพื้นที่ป่าสงวนแห่งชาติ ทางเจ้าหน้าที่ก็จะได้ดำเนินคดีในส่วนของ พรบ.ป่าสงวนแห่งชาติ 2507 ด้วย ซึ่งตาม พรบ.ป่าสงวนฯ มาตรา 14 ระบุไว้ว่า "ในเขตป่าสงวนแห่งชาติ ห้ามมิให้บุคคลใดยึดถือครอบครองทำประโยชน์หรืออยู่อาศัยในที่ดิน ก่อสร้าง แผ้วถางป่า เผาป่า ทำไม้ เก็บหาของป่า หรือกระทำด้วยประการใๆ อันเป็นการเสื่อมเสียแก่สภาพป่าสงวนแห่งชาติ" ผู้ใดฝ่าฝืนมาตรา 14 ต้องระวางโทษจำคุกตั้งแต่ 6 เดือน ถึง 5 ปี และปรับตั้งแต่ 5,000-50,000 บาท แต่ถ้าได้กระทำเป็นเนื้อที่เกิน 25 ไร่ ต้องระวางโทษจำคุกตั้ง 2-15 ปี และปรับตั้งแต่ 20,000 - 150,000 บาท.  </p>
      <figure>
        <img src="https://www.dailynews.co.th/admin/upload/20191124/news_aRyecOjRJp182503_533.jpg?v=20191125092?v=5055"/>
      </figure>
      <figure>
        <img src="https://www.dailynews.co.th/admin/upload/20191124/news_cFcGlnTwOb182503_533.jpg?v=20191125092?v=5733"/>
      </figure>
    </article>
  </body>
</html>