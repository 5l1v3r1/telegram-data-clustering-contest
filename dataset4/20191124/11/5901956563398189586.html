<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/iz-tiskane-izdaje/clanek/je-to-vzrok-za-tragicno-nesreco-v-kateri-je-umrl-15-letnik-247785"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T11:41:00+00:00"/>
    <meta property="og:title" content="Je to vzrok za tragično nesrečo, v kateri je umrl 15-letnik"/>
    <meta property="og:description" content="LJUBLJANA – Nedavna tragedija na nezavarovanem prehodu čez železniško progo v bližini Športnega parka Ljubljana – ŽAK je v ljubljanskem predelu Šiška že druga v zadnjih štirih mesecih. ..."/>
  </head>
  <body>
    <article>
      <h1>Je to vzrok za tragično nesrečo, v kateri je umrl 15-letnik</h1>
      <h2>Nevaren železniški prehod usoden za 15-letnika. V prihodnosti bo tam podhod.</h2>
      <address><time datetime="2019-11-24T11:41:00+00:00">24 Nov 2019, 11:41</time> by <a rel="author">Aleksander Brudar</a></address>
      <slideshow>
        <figure>
          <img src="https://www.slovenskenovice.si/images/slike/2019/11/11/1624601.jpg"/>
          <figcaption>V spomin na fanta je gorela bela svečka. FOTO: Marko Feist</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1624500.jpg"/>
          <figcaption>Mladoletni kolesar trčenja z vlakom ni preživel. FOTO: Marko Feist</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1624604.jpg"/>
          <figcaption>Na prehod je zapeljal v trenutku, ko je z njegove leve pripeljal vlak. FOTO: Marko Feist</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1624508.jpg"/>
          <figcaption>Zvočni in svetlobni znaki pešce in kolesarje opozarjajo na prihod vlaka. FOTO: Marko Feist</figcaption>
        </figure>
      </slideshow>
      <p>LJUBLJANA – <a href="https://www.slovenskenovice.si/kronika/doma/foto-v-ljubljani-vlak-do-smrti-povozil-15-letnika-247726">Nedavna tragedija na nezavarovanem prehodu čez železniško progo</a> v bližini Športnega parka Ljubljana – ŽAK je v ljubljanskem predelu Šiška že druga v zadnjih štirih mesecih. Tretjega julija je na bližnjem železniškem prehodu po trčenju z vlakom umrla mlajša ženska, nedavno pa pri športnem parku še 15-letni kolesar.<br/><br/>Sodeč po zapisu iz policijskega poročila, je ob 12.50 vozil kolo po ulici Ob kamniški progi in zapeljal levo proti Goriški ulici. Tam je želel na nivojskem prehodu prečkati zelo prometno železniško progo, ki Ljubljano povezuje z Gorenjsko. Prehod ni zavarovan z zapornicami, a pešce in kolesarje na vsaki strani svetlobni in zvočni znaki opozarjajo, da se jim približuje vlak.</p>
      <blockquote>2. tragedija letos na železniškem prehodu v Šiški.</blockquote>
      <figure>
        <img src="https://www.slovenskenovice.si/images/slike/2019/11/11/1624500.jpg"/>
        <figcaption>Mladoletni kolesar trčenja z vlakom ni preživel. FOTO: Marko Feist</figcaption>
      </figure>
      <p>Očitno vseh teh opozoril nesrečni 15-letnik ni zaznal. Na prehod je zapeljal prav v trenutku, ko je z njegove leve pripeljal vlak, ki je bil iz Ljubljane namenjen proti Medvodam. Strojevodja potniškega vlaka nesreče ni mogel preprečiti in je zadel kolesarja, ki je bil tako hudo poškodovan, da je na kraju nesreče umrl. Policisti Postaje prometne policije Ljubljana okoliščine dogodka še preiskujejo.<br/><br/>Po naših neuradnih informacijah naj bi na prizorišču tragedije našli fantov mobilni telefon in slušalke. Zdaj naj bi preverjali, ali je ob nesreči poslušal glasbo in tako preslišal opozorilne znake. Prav poslušanje glasbe naj bi bilo krivo za smrt dekleta, ki jo je vlak na železniškem prehodu na križišču Goriške in Magistrove ulice do smrti povozil 3. julija letos. »Ko smo bili na vlaku, je malo naprej od postaje Litostroj s slušalkami v ušesih skočila čez progo, niti levo niti desno ni pogledala. Strojevodja je začel nemudoma trobiti in zavirati, tako močno je zavrl, da nas je pometalo po vlaku, a nesreče mu žal ni uspelo preprečiti,« nam je tedaj povedal potnik na vlaku, ki je videl nesrečo.</p>
      <blockquote>Prehod čez železniško progo bo varen šele, ko bodo tam zgradili podhod.</blockquote>
      <h3>Prehod bodo ukinili</h3>
      <figure>
        <img src="https://www.slovenskenovice.si/images/slike/2019/11/11/1624604.jpg"/>
        <figcaption>Na prehod je zapeljal v trenutku, ko je z njegove leve pripeljal vlak. FOTO: Marko Feist</figcaption>
      </figure>
      <p>Železniški prehod v bližini športnega parka je med najnevarnejšimi. Kot so nam že v nedeljo pripovedovali mimoidoči, se je tam v preteklosti zgodilo že več hujših nesreč. Na Slovenskih železnicah (SŽ) so nam pojasnili, da je nivojski prehod zavarovan z avtomatsko cestno signalizacijo ACS, ki s svetlobnimi in zvočnimi signali opozarja na prihod vlaka. In da je prav ta prehod junija 2017 obravnavala komisija za nivojske prehode, ki je, kot dodajajo na SŽ, sklenila, da se ukine, na istem mestu pa se zgradi podhod za pešce in kolesarje.<br/><br/>»Leta 2018 je ministrstvo za infrastrukturo izdalo soglasje, avgusta 2019 pa je bila Mestna občina Ljubljana pozvana, da pripravi investicijsko in projektno dokumentacijo, ki bo definirala dela na javni železniški infrastrukturi in dela na zemljiščih, ki so last občine,« so sklenili na SŽ. Kdaj bodo tam pešci in kolesarji varneje prečkali tire, še ni povsem znano. Ve pa se, da bodo podhod urejali v sklopu izgradnje Atletskega centra Ljubljana, ki bo tam zrasel namesto sedanjega stadiona ŽAK.</p>
    </article>
  </body>
</html>