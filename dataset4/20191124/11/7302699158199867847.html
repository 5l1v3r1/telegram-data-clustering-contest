<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000112733"/>
    <meta property="og:site_name" content="MGR Online"/>
    <meta property="article:published_time" content="2019-11-24T11:52:00+00:00"/>
    <meta property="og:title" content="ช็อกวงการ K-Pop อีกครั้ง!!! &quot;คูฮารา&quot; อดีตสมาชิกวง Kara เสียชีวิตแล้ว"/>
    <meta property="og:description" content="เกิดข่าวเศร้ากับวงการบันเทิงเกาหลีใต้อีกครั้ง เมื่อมีรายงานข่าวการเสียชีวิตของ คูฮารา อดีตสมาชิกวงเกิร์ลกรุ๊ป Kara ที่เคยโด่งดังสุดขีดเมื่อไม่กี่ปีก่อน"/>
  </head>
  <body>
    <article>
      <h1>ช็อกวงการ K-Pop อีกครั้ง!!! "คูฮารา" อดีตสมาชิกวง Kara เสียชีวิตแล้ว</h1>
      <address><time datetime="2019-11-24T11:52:00+00:00">24 Nov 2019, 11:52</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011662501.JPEG"/>
      </figure>
      <p><b>เกิดข่าวเศร้ากับวงการบันเทิงเกาหลีใต้อีกครั้ง เมื่อมีรายงานข่าวการเสียชีวิตของ "คูฮารา" อดีตสมาชิกวงเกิร์ลกรุ๊ป Kara ที่เคยโด่งดังสุดขีดเมื่อไม่กี่ปีก่อน</b><br/><br/>สื่อเกาหลีเปิดเผยในวันนี้ (24 พ.ย.) เมื่อเวลาประมาณ 6 โมงเย็นตามเวลาท้องถิ่นว่าเจ้าหน้าที่ตำรวจได้พบศพของ<b> คูฮารา </b>ที่บ้านพักของเธอในกรุงโซล โดยจะมีการสืบสวนหาสาเหตุการเสียชีวิตต่อไป<br/><br/>คูฮารา วัย 28 ปี เป็นหนึ่งในสมาชิกของเกิร์ลกรุ๊ป <b>Kara </b>ที่เคยโด่งดังสุดขีดเมื่อไม่กี่ปีก่อน โดยเธอและเพื่อน ๆ ถือว่าประสบความสำเร็จอย่างสูงในการไปออกผลงานที่ประเทศญี่ปุ่น จนกลายเป็นเกิร์ลกรุ๊ปจากเกาหลีใต้ที่ได้รับความนิยมสูงสุดที่นั่นอยู่หลายปี โดย คูฮารา ได้เข้ามาเป็นสมาชิกของ Kara ในปี 2008 และทำงานกับเพื่อน ๆ จน Kara ยุติการทำงานร่วมกันไปในปี 2016<br/><br/>ด้วยความสวยบอบบางดูน่าทะนุถนอมทำให้ คูฮารา กลายเป็นสมาชิก Kara ที่มีแฟน ๆ ติดตามผลงานอยู่ไม่น้อย นอกจากผลงานในฐานะไอดอลแล้วเธอยังมีผลงานการแสดงให้ชมกันในซีรีส์หลายเรื่อง อาทิ <b>City Hunter </b>ซีรีส์ฮิตของเกาหลี และยังได้ปรากฏตัวในบทรับเชิญให้กับซีรีส์ดังของประเทศญี่ปุ่นอย่าง <b>Galileo 2 </b>ด้วย</p>
      <figure>
        <img src="https://mpics.mgronline.com/pics/Images/562000011662502.JPEG"/>
      </figure>
      <p>อย่างไรก็ตามในระยะหลังชีวิตของ คูฮารา กลับเต็มไปด้วยปัญหา จากเมื่อปีก่อนที่เธอกับแฟนหนุ่มที่คบหากันอยู่มีปัญหากันถึงขั้นลงไม้ลงมือ และกลายเป็นข่าวในสื่อทุกสำนัก<br/><br/>โดยตอนนั้นฝ่ายชายอ้างว่าตนเองถูก คูฮารา ทำร้ายร่างกาย ส่วนเธอก็กล่าวหาฝ่ายชายกลับว่าเขามีพฤติกรรมขู่กรรโชกทรัพย์เธอ ไม่ว่าความจริงจะเป็นอย่างไร เรื่องนี้กลายเป็นข่าวใหญ่ในหน้าสื่อเกาหลี และทำให้ต้นสังกัดตัดสินใจยกเลิกสัญญากับ คูฮารา ในเดือน ม.ค. <br/><br/>จนกระทั่งเดือน พ.ค. จึงมีข่าวว่า คูฮารา ต้องถูกหามตัวส่งโรงพยาบาลอย่างเร่งด่วน จากการพยายามฆ่าตัวตาย ซึ่งเพราะเธอได้เขียนข้อความบอกลาเอาไว้ใน IG ทำให้ผู้จัดการส่วนตัวเข้าไปช่วยได้ทัน หลังเขาพยายามโทรศัพท์ไปเช็ค แต่ กูฮารา ไม่ได้รับโทรศัพท์ <br/><br/>หลังเขารับการรักษาตัวในโรงพยาบาลอยู่ช่วงหนึ่ง คูฮารา จึงได้กลับมาทำงานอีกครั้ง และมีแผนที่จะเน้นรับงานในญี่ปุ่นเป็นหลัก อย่างไรก็ตาม ซอลลี เพื่อนสนิทของ คูฮารา กลับต้องมาเสียชีวิตอย่างกะทันหัน ซึ่งเรื่องนี้ดูจะสร้างความเสียใจให้กับ คูฮารา มากพอสมควร เธอได้ไลฟ์สดเพื่อกล่าวคำไว้อาลัยด้วยความสะเทือนใจ จนทำให้แฟน ๆ หลายคนอดเป็นห่วงไม่ได้</p>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000112733"/>
      </related>
    </article>
  </body>
</html>