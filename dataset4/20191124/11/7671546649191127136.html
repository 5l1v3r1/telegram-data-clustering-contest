<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914935"/>
    <meta property="og:site_name" content="Dnevnik"/>
    <meta property="article:published_time" content="2019-11-24T11:30:00+00:00"/>
    <meta property="og:title" content="V Kolumbiji se kljub začetku nacionalnega dialoga nadaljujejo protesti"/>
    <meta property="og:description" content="Protestniki so se v soboto tretji dan zapored zbrali na ulicah kolumbijske prestolnice Bogota, čeprav je predsednik Ivan Duque napovedal nacionalni dialog, ki ga bo začel danes z župani in guvernerji. Napovedane pa ima še pogovore z delodajalci in delavci ter civilnimi skupinami."/>
  </head>
  <body>
    <article>
      <h1>V Kolumbiji se kljub začetku nacionalnega dialoga nadaljujejo protesti</h1>
      <address><time datetime="2019-11-24T11:30:00+00:00">24 Nov 2019, 11:30</time> by <a rel="author">STA</a></address>
      <p>
        <b>Protestniki so se v soboto tretji dan zapored zbrali na ulicah kolumbijske prestolnice Bogota, čeprav je predsednik Ivan Duque napovedal nacionalni dialog, ki ga bo začel danes z župani in guvernerji. Napovedane pa ima še pogovore z delodajalci in delavci ter civilnimi skupinami.</b>
      </p>
      <p>Na protestih v Bogoti je v soboto znova izbruhnilo nasilje, ko je med drugim policija skušala ljudi razgnati s solzivcem. Pri tem je bil huje ranjen mladenič, ki ga je v glavo zadela pločevinka solzivca.</p>
      <p>Duque je v soboto zvečer sporočil, da bo že danes "začel nacionalni dialog z izvoljenimi župani in guvernerji iz cele države". Ob tem je izpostavil predstavnike, ki so bili izvoljeni na oktobrskih volitvah, poroča francoska tiskovna agencija AFP.</p>
      <p>Predsednik bo v ponedeljek nadaljeval dialog z ministri za finance, delo in trgovino ter predstavniki delodajalcev in delavcev, kasneje ta teden pa se bo srečal še z različnimi predstavniki družbe. Zagotovil je, da namerava v okviru dialoga krepiti socialno politiko in tudi dolgoročno premostiti družbene razlike, navaja nemška tiskovna agencija dpa.</p>
      <p>»Smo vlada, ki posluša,« je dejal v televizijskem nagovoru.</p>
      <h3>Protesti trajajo že od četrtka</h3>
      <p>Protesti so se začeli v četrtek z množičnim pohodom po ulicah kolumbijskih mest in splošno stavko. Ljudje so izražali predvsem nezadovoljstvo zaradi načrtovanih reform delovnega trga in pokojnin ter porasta nasilja proti aktivistom. Šele proti koncu protestov v četrtek je prišlo do spopadov s policijo. V noči na petek so v nasilju na zahodu države umrle tri osebe. Duque je, da bi omejil spopade, v noči na soboto uvedel policijsko uro.</p>
      <p>Generalni sekretar ZN Antonio Guterres je izrazil zaskrbljenost zaradi nasilja in vandalizma. Ob tem je dodal, da prepoznava miroljubne shode in pozdravlja pripravljenost vlade na dialog.</p>
      <p>Duque je bil lani izvoljen zaradi obljube, da bo spremenil zgodovinski mirovni sporazum iz leta 2016 med vlado in levičarskimi gverilci. Priljubljenost njegove vlade, ki velja za ključno zaveznico ZDA, od takrat upada. Država se sooča s težavami, ker gosti 1,4 milijona beguncev iz sosednje Venezuele, kjer že več let vlada huda gospodarska kriza, zaradi propada mirovnega dogovora z Revolucionarnimi oboroženimi silami Kolumbije (Farc) iz leta 2016 ter vedno večjega prekupčevanja z mamili.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914892/svet/1042914892"/>
        <a href="https://www.dnevnik.si/1042911005/posel/novice/trgovinski-spor-med-belgijo-in-kolumbijo-zaradi-ocvrtega-krompircka-na-wto"/>
      </related>
    </article>
  </body>
</html>