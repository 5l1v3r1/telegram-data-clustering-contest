<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779646/%D8%A2%D8%BA%D8%A7%D8%B2-%DA%A9%D8%A7%D9%87%D8%B4-%D9%86%D8%B1%D8%AE-%DA%AF%D9%88%D8%AC%D9%87-%D9%81%D8%B1%D9%86%DA%AF%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T11:01:46+00:00"/>
    <meta property="og:title" content="در گفتگو با مهر اعلام شد؛ آغاز کاهش نرخ گوجه فرنگی در بازار"/>
    <meta property="og:description" content="رئیس اتحادیه بارفروشان با بیان اینکه قیمت گوجه فرنگی در میدان مرکزی میوه و تره بار، بین ۴ تا ۹ هزارتومان است، گفت: تا یک هفته دیگر، قیمت این محصول کاهش می‌یابد."/>
  </head>
  <body>
    <article>
      <h1>در گفتگو با مهر اعلام شد؛ آغاز کاهش نرخ گوجه فرنگی در بازار</h1>
      <address><time datetime="2019-11-24T11:01:46+00:00">24 Nov 2019, 11:01</time> by <a rel="author" href="https://www.mehrnews.com/archive?jr=185" target="_blank">زهرا مهدوی</a></address>
      <p>مصطفی دارایی نژاد در گفتگو با <a href="https://www.mehrnews.com/">خبرنگار مهر</a> با اشاره به اینکه روزانه چند نوع گوجه فرنگی در میدان مرکزی میوه و تره بار عرضه می شود، گفت: قیمت هر کیلوگرم گوجه انباری بین ۴ تا ۵ هزارتومان، گوجه بوته‌رس بهبهان بین ۷ تا ۷.۵ هزارتومان و گوجه درجه یک و تازه بوشهر بین ۷ تا ۹ هزارتومان است.  </p>
      <p>وی با بیان اینکه تا چندی قبل، گوجه را حتی به قیمت کیلویی ۵۰۰ تومان هم از کشاورزان نمی خریدند، افزود: برخی کشاورزان به دلیل عدم وجود خریدار، حیوانات و دام‌های خود را بر سر مزارع فرستادند تا گوجه‌ها را به عنوان خوراک، مصرف کنند؛ در حالیکه متاسفانه این اقدام، ناشی از عدم برنامه‌ریزی درست است.  </p>
      <p>این فعال بخش خصوصی با اشاره به اینکه سرما، برداشت گوجه فرنگی را حدود ۲۰ روز تا یکماه عقب انداخت، ادامه داد: همین مساله باعث کمبود عرضه و افزایش قیمت شد.  </p>
      <p>
        <b>افزایش عرضه گوجه فرنگی از شب گذشته</b>
      </p>
      <p>دارایی نژاد اضافه کرد: در حال حاضر، گوجه گلخانه ای نیز در کشور تولید می‌شود که در مناطقی مانند اصفهان و یزد، کشت می‌شوند که این گوجه‌ها بیشتر صادراتی است و بین ۱۰ تا ۱۲ هزارتومان عرضه می‌شود.  </p>
      <p>وی با بیان اینکه عرضه گوجه فرنگی از شب گذشته افزایش یافته است، گفت: شب قبل حدود ۵۰۰ تن گوجه فرنگی وارد میدان مرکزی شده که ۲۰۰ تن آن هنوز در میدان باقی مانده و مابقی را نیز مغازه داران خریداری کرده اند.  </p>
      <p>دارایی نژاد گفت: تا یک هفته دیگر، آنقدر عرضه زیاد می شود که گوجه را حتی به قیمت کیلویی ۵۰۰۰ تومان هم نخواهند خرید.  </p>
    </article>
  </body>
</html>