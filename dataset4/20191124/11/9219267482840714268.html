<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392617-%d7%91%d7%a8%d7%99%d7%98%d7%a0%d7%99%d7%94-%d7%9b%d7%aa%d7%91-%d7%90%d7%99%d7%a9%d7%95%d7%9d-%d7%94%d7%95%d7%92%d7%a9-%d7%a0%d7%92%d7%93-%d7%a0%d7%94%d7%92-%d7%9e%d7%a9%d7%90%d7%99%d7%aa-%d7%94"/>
    <meta property="og:site_name" content="סרוגים"/>
    <meta property="article:published_time" content="2019-11-24T11:32:05+00:00"/>
    <meta property="og:title" content="בריטניה: כתב אישום הוגש נגד נהג &quot;משאית המוות&quot;"/>
    <meta property="og:description" content="כתב אישום הוגש נגד מו רובינסון, נהג &quot;משאית המוות&quot; שבה נמצאו 39 גופות של מהגרים מוויאטנם. הוא יועמד לדין בעבירות רצח, סחר בבני אדם, וסיוע בהגירה בלתי חוקית"/>
  </head>
  <body>
    <article>
      <h1>בריטניה: כתב אישום הוגש נגד נהג "משאית המוות"</h1>
      <h2>כתב אישום הוגש נגד מו רובינסון, נהג "משאית המוות" שבה נמצאו 39 גופות של מהגרים מוויאטנם. הוא יועמד לדין בעבירות רצח, סחר בבני אדם, וסיוע בהגירה בלתי חוקית</h2>
      <address><time datetime="2019-11-24T11:32:05+00:00">24 Nov 2019, 11:32</time> by <a rel="author">, חדשות סרוגים</a></address>
      <p>משטרת בריטניה הגישה היום (ראשון) כתב אישום נגד מו רובינסון, בן 25 מצפון אירלנד, אשר נהג ב"<u><a href="https://www.srugim.co.il/382847-%d7%91%d7%a8%d7%99%d7%98%d7%a0%d7%99%d7%94-39-%d7%92%d7%95%d7%a4%d7%95%d7%aa-%d7%a0%d7%9e%d7%a6%d7%90%d7%95-%d7%91%d7%9e%d7%a9%d7%90%d7%99%d7%aa-%d7%94%d7%a0%d7%94%d7%92-%d7%a0%d7%a2%d7%a6%d7%a8">משאית המוות</a></u>" שבה נמצאו 39 גופות באוקטובר האחרון. לפי הודעת המשטרה, הנהג יתייצב מחר בבית המשפט, וצפוי להיות מורשע בעבירות רצח, סחר בבני אדם, וסיוע בהגירה בלתי חוקית.</p>
      <p>לצד נהג המשאית, 3 חשודים נוספים יובאו בפני בית המשפט גם כן בחשד למעורבות באירוע שזעזע את בריטניה – ביניהם בני הזוג תומאס וג'ואנה מאהר, בני 38 מצפון-מערב בריטניה, הרשומים כבעלי המשאית שבה נמצאו הגופות שקפאו למוות. השניים נעצרו לאחר שהמשטרה פשטה על ביתם, ובחקירתם אמרו כי הם מכרו את המשאית כבר בשנה שעברה לחברה אירית. במשטרה גם קראו לשני חשודים נוספים שנמצאו מעורבים בפרשה להסגיר את עצמם בהקדם.</p>
      <figure>
        <img src="https://www.srugim.co.il/i/wp-content/uploads/2018/08/%D7%9B%D7%A8%D7%9D-%D7%A9%D7%9C%D7%95%D7%9D-2__w1980.jpg"/>
      </figure>
      <h4>עוד באותו נושא</h4>
      <h3>פרשת 39 הגופות במשאית: פרטים חדשים על ההרוגים</h3>
      <p>לכתבה המלאה בסרוגים &gt;</p>
      <p>כזכור, פרשת "משאית המוות" החלה לפני כחודש לאחר ש-39 הגופות נמצאו במשאית בעיר גרייס שבמחוז אסקס במזרח בריטניה. לפי הדיווחים, המשאית היתה רשומה כמגיעה מבולגריה, אך ככל הנראה היא הגיעה בפועל מצפון אירלנד ונמצאה באזור תעשייה סמוך ללונדון. בעקבות המציאה המשטרה סגרה את אזור התעשייה וכיתרה את האזור.</p>
      <p>מחקירת המשטרה עלה כי השוהים קפאו למוות בטמפרטורה של מינוס 25 מעלות. בין הגופות שבדקה המשטרה נמנו שמונה נשים ו-31 גברים – ביניהם שני בני נוער שהוערכו כבני 15. תחילה נטען כי הקרבנות היו מהגרים בלתי חוקיים מסין, אך בהמשך אושר כי מרבית הגופות היו של מהגרים מווייטנאם. לפי ארגוני זכויות אדם במידנה, המהגרים ניסו להגיע לבריטניה דרך סין וצרפת, ואף שילמו למבריחים סכומי כסף בשווי של עד 30 אלף ליש"ט  כדי שיכניסו אותם למדינה במשאית.</p>
    </article>
  </body>
</html>