<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/pozar-stadniny-koni-w-poblizu-grodziska-mazowieckiego-jedno-zwierze-padlo/"/>
    <meta property="og:site_name" content="Polsat News"/>
    <meta property="article:published_time" content="2019-11-24T11:20:00+00:00"/>
    <meta property="og:title" content="Pożar stadniny koni w pobliżu Grodziska Mazowieckiego. Jedno zwierzę nie żyje"/>
    <meta property="og:description" content="W Grzmiącej, w pobliżu Grodziska Maz., spłonęła stajnia, w której przebywało 10 koni. Jedno ze zwierząt nie przeżyło pożaru - poinformował w sobotę dyżurny stanowiska kierowania KP PSP w Grodzisku Maz. Straty po pożarze oszacowano na 300 tys. zł."/>
  </head>
  <body>
    <article>
      <h1>Pożar stadniny koni w pobliżu Grodziska Mazowieckiego. Jedno zwierzę nie żyje</h1>
      <address>
        <time datetime="2019-11-24T11:20:00+00:00">24 Nov 2019, 11:20</time>
      </address>
      <p>
        <b>W Grzmiącej, w pobliżu Grodziska Maz., spłonęła stajnia, w której przebywało 10 koni. Jedno ze zwierząt nie przeżyło pożaru - poinformował w sobotę dyżurny stanowiska kierowania KP PSP w Grodzisku Maz. Straty po pożarze oszacowano na 300 tys. zł.</b>
      </p>
      <related>
        <a href="https://www.polsatnews.pl/wiadomosc/2019-11-14/silny-wiatr-w-malopolsce-blisko-150-interwencji-strazy-pozarnej/"/>
      </related>
      <p>Zgłoszenie o pożarze stajni i domu jednorodzinnego przy ul. Polnej Róży w Grzmiącej strażacy otrzymali po godzinie 20 w sobotę. W akcji, która trwała do niedzieli do godziny 4:30 nad ranem, wzięło udział około siedemdziesięciu strażaków i osiemnaście zastępów Państwowej Straży Pożarnej i Ochotniczych Straży Pożarnych z powiatów: grodziskiego, pruszkowskiego, żyrardowskiego i piaseczyńskiego.</p>
      <p>
        <a href="https://www.polsatnews.pl/wiadomosc/2019-11-19/lodzkie-splonela-pasieka-straty-to-150-tys-zl/">
          <b>ZOBACZ: Łódzkie: pożar pasieki. Spłonęły dwie tony miodu</b>
        </a>
      </p>
      <p>W wyniku pożaru spalił się dach stajni, słoma magazynowana na poddaszu oraz strop między parterem a poddaszem. Strażacy oszacowali straty na około 300 tys. złotych. Ściany i boksy stajni ucierpiały w dużo mniejszym stopniu. Straży Pożarnej udało się obronić przylegający do stajni budynek mieszkalny. Uratowane mienie wyceniono na 500 tys. złotych.</p>
      <p>W budynkach przebywały cztery osoby - dwoje dorosłych i dwoje dzieci. Wszyscy ewakuowali się jeszcze przed przybyciem strażaków. Nie odnieśli obrażeń, a na miejscu zostali przebadani przez ratowników medycznych.</p>
      <p>Pożaru nie przeżył jeden z dziesięciu koni przebywających w stajni. Zwierzęta z płonącego budynku wyprowadzał właściciel. Relacjonował on później strażakom, że udało mu się dotrzeć także do ostatniego z koni, który jednak wskutek zatrucia dymem padł.</p>
      <p>
        <a href="https://www.polsatnews.pl/wideo/10-letni-szkolny-terrorysta-rodzice-przestali-posylac-dzieci-do-szkoly_6760200/">WIDEO - 10-letni szkolny "terrorysta". Rodzice przestali posyłać dzieci do szkoły</a>
      </p>
      <figure>
        <img src="https://r.dcs.redcdn.pl/http/o2/redefine/cp/gu/guabnziowe6xq24s5ndacv8r15d6isdv.jpg"/>
      </figure>
    </article>
  </body>
</html>