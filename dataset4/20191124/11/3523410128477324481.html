<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641771/%D8%A7%D9%81%D8%B2%D8%A7%DB%8C%D8%B4-%D8%AA%D9%85%D8%A7%D8%B3%E2%80%8C%D9%87%D8%A7%DB%8C-%D9%81%D8%AA%D8%AD-%D9%88-%D8%AD%D9%85%D8%A7%D8%B3-%D8%A8%D8%A7-%D8%AA%D8%B1%DA%A9%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T11:56:00+00:00"/>
    <meta property="og:title" content="افزایش تماس‌های فتح و حماس با ترکیه"/>
    <meta property="og:description" content="حماس و فتح همزمان با رایزنی برای برگزاری انتخابات، ارتباط با ترکیه را نیز در دستور کار قرار داده‌اند و به این کشور به عنوان میانجی مورد وثوق می‌نگرند."/>
  </head>
  <body>
    <article>
      <h1>
        <a href="https://www.bultannews.com/fa/news/641771/%D8%A7%D9%81%D8%B2%D8%A7%DB%8C%D8%B4-%D8%AA%D9%85%D8%A7%D8%B3%E2%80%8C%D9%87%D8%A7%DB%8C-%D9%81%D8%AA%D8%AD-%D9%88-%D8%AD%D9%85%D8%A7%D8%B3-%D8%A8%D8%A7-%D8%AA%D8%B1%DA%A9%DB%8C%D9%87">افزایش تماس‌های فتح و حماس با ترکیه</a>
      </h1>
      <h2>حماس و فتح همزمان با رایزنی برای برگزاری انتخابات، ارتباط با ترکیه را نیز در دستور کار قرار داده‌اند و به این کشور به عنوان میانجی مورد وثوق می‌نگرند.</h2>
      <address><time datetime="2019-11-24T11:56:00+00:00">24 Nov 2019, 11:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در حالی که از آخرین انتخابات برگزار شده در فلسطین ۱۴ سال می‌گذرد، گروههای مهم فلسطین از جمله فتح و حماس بر سر برگزاری انتخابات ریاست‌جمهوری و پارلمانی توافق دارند و رایزنی‌ها میان گروههای فلسطین بر سر کم و کیف قانون انتخابات و چگونگی برگزاری آن جریان دارد.</p>
      <p>در این میان وبگاه المانیتور در گزارشی به نقش آفرینی ترکیه در این میان و ارتباطات جنبش حماس و فتح به طور جداگانه با مقامات آنکارا اشاره کرده و نوشته است که در تاریخ دهم نوامبر (۱۹ آبان) اسماعیل هنیه رئیس دفتر سیاسی حماس و «محمود عباس» رئیس تشکیلات خودگردان به طور جداگانه با اردوغان تماس گرفتند و دو طرف در خصوص آخرین تحولات مرتبط با انتخابات پیش رو گفت و‌گو کردند.</p>
      <p>در این گفت‌و‌گو، اسماعیل هنیه گفت که حماس به دنبال برگزاری انتخابات در کرانه باختری، بین‌المقدس و غزه است و اردوغان نیز از موضع مشترک گروههای فلسطینی در خصوص لزوم برگزاری انتخابات ابراز خوشحالی کرد.</p>
      <p>«محمود عباس» نیز از مواضع ترکیه در خصوص فلسطین تقدیر کرد و گفت که باید انتخابات در قدس، کرانه باختری و غزه برگزار شود. در همین روز اردوغان در آنکارا از هیأت حماس به رهبری «خالد مشعل» رئیس سابق دفتر سیاسی حماس استقبال کرد.</p>
      <p>به نوشته این وبگاه آمریکایی، این تماس‌ها نشان از توجه ویژه گروههای فلسطینی به ترکیه بیش از دیگر کشورهای عربی و اسلامی دارد. گروههایی که تلاش می‌کنند در انتخابات پیروز شوند و همزمان به ترکیه نقش بارزی در مسأله فلسطین واگذار می‌کنند و این سؤال مطرح می‌شود که آیا جنبش های فتح و حماس به واسطه‌گری ترکیه در حل اختلافات پیش رو در خصوص انتخابات رضایت خواهند داد و آیا افزایش نفوذ ترکیه به قیمت کاهش نفوذ مصر تمام خواهد شد؟.</p>
      <p>المانیتور در ادامه نوشت که با ورود حزب عدالت و توسعه به عرصه قدرت در ترکیه در سال ۲۰۰۲، این کشور شروع به افزایش نفوذ خود در فلسطین کرد و سطح روابط خود با حماس و فتح را به یک میزان توسعه داد. اکنون مسأله نفوذ ترکیه صرفا به موضوع انتخابات پیش رو محدود نیست بلکه سطح حضور ترکیه در ابعاد سیاسی، اقتصادی و فرهنگی در جامعه فلسطین مشهود است.</p>
      <p>«معین نعیم» کارشناس فلسطینی مسائل ترکیه به المانیتور گفت که ترکیه تا کنون هیچ تعهدی در خصوص انتخابات به فتح و حماس نداده اما جایگاهی دارد که کشوری دیگری ندارد. حماس به ترکیه به دید یکی از مهم‌ترین دوستانش نگاه می‌کند و به عقیده فتح نیز ترکیه در روند رابطه خود با این گروه، شروطی قائل نیست و خدمات سیاسی و دیپلماسی زیادی در سطح سازمان ملل و محافل بین‌المللی به فتح ارائه می‌کند.</p>
      <p>«محمود مرداوی» عضو دفتر روابط ملی حماس در این خصوص گفت که حماس از نقش ترکیه در فلسطین استقبال می‌کند، بدون اینکه تداخلی با نقش مصر داشته باشد؛ بلکه مکمل آن است.</p>
      <p>«عبدالله عبدالله» عضو شورای انقلابی جنبش فتح نیز تماس تلفنی محمود عباس با اردوغان را با هدف فشار بر حماس جهت تسهیل روند انتخابات دانست و گفت که همراه با سفر اردوغان به آمریکا و دیدار با ترامپ در ۱۳ نوامبر (۲۲ آبان)، محمود عباس مایل بود تا اردوغان رایزنی با آمریکا بر سر موافقت اسرائیل با برگزاری انتخابات را انجام دهد.</p>
      <p>این مقام جنبش فتح همچنین ابراز امیدواری کرد که نزدیکی ترکیه به حماس باعث دور شدن از ایران شود.</p>
    </article>
  </body>
</html>