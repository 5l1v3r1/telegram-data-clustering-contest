<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/alacsony-a-reszvetel-a-magyarlakta-tersegek-sereghajtok-2490810"/>
    <meta property="og:site_name" content="hírTV"/>
    <meta property="article:published_time" content="2019-11-24T11:16:00+00:00"/>
    <meta property="og:title" content="Alacsony a részvétel, a magyarlakta térségek sereghajtók"/>
    <meta property="og:description" content="A szavazás mindenütt helyi idő szerint 21 (magyar idő szerint 20) órakor ér véget."/>
  </head>
  <body>
    <article>
      <h1>Alacsony a részvétel, a magyarlakta térségek sereghajtók</h1>
      <address><time datetime="2019-11-24T11:16:00+00:00">24 Nov 2019, 11:16</time> by <a rel="author">MTI</a></address>
      <h4>A negatív részvételi rekordot hozó első fordulóhoz hasonló arányban járultak az urnákhoz Romániában a szavazópolgárok vasárnap az első órákban az elnökválasztás második fordulójában: délelőtt 10 óráig belföldön a jogosultak 6,87 százaléka adta le voksát.</h4>
      <p>Most is a magyar többségű székelyföldi megyék a sereghajtók: ezekben a részvétel alig haladja meg a két héttel korábbi első fordulóban mért adat 50 százalékát. Hargita megyében a névjegyzékben szereplők 2,66 százaléka, Kovászna megyében 3 százalékuk járult az urnákhoz. A jelentős magyar lakossággal rendelkező Szatmár (5,2 százalék) és Maros megye is (5,5 százalék) az utolsók között található a részvételi rangsorban.</p>
      <p>Országos szinten a legmagasabb részvételt a Duna-menti Teleorman (9,4 százalék) és Olt (9 százalék) megyében és a főváros metropoliszövezetének számító Ilfov megyében (8,9 százalék) regisztrálták délelőtt 10 óráig.</p>
      <p>A két héttel korábbinál is magasabb a részvétel ezzel szemben külföldön, ahol már péntek óta szavaznak. November 10-én román idő szerint 10 óráig 315 ezren voksoltak a diaszpórában, vasárnap ugyaneddig az időpontig már 400 ezer külföldön élő román állampolgár adta le voksát. A bukaresti hírtelevíziók által megszólaltatott elemzők arra számítanak, hogy a diaszpóra vasárnap megdönti a két héttel korábbi rekordját is - amikor 675 ezer külföldön élő állampolgár járult az urnákhoz -, bebizonyítva, hogy jelentős politikai erőt képvisel, ha megteremtik a feltételeket ahhoz, hogy éljen választójogával.</p>
      <p>A szavazólapokon a második fordulóban már csak két jelölt, az újabb mandátumra pályázó jobboldali Klaus Iohannis államfő és a Viorica Dancila szociáldemokrata exminiszterelnök neve szerepel a szavazólapon, kettejük közül választja meg az ország több mint 18 millió szavazópolgára Románia elnökét a következő öt évre.</p>
      <p>Mindkét versenyben maradt jelölt már a reggeli órákban leadta voksát, ezzel is arra figyelmeztetve polgártársait, hogy éljenek választójogukkal, mert most van alkalmuk beleszólni az ország jövőjébe.</p>
      <p>Az első fordulóban 15 százalékpontos előnnyel végző Iohannis államfő azt mondta: egy modern, európai, "normális Romániára" szavazott.</p>
      <p>"Minden románt arra bíztatok, hogy jöjjön szavazni. Ma egy különösen fontos nap van, Románia jövőjéért szavazunk, arra, hogy milyen irányba kell haladnia Romániának" - hangoztatta Iohannis.</p>
      <p>A hivatalban lévő elnöknek a kormány éléről októberben leváltott baloldali kihívója azt hangsúlyozta: Romániának nem szabad visszatérnie a jogfosztottság időszakába, amikor minden hatalom egyetlen ember kezében összpontosult.</p>
      <p>"Egy olyan elnöki mandátumra szavaztam, amely több odaadást, munkát, tiszteletet és elkötelezettséget tanúsít a román nép és a nemzeti érdekei iránt. Szívvel és szívből szavaztam Romániáért és a románokért" - mondta a szociáldemokrata államfőjelölt.</p>
      <p>Az elnökválasztáson a román állampolgárok nemcsak a lakcímük szerinti választókörben, hanem az ország bármelyik településén vagy a külföldi szavazókörökben is leadhatják voksukat. A szavazás mindenütt helyi idő szerint 21 (magyar idő szerint 20) órakor ér véget.</p>
      <p>
        <a href="https://hirtv.hu/hirtvkulfold/elnokvalasztast-tartanak-romaniaban-2490799">Elnökválasztást tartanak Romániában</a>
      </p>
      <p> </p>
      <p>MTI</p>
    </article>
  </body>
</html>