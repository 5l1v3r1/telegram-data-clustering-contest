<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/novela-zakona-umozni-ministerstvu-obr/431943-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T11:12:00+00:00"/>
    <meta property="og:title" content="Novela zákona umožní Ministerstvu obrany SR zriadiť vlastnú autoškolu"/>
    <meta property="og:description" content="Novelu zákona o autoškolách v novembri podpísala prezidentka SR Zuzana Čaputová."/>
  </head>
  <body>
    <article>
      <h1>Novela zákona umožní Ministerstvu obrany SR zriadiť vlastnú autoškolu</h1>
      <h2>Novelu zákona o autoškolách v novembri podpísala prezidentka SR Zuzana Čaputová.</h2>
      <address><time datetime="2019-11-24T11:12:00+00:00">24 Nov 2019, 11:12</time> by <a rel="author">TASR</a></address>
      <p>Bratislava 24. novembra (TASR) - Autoškola v pôsobnosti Ministerstva obrany (MO) SR má skvalitniť výcvik vodičov Ozbrojených síl SR a zároveň byť vstupným bonusom pre uchádzačov o zamestnanie v rezorte obrany. Pre TASR to uviedla hovorkyňa MO SR Danka Capáková. Zriadiť vojenskú autoškolu ministerstvu umožňuje na jeseň prijatá novela zákona o autoškolách, ktorá reagovala na požiadavky rezortu obrany a vnútra.</p>
      <p><i>"Novela zákona ustanovila technické a technologické výnimky a tiež výnimky prevádzkovateľa autoškoly, ktoré bude rezort obrany v rámci zriadenia autoškoly využívať,"</i> priblížil rezort obrany.</p>
      <p>Autoškoly prevádzkované ministerstvami obrany a vnútra boli napríklad vyňaté z jednotného informačného systému cestnej dopravy a z povinnosti používať pri vykonávaní vodičských kurzov identifikačné zariadenie, na základe ktorého možno určiť polohu služobných vozidiel.</p>
      <p>Vojenská autoškola by podľa rezortu obrany mala školiť záujemcov v kategóriách B, C1, C, D1, D, C1E. Konkrétny termín jej vytvorenia ešte nebol stanovený, podmieňujú ho ďalšie organizačno-technické opatrenia. Fungovať by mohla pod Vojenskou políciou. <i>"Vytvorenie vojenskej autoškoly je v súčasnosti v štádiu analýz a rokovaní expertných skupín v rámci jednotlivých zložiek rezortu obrany," </i>dodáva rezort.</p>
      <p>Rezort obrany prevádzkoval vlastnú autoškolu do roku 2003, dôvodom jej zrušenia boli podľa ministerstva reorganizačné zmeny a s tým spojené znižovanie tabuľkových počtov profesionálnych vojakov a zamestnancov. <i>"Zároveň sa prechádzalo na profesionálnu armádu s predpokladom regrutácie občanov, ktorí už majú potrebné vodičské oprávnenia,"</i> vysvetlilo ministerstvo.</p>
      <p>V súčasnosti je rozširovanie a získavanie vodičských oprávnení riešené nákupom kurzov v civilných zariadeniach.</p>
      <p>Novelu zákona o autoškolách v novembri podpísala prezidentka SR Zuzana Čaputová.</p>
    </article>
  </body>
</html>