<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/poslanka-lewicy-o-zwiazkach-jednoplciowych-powinno-sie-umozliwic-parom-adopcje-dzieci/"/>
    <meta property="og:site_name" content="Polsat News"/>
    <meta property="article:published_time" content="2019-11-24T11:22:00+00:00"/>
    <meta property="og:title" content="Posłanka Lewicy: powinno się umożliwić parom jednopłciowym adopcję dzieci"/>
    <meta property="og:description" content="- Jest to jeszcze kwestia do dyskusji, bo o ile jest teraz duża akceptacja społeczna dla małżeństw jednopłciowych, to nie ma jeszcze tak dużej akceptacji społecznej dla adopcji - mówiła w niedzielę Magdalena Biejat o zapowiadanym przez Lewicę w kampanii wyborczej projekcie ustawy dot. związków partnerskich."/>
  </head>
  <body>
    <article>
      <h1>Posłanka Lewicy: powinno się umożliwić parom jednopłciowym adopcję dzieci</h1>
      <address>
        <time datetime="2019-11-24T11:22:00+00:00">24 Nov 2019, 11:22</time>
      </address>
      <p>
        <b>- Jest to jeszcze kwestia do dyskusji, bo o ile jest teraz duża akceptacja społeczna dla małżeństw jednopłciowych, to nie ma jeszcze tak dużej akceptacji społecznej dla adopcji - mówiła w niedzielę Magdalena Biejat o zapowiadanym przez Lewicę w kampanii wyborczej projekcie ustawy dot. związków partnerskich.</b>
      </p>
      <related>
        <a href="https://www.polsatnews.pl/wiadomosc/2019-08-28/akcyza-na-alkohol-i-tyton-ma-wzrosnac-w-2020-r/"/>
      </related>
      <p>Wiceszefowa klubu Lewicy pytana w niedzielę w Radiu Zet dlaczego zagłosowała za 10-proc. podniesieniem akcyzy na alkohol i produkty tytoniowe wskazała, że "podnoszenie akcyzy jest słusznym kierunkiem jako element przeciwdziałania nałogowi".</p>
      <p>- Badania pokazują, że podnoszenie cen alkoholu i papierosów realnie wpływa na zmniejszenie konsumpcji przez najmłodszych - zaznaczyła.</p>
      <p>
        <a href="https://www.polsatnews.pl/wiadomosc/2019-11-22/polska-jednym-z-krajow-o-najnizszych-akcyzach-na-papierosy-i-alkohol-emilewicz-chce-to-zmienic/">
          <b>ZOBACZ: Minister rozwoju: Polska jednym z krajów UE o najniższych akcyzach na papierosy i alkohol</b>
        </a>
      </p>
      <p>Zaznaczyła, że rządzący zgłaszają "takie projekty ustaw", bo "chodzi o zasypywanie dziury budżetowej". Dodała, że są dobre i złe sposoby zasypywania dziur budżetowych - "i akurat w tym przypadku uważamy, że podnoszenie akcyzy jest w porządku".</p>
      <p>
        <b>O budżecie: całość jest źle przygotowana</b>
      </p>
      <p>Zastrzegła jednak, że nie oznacza to, iż jej klub akceptuje w całości kształt projektu budżetu i będzie zgłaszał do niego poprawki. - Generalnie całość budżetu jest źle przygotowana, ten budżet jest tworzony pod propagandowe zagrywki partii rządzącej, więc w tej chwili mamy do niego bardzo dużo zastrzeżeń - podkreśliła.</p>
      <p>Pytana o to kiedy Lewica ogłosi kandydatów, którzy wystartują w wyborach prezydenckich, wskazała: "chcielibyśmy na święta". Przyznała, że cały czas w grze są dwa nazwiska: Adrian Zandberg i Rober Biedroń. "Ja osobiście głosowałabym za Robertem Biedroniem, ponieważ on był w grze dużo dłużej" - zaznaczyła.</p>
      <p>
        <b>O związkach partnerskich</b>
      </p>
      <p>Mówiąc o zapowiadanym przez Lewicę w kampanii wyborczej projekcie ustawy dot. związków partnerskich wskazała, że powinien wprowadzać możliwość zawierania związków małżeńskich przez osoby tej samej płci, po to, żeby miały np. prawo do dziedziczenia, informacji medycznej.</p>
      <p>- Osobiście uważam, że powinno się umożliwić adopcję dzieci - mówiła.</p>
      <p>- Jest to jeszcze kwestia do dyskusji, bo o ile jest teraz duża akceptacja społeczna dla małżeństw jednopłciowych, to nie ma jeszcze tak dużej akceptacji społecznej dla adopcji. Nie chodzi o to, żeby teraz kolanem przepychać taki pomysł - mówiła.</p>
      <p>Biejat pytana, czy pozostanie na stanowisku szefowej sejmowej Komisji Polityki Społecznej i Rodziny podkreśliła, że nie wpłynął do komisji żaden formalny wniosek o jej odwołanie. Odniosła się w ten sposób do piątkowej wypowiedzi b. premier Beaty Szydło, która skrytykowała oddanie Lewicy przewodnictwa w sejmowej Komisji Polityki Społecznej i Rodziny, oceniając, że ugrupowania lewicowe proponują „pewien model destrukcji rodziny".</p>
      <p>
        <a href="https://www.polsatnews.pl/wiadomosc/2019-04-20/zmiana-w-akcyzie-na-alkohol-wyroby-tytoniowe-i-nowatorskie-1-mld-1464-mln-zl-zysku/">
          <b>ZOBACZ: Wyższa akcyza na alkohol i wyroby tytoniowe. Budżet ma zyskać ponad 1 mld zł</b>
        </a>
      </p>
      <p>- Trzeba dać mi czas, żebym mogła pokazać, że będziemy pracować w sposób rzetelny, który dopuszcza wszystkich do głosu. Chcemy też w komisjach pokazywać, że możemy pracować inaczej, pomimo różnic które nas dzielą, jednak pracować konstruktywnie - zaznaczyła w niedzielę Biejat.</p>
      <p>
        <a href="https://www.polsatnews.pl/wideo/najwiecej-bledow-mogli-popelnic-poslowie-pis-rozenek-o-anulowanym-glosowaniu_6760231/">WIDEO - "Najwięcej błędów mogli popełnić posłowie PiS". Rozenek o anulowanym głosowaniu</a>
      </p>
      <figure>
        <img src="https://r.dcs.redcdn.pl/http/o2/redefine/cp/bi/bi4ken7v75p24n5uhdvdba5n4dg4ekoa.jpg"/>
      </figure>
    </article>
  </body>
</html>