<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/ravasz-usvrk-pracuje-na-prechode-naro/431940-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="Ravasz: ÚSVRK pracuje na prechode národných projektov do 2. fázy"/>
    <meta property="og:description" content="Ravasz je splnomocnencom vlády SR pre rómske komunity od apríla 2016."/>
  </head>
  <body>
    <article>
      <h1>Ravasz: ÚSVRK pracuje na prechode národných projektov do 2. fázy</h1>
      <h2>Ravasz je splnomocnencom vlády SR pre rómske komunity od apríla 2016.</h2>
      <address><time datetime="2019-11-24T11:00:00+00:00">24 Nov 2019, 11:00</time> by <a rel="author">TASR</a></address>
      <p>Bratislava 24. novembra (TASR) – Najväčšou výzvou pre Úrad splnomocnenca vlády SR pre rómske komunity (ÚSVRK) v najbližšom období je zabezpečiť plynulý prechod do druhej fázy veľkých národných projektov v gescii úradu – Terénna sociálna práca a Komunitné centrá. Pre TASR to uviedol šéf úradu Ábel Ravasz (Most-Híd).</p>
      <p><i>"Chceme do projektov zapojiť ďalšie obce a rozšíriť počet miest, v ktorých budú poskytované tieto služby," </i>uviedol o ambícii v prípade druhej fázy národných projektov. Upozornil takisto, že na konci novembra úrad zverejní každoročnú výzvu pre obce a neziskové organizácie na podporu sociálnych a kultúrnych potrieb a riešenia mimoriadne nepriaznivých situácií rómskej komunity, v ktorej ÚSVRK poskytuje prostriedky na menšie verejnoprospešné projekty.</p>
      <p>Ravasz uistil, že ani blížiaci sa termín parlamentných volieb nemá vplyv na prácu a nasadenie úradu.<i> "Pracujeme nepretržite, pre nás je 29. februára iba dátum,"</i> povedal. Netají, že by rád v práci a misii splnomocnenca pokračoval. <i>"Myslím si, že som na tomto poste nezlyhal, áno, mám ambície pokračovať ďalej," </i>uviedol.</p>
      <p>Ravasz je splnomocnencom vlády SR pre rómske komunity od apríla 2016. V strane Most-Híd, ktorá ho nominovala, zastáva v súčasnosti post podpredsedu a bude kandidovať aj v budúcoročných parlamentných voľbách, na kandidátnej listine je na štvrtom mieste.</p>
    </article>
  </body>
</html>