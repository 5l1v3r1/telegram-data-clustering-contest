<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/24/ii-tura-wyborow-prezydenckich-w-rumunii-zapowiada-sie-reelekcja-iohannisa/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-24T11:50:31+00:00"/>
    <meta property="og:title" content="II tura wyborów prezydenckich w Rumunii. Zapowiada się reelekcja Iohannisa"/>
    <meta property="og:description" content="W Rumunii odbywa się w niedzielę II tura wyborów prezydenckich. Mierzą się w nich dotychczasowy prezydent Klaus Iohannis i była premier Viorica Dancila. Według sondaży zdecydowanym faworytem na kolejną „pięciolatkę” prezydencką jest 60-letni Iohannis."/>
  </head>
  <body>
    <article>
      <h1>II tura wyborów prezydenckich w Rumunii. Zapowiada się reelekcja Iohannisa</h1>
      <address><time datetime="2019-11-24T11:50:31+00:00">24 Nov 2019, 11:50</time> by <a rel="author" href="https://nczas.com/author/bd/" target="_blank">BD</a></address>
      <p>
        <b>W Rumunii odbywa się w niedzielę II tura wyborów prezydenckich. Mierzą się w nich dotychczasowy prezydent Klaus Iohannis i była premier Viorica Dancila. Według sondaży zdecydowanym faworytem na kolejną „pięciolatkę” prezydencką jest 60-letni Iohannis.</b>
      </p>
      <p>Sondaże dawały mu w II turze od 38,7 do 39 proc. głosów, Dancila, kandydatka Partii Socjaldemokratycznej (PSD) otrzymywała od 22 do 22,5 proc. Reszta to niezdecydowani.</p>
      <p>I turę wyborów, która odbyła się 10 listopada, wygrał Iohannis wywodzący się z Partii Narodowo-Liberalnej (PNL), uzyskując 38 proc. głosów. Dancila, była centrolewicowa premier, miała 22-procentowe poparcie. Lider ugrupowania Związek Zbawienia Rumunii (USR) Dan Barna, który zajął trzecie miejsce i miał 15 proc., wezwał swoich zwolenników do głosowania na Iohannisa.</p>
      <p>Frekwencja w I turze wyniosła 48 proc. i, jak ocenia portal Balkan Insight, była najniższą w wyborach prezydenckich w tym kraju od 1990 r. Jednocześnie rekordową liczbę głosów – 660 tys. – oddała rumuńska diaspora. Rumuni żyjący poza granicami kraju rozpoczęli głosowanie w II turze już w piątek.</p>
      <p>Ioannis jest z pochodzenia Niemcem z Siedmiogrodu i w tym prawosławnym kraju – protestantem. Karierę polityczną rozpoczął w 2000 r., wygrywając wybory na mera miasta Sybin. Wcześniej był nauczycielem fizyki.</p>
      <p>W 2014 r. Iohannis – jako lider PNL – wygrał drugą turę wyborów prezydenckich, zdobywając 55 proc. głosów, mimo że faworytem sondaży i zwycięzcą pierwszej rundy (z przewagą 10 pkt proc.) był ówczesny premier Victor Ponta.</p>
      <p>Prezydent w Rumunii ma znaczne uprawnienia w dziedzinie polityki zagranicznej i obronności. Szef państwa nominuje premiera, może uczestniczyć w posiedzeniach rządu, mianuje ludzi na kluczowe stanowiska m.in. w wymiarze sprawiedliwości i biurze antykorupcyjnym.</p>
      <p>Johannis, jeśli zostanie wybrany, będzie współpracował z rządem premiera Ludovica Orbana, gabinetu mniejszości liberalnej. Poprzednia premier Dancila, zarazem konkurentka Johannisa do najwyższego urzędu w państwie, została w październiku odsunięta od władzy na mocy wniesionego przez partie opozycyjne wniosku o wotum nieufności.</p>
      <p>Gabinetowi Dancili opozycja zarzucała przede wszystkim niekompetencję, blokowanie ważnych inwestycji publicznych oraz niegospodarne korzystanie z przyznanych Rumunii środków unijnych. Samą premier oskarżano o to, że pod wpływem Liviu Dragnei – byłego szefa PSD, skazanego i więzionego za korupcję – forsowała zmiany w sądownictwie, przewidujące łagodne traktowanie polityków podejrzewanych o łapownictwo.</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/24/tak-ubogacaja-niemcy-przybysze-z-bliskiego-wschodu-24-letni-afganczyk-rozbil-setki-butelek-z-alkoholem-video/"/>
        <a href="https://nczas.com/2019/11/24/holland-i-applebaum-uhonorowane-przez-zelenskiego-wysokie-ukrainskie-odznaczenie-dla-kobiet-o-okreslonym-pochodzeniu/"/>
        <a href="https://alaluna.pl/gwiazdy/poznalismy-tajemnice-biustu-kasi-figury-tego-nikt-sie-nie-spodziewal/"/>
        <a href="https://nczas.com/2019/11/24/samolot-spadl-na-stolice-republiki-demokratycznej-konga-zginela-zaloga-pasazerowie-i-co-najmniej-6-osob-na-ziemi/"/>
        <a href="https://nczas.com/2019/11/24/feministki-i-drag-queen-zakpily-z-matki-boskiej-gdy-zapytano-je-czy-wysmieja-tez-mahometa-spanikowaly-video/"/>
        <a href="https://nczas.com/2019/11/24/hit-internetu-ekoterrorysta-vs-kierowca-suva-tak-sie-zalatwia-sprawy-po-mesku-video/"/>
        <a href="https://alaluna.pl/telewizja/polsat/mega-wystep-adam-strycharczuk-dal-czadu-jako-violetta-villas-i-wygral-twoja-twarz-brzmi-znajomo-video/"/>
        <a href="https://nczas.com/2019/11/24/totalny-upadek-francji-studenci-oskarzeni-o-islamofobie-za-propagowanie-tradycyjnej-francuskiej-kuchni-foto/"/>
        <a href="https://nczas.com/2019/11/24/nadchodzi-black-friday-zlote-zniwa-dla-handlowych-naciagaczy/"/>
      </related>
    </article>
  </body>
</html>