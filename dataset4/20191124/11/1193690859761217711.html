<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/sport/holovne-shchob-viryla-ukraina-chempiony-svitu-zi-zmishanykh-boiovykh-mystetstv-povernulysia-dodomu-iak-zustrichaly-203374.html"/>
    <meta property="og:site_name" content="5 канал"/>
    <meta property="article:published_time" content="2019-11-24T11:06:00+00:00"/>
    <meta property="og:title" content="&quot;Головне, щоб вірила Україна&quot;: чемпіони світу зі змішаних бойових мистецтв повернулися додому – як зустрічали"/>
    <meta property="og:description" content="Перше місце - такий результат участі української команди"/>
  </head>
  <body>
    <article>
      <h1>"Головне, щоб вірила Україна": чемпіони світу зі змішаних бойових мистецтв повернулися додому – як зустрічали</h1>
      <address>
        <time datetime="2019-11-24T11:06:00+00:00">24 Nov 2019, 11:06</time>
      </address>
      <p>В Україну повернулися чемпіони світу зі змішаних бойових мистецтв. На Батьківщину прилетіли із Сінгапуру, де й проходив турнір. В скарбничці спортсменів - п’ять золотих та по три срібні і бронзові медалі. В аеропорту на спортсменів чекав коровай, шанувальники та кореспондентка "5 каналу" Єва Ніколашвілі.</p>
      <figure>
        <iframe src="https://www.youtube.com/embed/cFLOKk_WV5A" width="745" height="451" data-service="Youtube" scrolling="no"/>
      </figure>
      <p>Перше місце - такий результат участі української команди на чемпіонаті світу зі змішаних бойових мистецтв.</p>
      <p>Із квітами та короваєм у суботу увечері в аеропорту "Бориспіль" кілька десятків людей чекають на приїзд чемпіонів.</p>
      <p>Валентина Семаль на змаганнях виборола золоту медаль. Своєї радості від перемоги не приховує. Участь на чемпіонаті світу українка брала вперше, утім зупинятися не збирається та вже будує плани.</p>
      <blockquote>"Емоції позитивні. Це дуже круті змагання. Це неймовірний досвід. Далі тренуватися, тренуватися більше, серйозніше і, можливо, на наступний рік також буду приймати участь у Чемпіонатах світу, Європи, а можливо навіть перейду в профі", - ділиться Валентина Семаль, чемпіонка світу.</blockquote>
      <p>А от її колега - Єгор Костюченко до планів на майбутнє обережний. Нині збирається відпочити та відновитися. Далі ж загадувати не береться. </p>
      <p>"На кожного сильного знайдеться сильніше. Зараз будемо встановлювати, а там будемо дивитися. Будемо готуватися, будемо тримати себе в тонусі. Викличуть - поїдемо, не викличуть - будемо тренуватися", - розповідає Єгор Костюченко, чемпіон світу.</p>
      <p>Єгор радіє підтримці в аеропорту. Завдяки таким шанувальникам, спортсмени стають сильнішими - переконаний українець.</p>
      <blockquote>"Та різні емоції. Емоції чемпіона. Емоції українця, що я привіз це золото сюди. Я дуже і дуже щасливий, що є такі люди, які не забувають, вірять. Головне, щоб вірила Україна і ми будемо найсильнішими", - каже спортсмен.</blockquote>
      <p>Підтримати Єгора на летовище приїхав і його друг Леонід. Розповідає: спочатку разом із майбутнім чемпіоном відвідували тренування з футболу. Через деякий час, вирішили змінити напрям. Леонід пішов на кікбоксинг, а його друг - на змішані єдиноборства. Про те, що стане чемпіоном, Єгор мріяв ще на початку.</p>
      <blockquote>"Ще з ним починали займатися футболом, грали ось. Вирішив потім почати кар'єру ММА. Воля, прагнення у нього завжди було таке, ніколи не любив здаватися, взагалі, завжди йшов до останнього. Це було очікувано. Чесно, 5 років тому він всім розповідав: "Я чемпіон світу", - пригадує чоловік.</blockquote>
      <p>Тепер члени команди відпочиватимуть. Змагань не буде до кінця року, а вже потім візьмуться за виправлення помилок, яких припустилися на змаганнях у Сінгапурі.</p>
      <p>
        <i>
          <b>Єва Ніколашвілі, Едвард Белінський, "5 канал"</b>
        </i>
      </p>
    </article>
  </body>
</html>