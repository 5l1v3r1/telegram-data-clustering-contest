<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191124_olaszorszag_idojaras_liguria_piemont_esozesek_aradasok"/>
    <meta property="og:site_name" content="HVG.hu"/>
    <meta property="article:published_time" content="2019-11-24T11:53:00+00:00"/>
    <meta property="og:title" content="Leállt a Ferrero gyára is, olyan rémes idő van Olaszországban"/>
    <meta property="og:description" content="Változatlanul súlyos volt a helyzet vasárnap a heves esőzések és áradások által sújtott észak-olaszországi területeken, különösen Liguria és Piemont régiókban, az utóbbiban egy ember eltűnt, feltehetően egy megáradt folyóba fulladt."/>
  </head>
  <body>
    <article>
      <h1>Leállt a Ferrero gyára is, olyan rémes idő van Olaszországban</h1>
      <address><time datetime="2019-11-24T11:53:00+00:00">24 Nov 2019, 11:53</time> by <a rel="author">MTI / hvg.hu</a></address>
      <p>
        <b>Változatlanul súlyos volt a helyzet vasárnap a heves esőzések és áradások által sújtott észak-olaszországi területeken, különösen Liguria és Piemont régiókban, az utóbbiban egy ember eltűnt, feltehetően egy megáradt folyóba fulladt.</b>
      </p>
      <p>Liguria régió Alessandria megyéjében egy gépkocsi három utassal a Bormida folyóba esett, a mentők két embert kimentettek, a harmadik után még folyik a kutatás.</p>
      <p>A Pó folyó Torinó közelében kilépett a medréből. Genova, Savona és Imperia városokat továbbra is heves esőzések sújtják. Savonában egy férfi a Letimbro folyóba esett, de ki tudták menteni. A tűzoltóság tucatnyi alkalommal vonult ki elárasztott pincékhez és garázsokhoz.</p>
      <figure>
        <iframe data-src="https://twitter.com/emergenzavvf/status/1198552337146613760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> A Ferrero édességgyár szombaton délután kénytelen volt leállítani a termelést a piemonti Albában működő üzemében, miután a közeli Tanaro folyó veszélyesen megduzzadt, és óvintézkedéseket kellett elrendelni.</p>
      <figure>
        <iframe data-src="https://twitter.com/emergenzavvf/status/1198542241767313409?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Velencében sem javult az árvízhelyzet, szombat éjjelre a vízszint 1,4 méterre nőtt. A város egyes részei változatlanul víz alatt állnak. A La Fenice operaházban vasárnap este készülnek Verdi Don Carlos című operájának évadnyitó bemutatójára. Az operaház az elmúlt heti árvízben súlyos károkat szenvedett, de ezeket a premierre sikerült helyrehozni, és bíznak benne, hogy az előadást meg tudják tartani.</p>
      <related>
        <a href="https://hvg.hu/kkv/20190603_kinder_bueno_ferrero_nutella_gyar_sztrajk"/>
        <a href="https://hvg.hu/kkv/20190401_Akkora_bevasarlasra_keszul_a_Nutella_gyartoja_hogy_abbol_ket_Puskas_stadiont_felepithetnenek"/>
      </related>
    </article>
  </body>
</html>