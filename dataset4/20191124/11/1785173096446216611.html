<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/papa-francisc-demonteaza-la-nagasaki-principiul-disuasiunii-nucleare-1922404824262019111119178997"/>
    <meta property="og:site_name" content="News.ro"/>
    <meta property="article:published_time" content="2019-11-24T11:48:26+00:00"/>
    <meta property="og:title" content="Papa Francisc demontează la Nagasaki principiul disuasiunii nucleare"/>
    <meta property="og:description" content="Papa Francisc a denunţat duminică la Nagasaki, un oraş japonez martir al bombei atomice în 1945, logica disuasiunii nucleare care garantează pacea, drept o ”falsă securitate” care, în opinia sa, intensifică tensiunile în lume, relatează AFP."/>
  </head>
  <body>
    <article>
      <h1>Papa Francisc demontează la Nagasaki principiul disuasiunii nucleare</h1>
      <address><time datetime="2019-11-24T11:48:26+00:00">24 Nov 2019, 11:48</time> by <a rel="author">Valentin Vidu</a></address>
      <p>
        <b>Papa Francisc a denunţat duminică la Nagasaki, un oraş japonez martir al bombei atomice în 1945, logica disuasiunii nucleare care garantează pacea, drept o ”falsă securitate” care, în opinia sa, intensifică tensiunile în lume, relatează AFP.</b>
      </p>
      <p>Suveranul Pontif argentinian, care a sosit duminică dimineaţa pe Insula Kyushu, în sud-vestul Japoniei, unde se află Nagasaki, s-a rugat mai întâi, în tăcere, pe o ploaie torenţială, în faţa principalului monument din ”Parcul Păcii”, locul impactului bombei atomice. El a depus o coroană de flori albe, care i-au fost date de către supravieţuitori.</p>
      <p>El a denunţat ”oroarea de nedescris trăită în carnea lor de victime şi familiile lor” în acest oraş în care o bombă atomică americană, lansată la 9 august 1945, a ucis cu cel puţin 74.000 de oameni.</p>
      <p>Papa urma să se ducă duminică seara la Hiroshima, unde a fost lansată, cu trei zile mai înainte, altă bombă nucleară, care a ucis 140.000 de oameni.</p>
      <p>Cele două bombardamente au precipitat capitularea Japoniei la 15 august şi sfârşitul celui de-al Doilea Război Mondial.</p>
      <p>”Deţinerea unor arme nucleare şi alte arme de distrugere în masă nu este răspunsul cel mai potrivit” dat aspiraţiei către pace şi stabilitate, a atacat Papa.</p>
      <p>
        <b>”RUPEREA NEÎNCREDERII”</b>
      </p>
      <p>”Lumea noastră trăieşte perversa dihotomie de a vrea să se apere şi să garanteze stabilitatea şi pacea pe baza unei false securităţi susţinute de o mentalitate a fricii şi neîncrederii care sfârşeşte prin a învenina relaţiile între popoare şi a împiedica orice dialog”, a adăugat el, demontând astfel argumentul clasic al disuasiunii nucleare.</p>
      <p>Ororoarea războiului şi armelor, un strigăt recurent al argentinianului Jorge Bergoglio, se înscrie în continuitatea papilor care l-au precedat.</p>
      <p>Însă o respingere clară a teoriei disuasiunii nucleare constituie o ruptură cu trecutul. La ONU, în 1982, Ioan Paul al II-lea a definit disuasiunea nucleară drept un rău necesar, ”în condiţiile actuale”.</p>
      <p>Sfântul Scaun a ratificat în 2017 Tratatul Interzicerii Armamentului Nuclear (TIAN). În urmă cu doi, într-un simpozion la Vatican, Francisc a condamnat ”deţinerea” armamentului nuclear şi ”ameninţarea folosirii lor”. Pentru el, relaţiile internaţionale nu pot să se fondeze pe intimidarea militară.</p>
      <p>Este necesar să se construiască o ”încredere reciprocă care să rupă dinamica neîncrederii ce prevalează actualmente”, a insistat el la Nagasaki, unde cuvintele sale au rezonat în faţa supravieţuitorilor bombardamentului.</p>
      <p>Papa s-a ridicat totodată împotriva oricărei filiere de armament. ”Fabricarea, modernizarea, întreţinerea şi vânzarea de arme tot mai distrugătoare sunt un ultraj continuu care strigă către cer”.</p>
      <p>
        <b>”A TRĂI ŞI A MURI CA OAMENII”</b>
      </p>
      <p>Japonia, dotată cu o Constituţie pacifistă, şi-a dat în 1967 ca principii ”să nu producă, deţină sau introducă pe teritoriul său armament nuclear”. Ţara depinde de umbrela nucleară americană în securitatea sa.</p>
      <p>”Această ţară a cunoscut ca puţini nivelul distrugerii de care este capabilă fiinţa umană”, a declarat Papa în predica sa, în cursul unei slujbe în aer liber, oficiată pe soare de această dată, în faţa a 35.000 de persoane, pe stadionul de baseball de la Nagasaki.</p>
      <p>”Mama mea şi sora mea mai mare au fost ucise, carbonizate. Chiar dacă supravieţuieşti, nu mai poţi trăi ca oamenii şi muri ca oamenii (...). Aceasta este oroarea armelor nucleare”, a declarat presei Sakue Shimohira, în vârstă de 85 de ani.</p>
      <p>Într-un al doilea discurs la Nagasaki, înainte de slujbă, el a adus un omagiu primilor misionari şi ”martiri” japonezi din secolele al XVI-lea şi XVII-lea, ”o profundă sursă de inspiraţie şi înnoire” pentru el în tinereţea sa şi a amintit necesitatea garantării libertăţii religioase a tuturora.</p>
      <p>Aproximativ 440.000 de japonezi sunt catolici, dintr-o populaţie totală de 126 de milioane de locuitori.</p>
      <p>Francisc se întâlneşte luni cu victimele cutremurului de magnitudinea 9 care a avut loc în largul nord-estul Japoniei şi tsunamiului care i-a urmat şi au ucis aproximativ 18.500 de persoane la 11 martie 2011, o catastrofă naturală urmată de dezastrul nuclear de la Fukushima.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>