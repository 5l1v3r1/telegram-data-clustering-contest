<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807087/%D8%AC%D8%B2%D8%A6%DB%8C%D8%A7%D8%AA-%D9%BE%D8%A7%D9%86%D8%B2%D8%AF%D9%87%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%B1%D8%A7%D8%AF%DB%8C%D9%88-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:22:00+00:00"/>
    <meta property="og:title" content="جزئیات پانزدهمین جشنواره بین المللی رادیو اعلام شد"/>
    <meta property="og:description" content="طی نشستی با حضور معاون صدای رسانه ملی و جمعی از مدیران رادیو، جزئیات پانزدهمین جشنواره بین المللی رادیو اعلام شد."/>
  </head>
  <body>
    <article>
      <h1>جزئیات پانزدهمین جشنواره بین المللی رادیو اعلام شد</h1>
      <h2>طی نشستی با حضور معاون صدای رسانه ملی و جمعی از مدیران رادیو، جزئیات پانزدهمین جشنواره بین المللی رادیو اعلام شد.</h2>
      <address>
        <time datetime="2019-11-24T11:22:00+00:00">24 Nov 2019, 11:22</time>
      </address>
      <p>به گزارش گروه فرهنگی <a href="https://snn.ir/">خبرگزاری دانشجو</a>، نشست خبری معاون صدای رسانه ملی با موضوع پانزدهمین جشنواره بین المللی رادیو و هفتمین اجلاس جهانی صدا صبح امروز در ساختمان شهدای رادیو برگزار شد.<br/><br/>«حمیدرضا شاه آبادی» معاون صدای رسانه ملی و دبیر پانزدهمین جشنواره رادیو در ابتدای صحبت‌های خود گفت: بعد از یک وقفه شش ساله، سال گذشته شاهد فعالیت مجدد جشنواره بین المللی رادیو بودیم که امروزه همدم بسیاری از مخاطبان است.<br/><br/>وی با بیان اینکه ارزشمندترین سرمایه ما اعتماد مخاطب است افزود: حضور فرهیختگان در طول چند دهه در رادیو سرمایه ارزشمندی برای ما به شمار می‌رود و رادیو به پشتوانه حضور همین فرهیختگان و چهره‌های نام آشنا از جمله گوینده و تهیه کنندگان و ... امروزه افتخارات فراوانی را بدست آورده است که نقش مهمی در سبک زندگی ایرانی اسلامی دارند. <br/><br/>شاه آبادی همچنین افزود: خوشبختانه رادیو در دنیای پر تلاطم رسانه نقش بی بدیلی در اثرگذاری فرهنگی دارد و در معرفی ویژگی‌های ایران نیز نقش ویژه‌ای ایفا کرده است. مسئله رقابت سالم در تولیدات رسانه‌ای برای ما از اهمیت بالایی برخوردار است. <br/><br/>وی با بیان مهمترین دغدغه مدیران رادیو نیز بیان داشت: افزایش کیفیت برنامه‌های رادیویی و کشف عرصه‌های ناشناخته از دغدغه‌های مدیران رادیو به شمار می‌رود. سال گذشته به همت کار گروه‌های تخصصی این جشنواره در قامت خوبی ظاهر شد و خوش درخشید. در حال حاضر می‌توانیم آثار و نتایج آن دوره از جشنواره را در برنامه‌ها و همکاران‌مان مشاهده کنیم. بازگشت روحیه شاداب در همکاران از ویژگی‌های آن دوره بود. <br/><br/>شاه آبادی ادامه داد: فراخوان ۱۵ امین دوره از این جشنواره امروز منتشر می‌شود که تفاوت‌هایی نسبت به جشنواره سال‌های گذشته دارد. اکثر تولیدات رادیو محصول همکارانی است که ارتباط مداوم با رادیو دارند و کمتر به سمت برون سپاری می‌رویم.<br/><br/>دبیر پانزدهمین جشنواره بین المللی رادیو نیز گفت: امسال بخش‌هایی که جنبه فرعی دارند از اصل برنامه حذف شده تا تمرکز روی موضوعات محوری باشد. بخش اول ما بخش داخلی است و شرکت کنندگان برنامه‌های رادیویی در آن حضور دارند. محور‌های این بخش با محور‌های جشنواره در سال گذشته تفاوت‌هایی دارد و به موضوع برنامه ساختاری توجه ویژه‌ای شده است. <br/><br/>وی ادامه داد: شرکت کنندگان بخش داخلی، برنامه‌های رادیویی هستند که در سال ۹۸ روی آنتن رفتند و در دو دوره سه ماهه انتخاب شده و تعدادی از برنامه‌های منتخب خود را معرفی می‌کنند. <br/><br/>شاه آبادی همچنین افزود: در این جشنواره به موضوع ساختار‌های نوین نیز توجه ویژه‌ای شده است. ما در بخش پنجم این جشنواره بخش‌های مستند نغمات آیینی مسابقه نمایش را خواهیم داشت و در بخش ششم چهار محور موضوعی مطرح است حوزه دفاع مقدس برنامه‌های مناسبتی پاسداشت زبان فارسی به گونه‌ای طراحی شده که در بخش داخلی جامعیتی وجود داشته باشد و بیش از ۹۰۰ عنوان برنامه بروی آنتن خواهد رفت. در هفته حدود ۴ هزار قسمت برنامه روی آنتن می‌بریم و این حجم برنامه‌ها از ۱۶ شبکه سراسری پخش می‌شود.</p>
    </article>
  </body>
</html>