<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/si-a-dat-arama-pe-fata/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T11:43:40+00:00"/>
    <meta property="og:title" content="Și-a dat arama pe față!"/>
    <meta property="og:description" content="&quot;Am votat astăzi cu speranța că, în următorii cinci ani, cel puțin, valoarea, profesionalismul, cinstea, buna credință și..."/>
  </head>
  <body>
    <article>
      <h1>Și-a dat arama pe față!</h1>
      <address><time datetime="2019-11-24T11:43:40+00:00">24 Nov 2019, 11:43</time> by <a rel="author">(C.C.)</a></address>
      <p>Fostul ministru PSD al Justiției Ana Birchall a scris duminică pe Facebook că a votat pentru că „România trebuie să redevină o țară normală”, slogan pe care l-a folosit în campanie Klaus Iohannis, candidatul PNL.</p>
      <p>„Am votat astăzi cu speranța că, în următorii cinci ani, cel puțin, valoarea, profesionalismul, cinstea, buna credință și bunul simț vor întări România pe drumul ei pro-european și pro-atlantic. România trebuie să redevină o țară normală, o țară pentru care fiecare cetățean contează. În votul de astăzi stă puterea fiecăruia dintre noi de a contribui la reconstrucția țării noastre pe o bază a valorilor europene și translatlantice. Am votat pentru români și România meritocrației, a profesionalismului, a respectului față de lege și domnia legii!<br/>Și votul dumneavoastră contează și de aceea vă îndemn să nu-l irosiți, ci să mergeți la urne și să să puneți ștampila acolo unde vă dictează conștiința. Cu toții vrem să ne fie bine la noi în țară, dar pentru aceasta este nevoie ca România să redevină un loc unde să se trăiască ușor, frumos și bine.</p>
      <p>Am mai votat și cu gândul la milioanele de români care, dintr-un motiv sau altul, sunt departe de țara lor. Votul de astăzi este într-un fel un vot și pentru ei, un vot care poate însemna încă un pas, unul mare și foarte important, în demersul de a le crea premisele pentru a reveni acasă. Pentru că, pentru fiecare român, România înseamnă ACASĂ.</p>
      <p>Mergeți la vot pentru a readuce normalitatea în societate și pentru a ne recâștiga respectul ca țară! Viitorul României depinde de fiecare dintre noi!”, a scris Birchall.</p>
      <p>Ana Birchall a fost exclusă recent din PSD, iar ulterior a lansat mai multe atacuri la adresa Vioricăi Dăncilă.</p>
    </article>
  </body>
</html>