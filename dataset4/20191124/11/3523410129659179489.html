<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641745/%D8%A7%DB%8C%D9%86-%D9%81%DB%8C%D9%84%D9%85%E2%80%8C%D9%87%D8%A7-%D8%B1%D8%A7-%D8%AA%D9%86%D9%87%D8%A7%DB%8C%DB%8C-%D8%A8%D8%A8%DB%8C%D9%86%DB%8C%D8%AF-%7B%D9%82%D8%B3%D9%85%D8%AA-%D8%B3%D9%88%D9%85%7D"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T11:12:00+00:00"/>
    <meta property="og:title" content="این فیلم‌ها را تنهایی ببینید! {قسمت سوم}"/>
    <meta property="og:description" content="گاهی انسان دلش می‌خواهد که به تنهایی فیلمی را تماشا کند تا بتواند به‌خوبی برروی آن تمرکز کند و مثلا توییت‌های گهگاه بغل‌دستی‌اش حواسش را پرت نکند."/>
  </head>
  <body>
    <article>
      <h1>
        <a href="https://www.bultannews.com/fa/news/641745/%D8%A7%DB%8C%D9%86-%D9%81%DB%8C%D9%84%D9%85%E2%80%8C%D9%87%D8%A7-%D8%B1%D8%A7-%D8%AA%D9%86%D9%87%D8%A7%DB%8C%DB%8C-%D8%A8%D8%A8%DB%8C%D9%86%DB%8C%D8%AF-%7B%D9%82%D8%B3%D9%85%D8%AA-%D8%B3%D9%88%D9%85%7D">این فیلم‌ها را تنهایی ببینید! {قسمت سوم}</a>
      </h1>
      <h2>گاهی انسان دلش می‌خواهد که به تنهایی فیلمی را تماشا کند تا بتواند به‌خوبی برروی آن تمرکز کند و مثلا توییت‌های گهگاه بغل‌دستی‌اش حواسش را پرت نکند.</h2>
      <address><time datetime="2019-11-24T11:12:00+00:00">24 Nov 2019, 11:12</time> by <a rel="author">بولتن نیوز | bultannews.com</a></address>
      <p><b><a href="http://www.bultannews.com/fa/farhangi">گروه فرهنگ و هنر</a>:</b> تماشای فیلم‌های سینمایی و سریال را می‌توان نوعی تجربه اجتماعی به‌شمار آورد؛ به‌خصوص زمانی که همه افراد در اتاقی تاریک به تماشای <b>قطعه‌ای هنری</b> می‌نشینند. <br/>به گزارش <a href="https://www.bultannews.com/">بولتن نیوز</a> به نقل از برترین ها، تماشای فیلم در کنار افرادی که از دیدن آن لذت می‌برند و درکنار شما می‌خندند، گریه می‌کنند و فریاد می‌زنند، بسیار جالب است، اما گاهی انسان دلش می‌خواهد که<b> به تنهایی</b> فیلمی را تماشا کند تا بتواند به‌خوبی برروی آن تمرکز کند و مثلا توییت‌های گهگاه بغل‌دستی‌اش حواسش را پرت نکند. <br/>برخی فیلم‌ها به‌گونه‌ای ساخته شده‌اند که نیازمند<b> دقت</b> و <b>توجه زیاد</b> هستند. ما در این مطلب، فهرستی از اینگونه فیلم‌ها را برای شما آماده کرده‌ایم. با ما همراه باشید.</p>
      <p>
        <b>شخص درست را راه بده</b>
      </p>
      <p>
        <b>عنوان اصلی: Let the Right One In</b>
      </p>
      <p>
        <b>محصول: </b>
        <b>۲۰۰۸</b>
      </p>
      <p>فیلم سینمایی<b> «شخص درست را راه بده»</b>، فیلمی ترسناک، مدرن و درعین‌حال با مولفه‌های کلاسیک است و جلوه‌های بصری زیادی دارد و عملکرد دو بازیگر جوان فیلم نیز به آن هیجان داده است. در ظاهر، فیلم به‌گونه‌ای است که شما رغبت می‌کنید همراه دوستانتان تماشایش کنید، اما پیشنهاد ما این است که فیلم را به تنهایی ببینید.</p>
      <p>فیلم، داستان دو آدم تنهاست که یکی از آن‌ها <b>دانش‌آموزی قلدر</b> و دیگری<b> خون‌آشامی با عمر جاودانه</b> است که هر دو در این دنیای سرد و وحشی به‌دنبال کمی احساسات می‌گردند؛ به‌همین خاطر تنهایی تماشا کردن آن باعث می‌شود که فیلم را بهتر درک کنید؛ بنابراین حتی اگر تنها تماشا کردن این فیلم باعث می‌شود که شب‌هنگام با چراغ‌های روشن بخوابید، باز هم این کار را امتحان کنید.</p>
      <p>
        <b>تلقین</b>
      </p>
      <p>
        <b>عنوان اصلی: Inception</b>
      </p>
      <p>
        <b>محصول: ۲۰۱۰</b>
      </p>
      <figure>
        <img src="https://www.bultannews.com/files/fa/news/1398/9/3/1201487_931.jpg"/>
      </figure>
      <p><b>«کریستوفر نولان»</b>، یکی از بزرگترین کارگردانان حال حاضر هالیوود، فیلم‌هایی می‌سازد که برخی ادعا می‌کنند بلاک‌باستر است (فیلم‌های گیشه‌پسند، تجاری و عامیانه)، اما باید بگوییم که اینگونه نیست، زیرا هرکسی نمی‌تواند فیلم‌های نولان را تا آخر دنبال کند. تماشای فیلم‌های سینمایی ساخته نولان به دقت و تمرکز زیادی نیاز دارد.</p>
      <p><b>اینسپشن</b> یا <b>تلقین</b> نیز از این قاعده مستثنی نیست. داستان درباره افرادی است که قصد دارند با ورود به خواب فرزند یک میلیاردر، افکار او را درباره پدرش و ثروتی که از او به ارث می‌برد، تغییر دهند و به لایه‌های مختلف خواب شخص نفوذ می‌کنند.</p>
      <p>فیلم به‌قدری پیچیده است که در سینما‌های ژاپن درکنار زیرنویس، شماره لایه خوابی نیز که بازیگران در لحظه در آن حضور داشتند، برروی پرده‌ها نوشته می‌شد، بنابراین اگر به دیدن اینگونه فیلم‌ها علاقه‌ای ندارید و به‌راحتی حواستان پرت می‌شود، بهتر است که از دیدن<b> اینسپشن</b> خودداری کنید.</p>
      <p>
        <b>میان‌ستاره‌ای</b>
      </p>
      <p>
        <b>عنوان اصلی: Interstellar</b>
      </p>
      <p>
        <b>محصول: ۲۰۱۴</b>
      </p>
      <figure>
        <img src="https://www.bultannews.com/files/fa/news/1398/9/3/1201485_158.jpg"/>
      </figure>
      <p>باز هم فیلمی از <b>کریستوفر نولان</b> همراه با پیچیدگی‌های زیاد. اگر به نجوم و مباحث مربوط به آن علاقه دارید و از پیچیدگی زیاد فیلمنامه نیز حوصله‌تان سر نمی‌رود، بهترین انتخاب برای شما فیلم سینمایی<b> میان‌ستاره‌ای</b> است.</p>
      <p>نولان برای ساخت این فیلم از دانشمندان علوم مختلفی همچون<b> فیزیک-نجوم</b> کمک گرفته و باوجود ساخت فیلمی علمی-تخیلی، مبنای فیلمش را برپایه تئوری‌های علمی اثبات شده یا رد نشده قرار داده است.</p>
      <p>اگر دوست ندارید که کسی در هنگام تماشای فیلم، مرتبا از شما درباره اتفاقات مختلف و تئوری‌هایی که بازیگران بیان می‌کنند، سوال بپرسد، بهتر است که<b> تنهایی</b> به تماشای فیلم بنشینید.</p>
      <p>
        <b>جاذبه</b>
      </p>
      <p>
        <b>عنوان اصلی: Gravity</b>
      </p>
      <p>
        <b>محصول: ۲۰۱۳</b>
      </p>
      <figure>
        <img src="https://www.bultannews.com/files/fa/news/1398/9/3/1201488_411.jpg"/>
      </figure>
      <p>فیلم سینمایی<b> جاذبه</b> با بازی<b> «ساندرا بولاک»</b> در نقش<b> دکتر رایان استون</b> و<b> «جورج کلونی»</b> در نقش<b> مت کووالسکی</b> در سال ۲۰۱۳ اکران شد و کارگردانی آن را <b>«آلفونسو کوآرون»</b> برعهده داشت. این فیلم، درامی است که داستان آن در فضا می‌گذرد.</p>
      <p>هنوز درباره اینکه در فضا صدایی وجود دارد یا خلا مطلق برقرار است، بحث وجود دارد، اما<b> موسیقی</b> انتخابی کوآرون برای فیلم جاذبه، یکی از دلایلی است که شما باید به تنهایی فیلم را تماشا کنید.</p>
      <p>در این فیلم که سرشار از تنش و هیجان است، موسیقی‌ها با هوشیاری انتخاب شده است. در هنگام دیدن این فیلم، <b>یک صدای اضافه</b> یا حتی<b> یک ثانیه حواس‌پرتی</b>، ممکن است که تجربه‌تان از تماشای فیلم را کلا نابود کند.</p>
      <p>
        <b>جاده مالهالند</b>
      </p>
      <p>
        <b>عنوان اصلی: Mulholland Drive</b>
      </p>
      <p>
        <b>محصول: ۲۰۰۱</b>
      </p>
      <figure>
        <img src="https://www.bultannews.com/files/fa/news/1398/9/3/1201489_297.jpg"/>
      </figure>
      <p>انصاف نیست اگر تنها به نام یک فیلم از<b> دیوید لینچ</b> در این فهرست اشاره کنیم. فیلم‌های <b>دیوید لینچ</b> پر از مفاهیم فلسفی و نمادگرایی هستند و حتی اگر به‌تنهایی چند بار فیلم را تماشا کنید هم ممکن است متوجه مفهوم آن یا حداقل مفهوم برخی سکانس‌ها و نماد‌ها نشوید، چه برسد به اینکه همراه با جمعی که فیلمباز نیستند، به تماشای آن بنشینید، بنابراین اگر به <b>فیلم‌های معناگرا</b> علاقه دارید و درحین دیدن فیلم خوابتان نمی‌برد، به تنهایی و با دقت بسیار زیاد، <b>جاده مالهالند</b> را تماشا کنید (البته شاید مجبور شوید یک بار دیگر هم از اول فیلم را ببینید).</p>
      <p>البته لازم به ذکر است که می‌توان تمامی فیلم‌های <b>دیوید لینچ</b> افسانه‌ای را در این زمره جای داد.</p>
    </article>
  </body>
</html>