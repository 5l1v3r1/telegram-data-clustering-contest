<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779632/%D8%A8%D8%B1%D8%AE%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D9%85%D9%86%D8%B7%D9%82%D9%87-%D8%A8%D8%A7-%D8%AF%D8%B9%D9%88%D8%AA-%D8%A7%D8%B2-%D9%86%DB%8C%D8%B1%D9%88%D9%87%D8%A7%DB%8C-%D8%A8%DB%8C%DA%AF%D8%A7%D9%86%D9%87-%D8%A7%D9%85%D9%86%DB%8C%D8%AA-%D8%B1%D8%A7-%D8%AA%D8%B6%D8%B9%DB%8C%D9%81-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T11:02:22+00:00"/>
    <meta property="og:title" content="موسوی: برخی کشورهای منطقه با دعوت از نیروهای بیگانه امنیت را تضعیف کردند"/>
    <meta property="og:description" content="سخنگوی وزارت امور خارجه گفت: کشورهای مولد تروریسم در منطقه با دعوت از نیروهای بیگانه امنیت را تضعیف کرده‌اند."/>
  </head>
  <body>
    <article>
      <h1>موسوی: برخی کشورهای منطقه با دعوت از نیروهای بیگانه امنیت را تضعیف کردند</h1>
      <address><time datetime="2019-11-24T11:02:22+00:00">24 Nov 2019, 11:02</time> by <a rel="author" href="https://www.mehrnews.com/archive?jr=833" target="_blank">محسن احدی</a></address>
      <p>به گزارش <a href="https://www.mehrnews.com/">خبرگزاری مهر</a>، سیدعباس موسوی سخنگوی وزارت امور خارجه در واکنش به اظهارات بی اساس و اتهامات واهی مطرح شده از سوی برخی شرکت کنندگان در اجلاس گفتگوی منامه در بحرین، ضمن بی ارزش خواندن این اظهارات، اتهامات وارده به کشورمان را مردود خواند. </p>
      <p>وی تصریح کرد: کشورهایی که خود مولّد و مروّج تروریسم و افراط گرایی بوده و با زیر پا گذاشتن اصل حسن همجواری، در امور داخلی دیگران مداخله کرده و امنیت منطقه را به واسطه جلب نیروهای بیگانه تضعیف کرده اند، نمی توانند با فرافکنی مشکلات خودساخته را به جمهوری اسلامی ایران نسبت دهند.</p>
      <p>سخنگوی وزارت امور خارجه خاطر نشان کرد: تجاوز نظامی به یمن به رهبری عربستان سعودی و به خاک و خون کشیدن ده ها هزار نفر از زنان و کودکان بی گناه و نابود کردن همه زیرساخت های آن کشور و توسل به رفتارهای استعماری در تلاش برای سرنگونی حکومت های مشروع و روی کار آوردن رژیم های تحت حمایت از حافظه تاریخی افکار عمومی منطقه و جهان پاک نخواهد شد. </p>
      <p>موسوی در پایان این کشورها را به کنار گذاشتن توهّم و پذیرش واقعیت ها و گفتگو و همکاری جمعی برای تامین ثبات، امنیت و پیشرفت منطقه فراخواند.</p>
    </article>
  </body>
</html>