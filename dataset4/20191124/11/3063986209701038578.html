<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842911"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T11:04:00+00:00"/>
    <meta property="og:title" content="মগজ ধোলাইয়ের কোচিং"/>
    <meta property="og:description" content="চট্টগ্রাম মহানগরের পাঁচটি এলাকায় ধারাবাহিক অভিযান চালিয়ে নিষিদ্ধঘোষিত সংগঠন হিযবুত তাহরীর উলাই’য়াহ বাংলাদেশের নেতাসহ ১৫ জনকে গ্রেপ্তার করেছে পুলিশ। গত শুক্রবার জুমার নামাজের পর থেকে রাত পর্যন্ত ধারাবাহিক অভিযান চলে। এ সময় দুই লাখ ৮২ হাজার টাকা, প্রচারপত্র, সংবাদ বিজ্ঞপ্তি, গঠনতন্ত্র, ট্রেনিং ম্যানুয়েল, দুটি ল্যাপটপ ও একটি মোটরসাইকেল জব্দ করা হয়। গ্রেপ্তার ব্যক্তিদের মধ্যে সংগঠনের চট্টগ্রাম মহানগর শাখার প্রধান আবুল মোহাম্মদ এরশাদুল আলম (৩৯) এবং দ্বিতীয় শীর্ষ নেতা আবদুল্লাহ আল মাহফুজ (৩০) রয়েছেন। তাঁদের মধ্যে এরশাদুল আলম চট্টগ্রাম ক্যান্টনমেন্ট ইংলিশ স্কুল অ্যান্ড কলেজের বাংলা বিভাগের শিক্ষক এবং আবদুল্লাহ আল মাহফুজ নোভারটিস ফার্মাসিউটিক্যালসের চট্টগ্রাম টেরিটরি ম্যানেজার। গ্রেপ্তার অন্যরা হলেন ইমতিয়াজ ইসমাইল (২৫), নাছির উদ্দিন চৌধুরী (২২), নাজমুল হুদা (২৭), লোকমান গনি (২৯), করিম (২৭), আব্দুল্লাহ আল মুনিম (২২), কামরুল হাসান রানা (২০), আরিফুল ইসলাম (২০), আজিম উদ্দিন (৩১), ফারহান বিন ফরিদ রাফি (২৩), আজিমুল হুদা (২৪), ওয়ালিদ ইবনে নাজিম (১৫) ও মো. সম্রাট (২২)। অভিযান শেষে আসামিদের বিরুদ্ধে মামলা দায়ের করেন কোতোয়ালি…"/>
  </head>
  <body>
    <article>
      <h1>মগজ ধোলাইয়ের কোচিং</h1>
      <h2>হিযবুত তাহরীরের জঙ্গি তৎপরতা, গ্রেপ্তার ১৫</h2>
      <address><time datetime="2019-11-24T11:04:00+00:00">24 Nov 2019, 11:04</time> by <a rel="author">নিজস্ব প্রতিবেদক, চট্টগ্রাম</a></address>
      <p>চট্টগ্রাম মহানগরের পাঁচটি এলাকায় ধারাবাহিক অভিযান চালিয়ে নিষিদ্ধঘোষিত সংগঠন হিযবুত তাহরীর উলাই’য়াহ বাংলাদেশের নেতাসহ ১৫ জনকে গ্রেপ্তার করেছে পুলিশ। গত শুক্রবার জুমার নামাজের পর থেকে রাত পর্যন্ত ধারাবাহিক অভিযান চলে। এ সময় দুই লাখ ৮২ হাজার টাকা, প্রচারপত্র, সংবাদ বিজ্ঞপ্তি, গঠনতন্ত্র, ট্রেনিং ম্যানুয়েল, দুটি ল্যাপটপ ও একটি মোটরসাইকেল জব্দ করা হয়।</p>
      <p>গ্রেপ্তার ব্যক্তিদের মধ্যে সংগঠনের চট্টগ্রাম মহানগর শাখার প্রধান আবুল মোহাম্মদ এরশাদুল আলম (৩৯) এবং দ্বিতীয় শীর্ষ নেতা আবদুল্লাহ আল মাহফুজ (৩০) রয়েছেন। তাঁদের মধ্যে এরশাদুল আলম চট্টগ্রাম ক্যান্টনমেন্ট ইংলিশ স্কুল অ্যান্ড কলেজের বাংলা বিভাগের শিক্ষক এবং আবদুল্লাহ আল মাহফুজ নোভারটিস ফার্মাসিউটিক্যালসের চট্টগ্রাম টেরিটরি ম্যানেজার।</p>
      <p>গ্রেপ্তার অন্যরা হলেন ইমতিয়াজ ইসমাইল (২৫), নাছির উদ্দিন চৌধুরী (২২), নাজমুল হুদা (২৭), লোকমান গনি (২৯), করিম (২৭), আব্দুল্লাহ আল মুনিম (২২), কামরুল হাসান রানা (২০), আরিফুল ইসলাম (২০), আজিম উদ্দিন (৩১), ফারহান বিন ফরিদ রাফি (২৩), আজিমুল হুদা (২৪), ওয়ালিদ ইবনে নাজিম (১৫) ও মো. সম্রাট (২২)।</p>
      <p>অভিযান শেষে আসামিদের বিরুদ্ধে মামলা দায়ের করেন কোতোয়ালি থানার পরিদর্শক (তদন্ত) কামরুজ্জামান। দুপুরে আসামিদের মহানগর হাকিম আবু ছালেম মো. নোমানের আদালতে সোপর্দ করা হয়। পুলিশের রিমান্ড আবেদনের ওপর শুনানির পর আদালত এরশাদুল আলমকে পাঁচ দিন এবং আব্দুল্লাহ আল মাহফুজসহ বাকি ১৪ জনকে তিন দিনের রিমান্ডে নিয়ে জিজ্ঞাসাবাদের অনুমতি দিয়েছেন। আদালতের আদেশের পরপরই পুলিশ এরশাদুল আলম ও মাহফুজকে জিজ্ঞাসাবাদ শুরু করেছে পুলিশের কাউন্টার টেররিজম ইউনিট। বাকি ১৩ জন কারাগারে রয়েছেন।</p>
      <p>গতকাল শনিবার দুপুরে নগর পুলিশ কমিশনারের সম্মেলন কক্ষে আয়োজিত সংবাদ সম্মেলনে পুলিশের অতিরিক্ত কমিশনার আমেনা বেগম জানান, জুমার নামাজের পর আন্দরকিল্লা শাহি জামে মসজিদের সামনে নিষিদ্ধঘোষিত জঙ্গি সংগঠন প্রচারপত্র বিলি করছে—এমন তথ্যের ভিত্তিতে অভিযান চালিয়ে শুরুতেই পুলিশ ওয়ালিদ ইবনে নাজিম ও ইমতিয়াজ ইসমাইলকে গ্রেপ্তার করে। তাঁদের দেওয়া তথ্যের ভিত্তিতে চান্দগাঁও থানা এলাকা থেকে গ্রেপ্তার করা হয় আব্দুল্লাহ আল মাহফুজকে। এরপর বাকি আসামিদের গ্রেপ্তার করা হয়। তিনি বলেন, ‘গ্রেপ্তারকৃতদের মধ্যে কয়েকজন শিক্ষার্থী আছে, যারা কোচিংয়ের নাম করে বাসা থেকে বের হয়েছিল। পরে হিযবুত তাহরীরের মিটিংয়ে মিলিত হয়েছে। কোচিংয়ের ছদ্মাবরণে এই তৎপরতা চালানো হচ্ছিল।’</p>
      <p>অভিযানে নেতৃত্ব দেওয়া নগর পুলিশের অতিরিক্ত উপকমিশনার (দক্ষিণ) শাহ. মো. আবদুর রউফ কালের কণ্ঠকে জানান, হিযুবত তাহরীর উলাই’য়াহ চট্টগ্রামকেন্দ্রিক তৎপরতা চালাচ্ছে—এমন তথ্য আগে থেকেই ছিল। গত শুক্রবার প্রচারপত্র বিলির সময় দুজনকে গ্রেপ্তারের পরপরই ধারাবাহিক অভিযান চালানো হয়। তিনি বলেন, “নিষিদ্ধঘোষিত এই সংগঠনটি খিলাফত রাষ্ট্র প্রতিষ্ঠার ‘স্বপ্ন’ দেখছে।”</p>
      <p>অভিযান টিমের সদস্য ও মামলার বাদী কামরুজ্জামান বলেন, ‘আসামিরা বিভিন্ন পেশায় নিয়োজিত থাকার ছদ্মাবরণে মূলত নিষিদ্ধঘোষিত সংগঠনের শক্তি সঞ্চয়ের কাজ চালিয়ে যাচ্ছিল। কোচিংয়ের আড়ালে কোমলমতি শিক্ষার্থীদের মগজ ধোলাই করছিল তারা।’</p>
    </article>
  </body>
</html>