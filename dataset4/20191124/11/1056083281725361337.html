<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301670/%D8%A7%D8%AE%D8%AA%D9%84%D8%A7%D9%81-%D8%B1%D9%88%D8%B3%DB%8C%D9%87-%D9%88-%D8%BA%D8%B1%D8%A8-%D8%AF%D8%B1%D8%A8%D8%A7%D8%B1%D9%87-%D9%BE%D8%B1%D9%88%D9%86%D8%AF%D9%87-%D8%B3%D9%88%D8%B1%DB%8C%D9%87-%D8%AF%D8%B1-%D8%B3%D8%A7%D8%B2%D9%85%D8%A7%D9%86-%D9%85%D9%86%D8%B9-%D8%AA%D8%B3%D9%84%DB%8C%D8%AD%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T11:24:24+00:00"/>
    <meta property="og:title" content="اختلاف روسیه و غرب درباره پرونده سوریه در سازمان منع تسلیحات شیمیایی"/>
    <meta property="og:description" content="روسیه و کشورهای غربی این هفته در نشست سالانه سازمان منع گسترش سلاح‌های شیمیایی برای تقابل جدیدی با یکدیگر آماده می‌شوند. در این نشست، محققان سازمان برای اولین بار برای تعیین عاملان اجرای حملات شیمیایی در سوریه وارد عمل می‌شوند."/>
  </head>
  <body>
    <article>
      <h1>اختلاف روسیه و غرب درباره پرونده سوریه در سازمان منع تسلیحات شیمیایی</h1>
      <address><time datetime="2019-11-24T11:24:24+00:00">24 Nov 2019, 11:24</time> by <a rel="author">سپیده حسینی</a></address>
      <p>روسیه و کشورهای غربی این هفته در نشست سالانه سازمان منع گسترش سلاح‌های شیمیایی برای تقابل جدیدی با یکدیگر آماده می‌شوند. در این نشست، محققان سازمان برای اولین بار برای تعیین عاملان اجرای حملات شیمیایی در سوریه وارد عمل می‌شوند.</p>
      <p>به گزارش ایسنا، به نقل از سایت النشرة، قرار است اوایل سال آتی اولین گزارش گروه محققان مسئول معرفی عاملان حملات شیمیایی در سوریه منتشر شود، در واقع این مساله عامل بروز تنش‌هایی میان کشورهای عضو این سازمان شده است.</p>
      <p>مسکو تهدید کرده است در این نشست سالانه و مهم که از روز دوشنبه تا جمعه ادامه دارد، در صورتی که بودجه سال ۲۰۲۰ سازمان منع گسترش سلاح‌های شیمیایی شامل مبلغی برای گروه محققان باشد، مانع از تصویب آن خواهد شد. حتی اگر آمریکا، فرانسه و انگلیس بر این باور باشند که می‌توانند حمایت لازم برای تصویب بودجه سازمان منع گسترش سلاح‌های شیمیایی با اکثریت آراء را فراهم کنند، تعلیق بودجه این سازمان احتمالا مشکلات خطرناکی را برای آن ایجاد می‌کند.</p>
      <p>با وجود اعتراضات جدی سوریه و هم‌پیمانانش، بیشتر کشورهای عضو این سازمان در ژوئن ۲۰۱۸ به پشتیبانی از مسئولان این سازمان از راه تعیین هویت عامل حملات شیمیایی و نه فقط اثبات استفاده از سلاح‌ شیمیایی، رای دادند. روسیه سازمان یاد شده را به "کشتی تایتانیک در حال غرق شدن" تشبیه کرده و این سازمان را متهم می‌کند که به شدت سیاست‌زده شده است.</p>
      <p>برخی دیپلمات‌ها بر این باورند که گزارش محققان این سازمان در فوریه یا مارس منتشر شود. با وجود این اختلاف‌نظرها، احتمال دارد که قدرت‌های بزرگ در این نشست بر سر موضوع مهمی همانند امکان افزودن گاز اعصاب نوویچوک به لیست مواد ممنوعه سازمان توافق کنند.</p>
      <p>چهارم مارس ۲۰۱۸ سرگئی اسکریپال، جاسوس روس به همراه دخترش یولیا در نزدیکی یک مرکز تجاری در سالزبری در انگلستان بیهوش پیدا شده و به بیمارستان منتقل شدند. لندن، مسکو را به دست داشتن در مسمومیت اسکریپال با استفاده از یک گاز اعصاب کشنده متهم کرد که روسیه این اتهام را رد کرد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090200639/%D8%AA%D8%A7%DA%A9%DB%8C%D8%AF-%D8%B4%D9%88%D8%B1%D8%A7%DB%8C-%D8%A7%D9%85%D9%86%DB%8C%D8%AA-%D8%A8%D8%B1-%D9%85%D9%85%D9%86%D9%88%D8%B9%DB%8C%D8%AA-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%AA%D8%B3%D9%84%DB%8C%D8%AD%D8%A7%D8%AA-%D8%B4%DB%8C%D9%85%DB%8C%D8%A7%DB%8C%DB%8C"/>
        <a href="https://www.isna.ir/news/98081509005/%D8%B3%D8%A7%D8%B2%D9%85%D8%A7%D9%86-%D9%85%D9%86%D8%B9-%D8%AA%D8%B3%D9%84%DB%8C%D8%AD%D8%A7%D8%AA-%D8%AF%D8%B1%D8%A8%D8%A7%D8%B1%D9%87-%D8%B9%D8%A7%D9%85%D9%84%D8%A7%D9%86-%D8%AD%D9%85%D9%84%D8%A7%D8%AA-%D8%B4%DB%8C%D9%85%DB%8C%D8%A7%DB%8C%DB%8C-%D8%AF%D8%B1-%D8%B3%D9%88%D8%B1%DB%8C%D9%87-%DA%AF%D8%B2%D8%A7%D8%B1%D8%B4"/>
      </related>
    </article>
  </body>
</html>