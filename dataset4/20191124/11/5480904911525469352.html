<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/iracke-bezpecnostni-sily-zabily-na-jihu-zeme-pet-protestujicich/1824626?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T11:23:00+00:00"/>
    <meta property="og:title" content="Irácké bezpečnostní síly zabily na jihu země pět protestujících"/>
    <meta property="og:description" content="Bagdád - Nejméně pět lidí v noci na dnešek zemřelo v Bagdádu a na jihu Iráku, když členové bezpečnostních sil začali střílet do účastníků protivládních protestů. Informovala o tom agentura Reuters. Desítky dalších lidí utrpěly zranění. Největší demonstrace za poslední roky země zažívá od začátku října."/>
  </head>
  <body>
    <article>
      <h1>Irácké bezpečnostní síly zabily na jihu země pět protestujících</h1>
      <address><time datetime="2019-11-24T11:23:00+00:00">24 Nov 2019, 11:23</time> by <a rel="author" href="http://www.ctk.cz/" target="_blank">ČTK</a></address>
      <p>Bagdád - Nejméně pět lidí v noci na dnešek zemřelo v Bagdádu a na jihu Iráku, když členové bezpečnostních sil začali střílet do účastníků protivládních protestů. Informovala o tom agentura Reuters. Desítky dalších lidí utrpěly zranění. Největší demonstrace za poslední roky země zažívá od začátku října.</p>
      <p>Protestující se v noci sešli na třech mostech v Bagdádu a bezpečnostní síly ve snaze dav rozehnat použily ostré náboje a slzný plyn. O život při tom přišli tři lidé a více než padesát bylo zraněno.</p>
      <p>Další dva lidé dnes zemřeli v hlavním iráckém přístavu Umm Kasr na jihu země, 70 demonstrantů je zraněných. Zdravotníci, na něž se odvolává Reuters, uvedli, že příčinou úmrtí byly střelné rány a že někteří z raněných jsou v kritickém stavu.</p>
      <p>Policii se v pátek po několikadenní blokádě podařilo otevřít vjezd do přístavu Umm Kasr, přes který se do země ve velké míře závislé na dovážených potravinách dostává obilí, rostlinný olej nebo cukr.</p>
      <p>Zdravotnický personál z nemocnice v centru Násiríje v noci na dnešek evakuoval nemluvňata a další děti poté, co se po areálu rozšířil slzný plyn. Také v tomto městě položeném na březích Eufratu pokračují i dnes protesty a některé vládní budovy hoří. V Basře zase stovky nespokojených lidí pálily pneumatiky a zablokovaly některé ulice ve městě, a vládní úředníci se tak nemohli dostat do práce.</p>
      <p>Od začátku října bylo při masových protestech, které zasáhly hlavně jih Iráku a Bagdád, zabito více než 330 lidí. Jde o největší demonstrace od pádu režimu diktátora Saddáma Husajna v roce 2003. Účastníci protestů požadují výměnu vládnoucích politiků, kteří jsou podle nich zkorumpovaní a slouží cizím mocnostem, zatímco mnoho Iráčanů žije v bídě, nemá práci, přístup ke vzdělání nebo zdravotnickým službám.</p>
    </article>
  </body>
</html>