<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/bymur-frazata-te-1618686.html"/>
    <meta property="og:site_name" content="Cross"/>
    <meta property="article:published_time" content="2019-11-24T11:45:00+00:00"/>
    <meta property="og:title" content="&quot;Ок, бумър&quot; или новото име на пропастта между поколенията"/>
    <meta property="og:description" content="/КРОСС/ Фразата &quot;Ок, бумър&quot; се разпространи като горски пожар из социалните мрежи. Онлайн дебютът ѝ е през 2018-а и оттогава насам &quot;Ок, бумър&quot; е навсякъде и е твърде вероятно детето да ви парира с нея, когато започнете изречение с &quot;По мое време...&quot;"/>
  </head>
  <body>
    <article>
      <h1>"Ок, бумър" или новото име на пропастта между поколенията</h1>
      <address>
        <time datetime="2019-11-24T11:45:00+00:00">24 Nov 2019, 11:45</time>
      </address>
      <p>/КРОСС/ Фразата "Ок, бумър" се разпространи като горски пожар из социалните мрежи. Онлайн дебютът ѝ е през 2018-а и оттогава насам "Ок, бумър" е навсякъде и е твърде вероятно детето да ви парира с нея, когато започнете изречение с "По мое време..."</p>
      <p>Фразата визира бейби бумърите - родените през 50-те и 60-те години на миналия век - и се употребява пейоративно, за да омаловажи събеседника, независимо от датата му на раждане, типизирайки го като старомоден, тесногръд, предубеден - с това значение фразата влиза в популярните онлайн речници.</p>
      <p>"Ок, бумър" прозвуча даже от трибуната на новозеландския парламент. 25-годишната депутатка от Зелената партия Клои Сварбик произнася реч по повод законопроект за нулеви въглеродни емисии и бива прекъсната от по-възрастен депутат с обвинението, че е твърде млада. Тя парира забележката с "Ок, бумър" и продължава.</p>
      <p>Според "Ню Йорк Таймс" фразата бележи поколенчески разлом, тя е демаркационната линия, разделяща различните генерации, които днес се срещат не само в семейството, но - за първи път в историята - и на работното място, където поради влошената икономическа ситуация не е изключено да съжителстват хора от т.нар. "безгласно поколение" на 40-те, същинските бумъри от 50-те и 60-те, циниците от поколението Х, милениалите, и даже поколението Z - двайсетгодишните.</p>
      <p>И понеже живеем в тънкообидни времена, в които е трудно да се изразиш, без да засегнеш някого, фразата вече се тълкува като обида и вади на повърхността понятието ейджеизъм (от англ. age - възраст - бел.ред.) - дискриминация на възрастова основа.</p>
      <p>Разбира се, възрастовите деления не са от вчера и "Ок, бумър" не е повод да сведем дневния ред на обществото до непреодолими различия и зееща паст от неразбиране - за това призовава "Вашингтон пост": "Моралната паника за младите и младежкото негодувание от същата тази паника често се появяват във време на скоростни промени - пише Холи Скот. - Иронията е, че милениалите и зетърите наследиха прекомерното фокусиране върху младите, което беше характерно и за младите от 60-те - точно бумърите, визирани във фразата."</p>
      <p>Но свеждането на разнородни проблеми до поколенческа вражда опростява нещата. Позоваването на поколенческа идентичност винаги е било зов за солидарност, но невинаги уцелва пулса на днешния ден. През 60-те разделението беше по линията овластени - лишени от власт, а не млади срещу стари. По същия начин, ако днес задълбаем в разделението между преддигитални и дигитално родени поколения, има опасност да опростим широката и бързопроменяща се картина на съвременния живот. Ок, бумър?</p>
    </article>
  </body>
</html>