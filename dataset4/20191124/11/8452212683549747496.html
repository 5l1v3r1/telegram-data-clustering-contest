<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/breaking-news-al-treilea-mort-si-mai-multe-cazuri-medicale-langa-sectia-de-vot/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T11:00:19+00:00"/>
    <meta property="og:title" content="BREAKING NEWS. Al treilea mort și mai multe cazuri medicale lângă secția de vot!"/>
    <meta property="og:description" content="Alt mort lângă secția de vot. Un bărbat de 81 de ani a murit astăzi după ce i s-a făcut rău în apropiere de secția de vot. Incidentul a avut loc în (...)"/>
  </head>
  <body>
    <article>
      <h1>BREAKING NEWS. Al treilea mort și mai multe cazuri medicale lângă secția de vot!</h1>
      <address><time datetime="2019-11-24T11:00:19+00:00">24 Nov 2019, 11:00</time> by <a rel="author">(R.C.)</a></address>
      <p><b>UPDATE</b>. O femeie de 69 de ani din județul Argeș a murit, duminică, la scurt timp după ce a votat. Femeii i s-a făcut rău în curtea unei secții de votare din localitatea Ștefănești, fiind resuscitată, dar fără succes, transmite corespondentul Mediafax.</p>
      <p>Reprezentanții Poliției Argeș au transmis că femeii i s-a făcut rău la scurt timp după ce a votat chiar în curtea liceului în care funcțioează secția de votare nr. 173 din localitatea Ștefănești.</p>
      <p>„I s-a făcut rău la plecare, nu a fost întrerupt procesul de votare”, a anunțat IPJ Argeș.</p>
      <p>Femeia avea 69 de ani. Medicii i-au făcut manevre de resuscitare, însă fără succes.</p>
      <p>În acest caz, polițiștii au deschis o anchetă.</p>
      <p>Un bărbat de 81 de ani a murit duminică după ce i s-a făcut rău în apropiere de secția de vot. Incidentul a avut loc în localitatea Apele Vii. Bărbatul era cunoscut cu probleme medicale.</p>
      <p>Dimineață, un bărbat de 80 de ani, din comuna Amărăştii de Sus, judeţul Dolj, a decedat în incinta secţiei de votare din localitate.</p>
      <p>Potrivit IPJ Dolj, bărbatul aştepta să intre în cabina de vot, în momentul în care şi-a pierdut cunoştinţa. I-au fost acordate îngrijiri medicale, dar, din nefericire, a fost declarat decesul acestuia.</p>
      <p>Procesul electoral a fost suspendat temporar.</p>
      <p>Un bărbat de 70 de ani a căzut lângă o secție de votare din Cluj, suferind o lovitură puternică la cap.</p>
      <p>Potrivit reprezentanților ISU Cluj, la secția de votare 177 din Cluj-Napoca unui bărbat de 70 de ani i s-a făcut rău și a căzut, suferind un traumatism la nivelul capului, după care a rămas inconștient.</p>
      <p>Un pompier care păzea secția i-a dat bărbatului primul ajutor, manevrele de resuscitare făcute de subofițer având efect.</p>
      <p>„S-a repornit cordul bărbatului, a fost preluat de un echipaj SMURD și transportat la UPU Cluj-Napoca. Intervenția promptă a contat foarte mult, a fost o șansă pentru bărbatul în vârstă că pompierul a început masajul cardiac extern până la la sosirea echipajului medical SMURD”, au spus reprezentanții ISU Cluj.</p>
      <p>De asemenea, au fost raportate și alte multe cazuri medicale: În Capitală, două femei au căzut în secțiile de votare și au fost transportate la Spitalul Universitar.</p>
      <p>– În județul Ilfov unui bărbat de 85 de ani i s-a făcut rău în secția de votare, fiind chemată ambulanța, însă bărbatul a refuzat transportul la spital.</p>
      <p>– La o secție din județul Bihor, unui membru al unui birou electoral care este diabetic i s-a făcut rău, fiind transportat la o unitate medicală.</p>
      <p>– În municipiul Mediaș, la ieșirea dintr-o secție de votare o femeie de 80 de ani a alunecat și a căzut. Subofițerul din cadrul ISU Sibiu, aflat în paza secției i-a acordat primul ajutor și a sunat la 112. Femeia a fost transportată la spital.</p>
    </article>
  </body>
</html>