<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/prezidentat-ne-mozhe-da-bade-prevrashtan-v-prost-registrator-na-resheniya-na-vss.html"/>
    <meta property="og:site_name" content="News.bg"/>
    <meta property="article:published_time" content="2019-11-24T11:34:47+00:00"/>
    <meta property="og:title" content="Президентът не може да бъде превръщан в прост регистратор на решения на ВСС"/>
    <meta property="og:description" content="Това коментира юристът Атанас Славов"/>
  </head>
  <body>
    <article>
      <h1>Президентът не може да бъде превръщан в прост регистратор на решения на ВСС</h1>
      <address>
        <time datetime="2019-11-24T11:34:47+00:00">24 Nov 2019, 11:34</time>
      </address>
      <p><b>Президентът</b> Румен Радев като висш конституционен орган с пряка демократична легитимност "<b>не може да бъде превръщан в прост регистратор на решения на Висшия съдебен съвет</b> (ВСС)".</p>
      <p>Това коментира пред БНР доц. Атанас Славов, който е преподавател по конституционно право в Софийския университет и експерт в Антикорупционния фонд, по повод повторния избор на Иван Гешев за главен прокурор от ВСС и очакваната позиция на Радев, след като <b><a href="https://news.bg/crime/rumen-radev-varna-izbora-na-ivan-geshev-vav-vss.html">той върна първото решение на съвета</a></b> по избора на Гешев. </p>
      <p>"Още повече, когато същият този <b>ВСС е отказал да разгледа аргументите на президента</b> за неподписването на първия указ... Срок за указа има, той не е стриктно установен, но президентът най-вероятно ще го подпише. Оттам нататък е <b>важно да следим неговите стъпки, за да се ориентираме в ситуацията</b>", посочи правистът.</p>
      <p>Доц. Славов обясни, че ако има решение на Конституционния съд (КС), то <b>нямало да се приложи към висящата процедура за Иван Гешев</b>. КС не разполага с време за реакция до януари 2020 г., когато новият главен прокурор трябва да встъпи в длъжност.</p>
      <p>Ако КС беше сезиран по-рано, можеше да се вземе решение, което да влезе в сила относно настоящата ситуация, допълни той и поясни, че по Конституция президентът не е длъжен да излага мотивите си за подписването на указа.</p>
      <p>По повод <b><a href="https://news.bg/politics/gerb-i-obedineni-patrioti-izlachvat-tsatsarov-za-shef-na-kpkonpi.html">номинирането на настоящия главен прокурор</a> </b>Сотир Цацаров за председател на Комисията за предотвратяване на корупцията и отнемане на незаконно придобитото имущество (КПКОНПИ), доц. Славов изтъкна, че нямало пречка Цацаров да стане председател на комисията.</p>
      <p>"В конкретния случай виждаме г-н <b>Цацаров като заслужил артист в оперетата "Ти си го избра" - второ действие</b>. Отново имаме сценарий, при който имаме <b><a href="https://news.bg/politics/tsatsarov-e-darzhavno-bogatstvo-spored-dps.html">сговаряне на всички политически сили</a></b>", коментира експертът.</p>
      <p>"Важното е, когато се кандидатира едно лице за такава висша публична длъжност, <b>да видим какво е свършил</b>, когато е заемал другата конституционна длъжност. Според социологическите проучвания, които съпътстваха целия мандат на г-н Цацаров, <b>общественото доверие към него беше около и под 10%</b>. Това е по-ниско от доверието към съда, от доверието към парламента, от доверието към министър-председателя", подчерта Атанас Славов.</p>
      <p>Той изтъкна като минус факта, че <b>нито едно дело за корупция по високите етажи на властта не е било завършено</b> в рамките на мандата на Сотир Цацаров.</p>
      <p>Това, което <b>притеснява доц. Славов, е тандемът Цацаров-Гешев начело на двата репресивни органа</b> в държавата, като според него големият проблем е <b>липсата на стандарт и прозрачност в дейността на прокуратурата и на КПКОНПИ</b>.</p>
      <p>Експертът не очаква да има реално състезание между Сотир Цацаров и другия <b><a href="https://news.bg/politics/volya-predlaga-simeon-naydenov-za-shef-na-kpkonpi.html">кандидат за поста в КПКОНПИ Симеон Найденов</a></b>, депутат от партия "Воля".</p>
      <p>"Това е направено <b>формално, за да се легитимира цялата процедура</b> и да не изпаднем в същите обяснения, както при избора на г-н Гешев за главен прокурор", заяви той, имайки предвид, че Иван Гешев беше единствената кандидатура за главен прокурор.</p>
      <p>В заключение доц. Атанас Славов изтъкна: "Това, че няма искрен дебат в европейските институции за състоянието на демокрацията в България, е <b>крайно притеснително</b>. И означава, че <b>българското общество трябва да мобилизира собствените си сили</b>, за да изведе страната на ново ниво на демокрация, на отчетност, на прозрачност."</p>
    </article>
  </body>
</html>