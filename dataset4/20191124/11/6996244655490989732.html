<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709729?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-24T11:19:05+00:00"/>
    <meta property="og:title" content="&quot;הקבוצות האחרונות שלי נכשלו, וגם אני נפגעתי&quot;"/>
    <meta property="og:description" content="אחרי 15 עונות בליגת העל, ניצן חנוכי מנסה להתרגל למציאות בלאומית: &quot;היו לי חששות אבל אני נהנה, זו ליגה משוגעת&quot;כדורסל ישראלי"/>
  </head>
  <body>
    <article>
      <h1>"הקבוצות האחרונות שלי נכשלו, וגם אני נפגעתי"</h1>
      <h2>אחרי 15 עונות בליגת העל, ניצן חנוכי מנסה להתרגל למציאות בלאומית: "היו לי חששות אבל אני נהנה, זו ליגה משוגעת" • הערב (19:45) הוא פוגש עם בני הרצליה את האקסית מראשל"צ: "לא צריך להוכיח להם כלום"</h2>
      <address><time datetime="2019-11-24T11:19:05+00:00">24 Nov 2019, 11:19</time> by <a rel="author" href="https://www.israelhayom.co.il/writer_articles?tid=64915" target="_blank">יעקב מאיר</a></address>
      <p>15 עונות רצופות שיחק ניצן חנוכי בליגת העל. מאז עלה לבוגרים של בני השרון והושאל מיידית להפועל גבעת שמואל בעונת 2003/4 ועד העונה שעברה בה ירד ליגה עם בני הרצליה. העונה למעשה הוא טועם לראשונה את טעמה של הליגה הלאומית.</p>
      <p>"היו לי חששות מה יהיה ואיך יהיה", הוא מספר בראיון ל"ישראל היום", "התייעצתי עם שחקנים שהיו בלאומית וכולם אמרו שהם נהנים כי זו ליגה כיפית, חזקה ותחרותית, זו ליגה משוגעת שאם אתה לא בא מוכן אתה יכול להפסיד לכל קבוצה. אני יכול להגיד שעד עכשיו אני מאוד נהנה".</p>
      <p>
        <b>מה ההבדלים המשמעותיים בין שתי הליגות?</b>
      </p>
      <p>"ההבדלים הגדולים הם בגובה וכתוצאה מזה בסדר של המשחק. הלאומית יותר נמוכה, יש יותר גארדים וגם הגבוהים הם סוג של גארדים שעברו להיות גבוהים. כל זה גורם שהמשחק בלאומית יותר פרוע מאשר הסדר והשליטה בליגת העל".</p>
      <figure>
        <img src="https://www.israelhayom.co.il/sites/default/files/u94833/ALEN1948_3.jpg"/>
        <figcaption>
          <b>חנוכי במדי ראשל"צ. "מחוייב להצלחה שלי" // צילום: אלן שיבר</b>
        </figcaption>
      </figure>
      <p>
        <b>בדיעבד יש משהו שהיית עושה אחרת כדי לא להגיע למצב שבגיל 33 אתה משחק בלאומית?</b>
      </p>
      <p>"לאורך השנים הקבוצות שלי הצליחו ואני הרווחתי מזה, ובשנתיים האחרונות הקבוצות שלי לא הצליחו וגם אני נפגעתי. לכן עכשיו אנשים יותר מסתכלים על המספרים שלי והתחילו להגיד שאני לא מספיק תורם התקפית. יכול להיות שהייתי צריך לחשוב על עצמי יותר, אבל אני כזה. כל הקריירה חשבתי על הקבוצה ואיך היא תצליח, לפני הצלחתי האישית. כל הקריירה זה דברים שעזרו לי ואולי רק בשנים האחרונות קצת פגעו בי. אני שלם עם עצמי ועם מה שאני עושה".</p>
      <p>
        <b>בשנים האחרונות הרבה שחקנים בגיל מתקדם ירדו לליגה השנייה. איך אתה מסביר את זה?</b>
      </p>
      <p>"השנה ספציפית הביטול של החוק הרוסי גרם להרבה קבוצות להרגיש שהן יכולות ללכת עם פחות ישראלים מנוסים ודומיננטיים ובמקום זאת ללכת על ישראלים צעירים וזולים, וזה גרם לירידה של שחקנים ללאומית". </p>
      <p>
        <b>בפרספקטיבה של מישהו שנמצא בכדורסל הישראלי למעלה מ-15 שנים, תשווה בין המצב הנוכחי של הכדורסל הישראלי ושל הכדורסלן הישראלי לעומת המצב בעשור הקודם?</b>
      </p>
      <p>"בעזרת החוק הרוסי הרבה ישראלים קיבלו במה והזדמנויות שלא בטוח שהיו מקבלים בלי החוק הרוסי. גם הפיינל פור עשה פה את הליגה יותר תחרותית ויצר עניין רב בליגה. יהיה מעניין לראות האם בלי הפיינל פור הגמר יהיה צפוי והאם בלי החוק הרוסי הישראלים ימשיכו לקבל דקות ויהיו דומיננטיים בקבוצות שלהם".</p>
      <figure>
        <img src="https://www.israelhayom.co.il/sites/default/files/u94833/ALEN5800_2.jpg"/>
        <figcaption>
          <b>חנוכי במדי אילת. "לא יושב לי בראש לפרוש" // צילום: אלן שיבר</b>
        </figcaption>
      </figure>
      <p>
        <b>"התחלתי קורס מאמנים"</b>
      </p>
      <p>קבוצתו הקודמת של חנוכי הייתה מכבי ראשון לציון בשורותיה שיחק שבע עונות עם הפסקה של עונה אחת בהפועל אילת ואף זכה עמה באליפות. הערב (19:45) הוא פוגש את האקסית וינסה להדיח אותה מגביע המדינה ולהפוך את הרצליה לקבוצה הראשונה מזה עשור שמגיעה מהלאומית למעמד היוקרתי של חצי הגמר.</p>
      <p>"תמיד קבוצות מליגה שנייה שבאות מול קבוצה מליגת העל מגיעות עם אקסטרה מוטיבציה", הוא מספר על התחושות בהרצליה לקראת המשחק, "אנחנו ספורטאים תחרותיים ואנחנו רוצים לנצח. זה כמובן חשוב גם למועדון ולקהל שלנו להרוויח עוד משחק בית מול קבוצה מליגת העל. עשינו הפתעה אחת מול מכבי חיפה וננסה לשחזר את זה פעם נוספת".</p>
      <p>
        <b>באופן אישי יש לך רצון לסגור חשבון קטן ולעלות לחצי הגמר על חשבונם?</b>
      </p>
      <p>"מאז שהם שחררו אותי נפגשתי איתם כבר שלוש פעמים. אם יש מועדון שאני לא צריך להוכיח את היכולות שלי ומה אני יכול לתת, זה ראשל"צ, כי הם מכירים יותר טוב מכולם. כמובן שיש פיקנטריה, אבל אני לא רוצה להוכיח לאף אחד, אלא יותר מחויב להצלחה שלנו".</p>
      <p>
        <b>אתה כבר בן 33, כבר יצא לך לחשוב על היום שאחרי?</b>
      </p>
      <p>"זה כמובן נמצא בראש איפשהו, התחלתי קורס מאמנים כדי שאני יוכל להמשיך בענף. לא יושב לי בראש לפרוש, אבל אני כבר מבין שאני יותר קרוב לסוף מאשר להתחלה".</p>
    </article>
  </body>
</html>