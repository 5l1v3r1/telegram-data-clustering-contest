<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/ajandekkonyveket-es-onkenteseket-is-var-a-mikulasgyar-1888179/"/>
    <meta property="og:site_name" content="Világgazdaság"/>
    <meta property="article:published_time" content="2019-11-24T11:40:00+00:00"/>
    <meta property="og:title" content="Ajándékkönyveket és önkénteseket is vár a Mikulásgyár"/>
    <meta property="og:description" content="A másfél évtizede indult karitatív akció szervezői kérnek minden cégvezetőt, hogy vállaljon önkéntes munkát a Mikulás gyárában."/>
  </head>
  <body>
    <article>
      <h1>Ajándékkönyveket és önkénteseket is vár a Mikulásgyár</h1>
      <address><time datetime="2019-11-24T11:40:00+00:00">24 Nov 2019, 11:40</time> by <a rel="author">MTI</a></address>
      <p>A Mikulásgyár a tartós élelmiszer- és ruhafelajánlások mellett ajándékkönyveket és önkénteseket is vár – tudatta Zsolnai Endre, az akció főszervezője.</p>
      <p>A Mikulásgyár idén is a Millenáris Parkban lesz, november 29-től december 21-ig gyűjtik a rászorulóknak szánt tartós élelmiszereket, tisztító- és tisztálkodási szereket, ruhákat, játékokat. Emellett egy hónap alatt legalább 50 ezer könyvet szeretnének összegyűjteni, és eljuttatni olyan családokhoz, amelyek lakóhelyén nincs egyetlen könyvesbolt sem.</p>
      <figure>
        <img src="https://www.vg.hu/wp-content/uploads/2018/11/Download-17.jpg"/>
        <figcaption>Fotó: MTI/Balogh Zoltán</figcaption>
      </figure>
      <p>Az olvasás fontosságára szeretnék felhívni a figyelmet azzal is, hogy minikönyvtárat állítanak fel a Mikulásgyár területén és rekordkísérletet hirdetnek meg: legalább tízezer lelkes szülőt és gyereket várnak, hogy felolvassanak egymásnak egy-egy mesét.</p>
      <p>A másfél évtizede indult karitatív akció szervezői kérnek minden cégvezetőt, hogy vállaljon önkéntes munkát a Mikulás gyárában és hozzon ajándékkönyveket. A Mikulásgyárat már több vállalat, intézmény dolgozói is támogatják.</p>
    </article>
  </body>
</html>