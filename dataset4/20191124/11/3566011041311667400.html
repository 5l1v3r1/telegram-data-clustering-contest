<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549623.html/--%D8%A7%D8%A8%D9%87%D8%A7%D9%85-%D8%AF%D8%B1-%D9%88%D8%A7%D8%B1%DB%8C%D8%B2-%DB%8C%D8%A7%D8%B1%D8%A7%D9%86%D9%87-%D9%85%D8%B9%DB%8C%D8%B4%D8%AA%DB%8C--%DB%8C%D8%A7%D8%B1%D8%A7%D9%86%D9%87-%D8%A8%D8%B1%D8%AE%DB%8C-%D8%A7%D8%B9%D8%B6%D8%A7%DB%8C-%D8%AE%D8%A7%D9%86%D9%88%D8%A7%D8%B1%D9%87%D8%A7%DB%8C-%D8%B2%DB%8C%D8%B1---%D9%86%D9%81%D8%B1-%D9%88%D8%A7%D8%B1%DB%8C%D8%B2-%D9%86%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T11:03:00+00:00"/>
    <meta property="og:title" content="۳ ابهام در واریز یارانه معیشتی/ یارانه برخی اعضای خانوارهای زیر ۵ نفر واریز نشد"/>
    <meta property="og:description" content="عدم واریز یارانه برخی نیازمندان و کارگران، اختلال در سامانه #۶۳۶۹* و عدم پرداخت یارانه برخی اعضای خانوارهای زیر ۵ نفره ابهامات واریز یارانه معیشتی طرح سهمیه بندی بنزین است."/>
  </head>
  <body>
    <article>
      <h1>۳ ابهام در واریز یارانه معیشتی/ یارانه برخی اعضای خانوارهای زیر ۵ نفر واریز نشد</h1>
      <address>
        <time datetime="2019-11-24T11:03:00+00:00">24 Nov 2019, 11:03</time>
      </address>
      <p>عدم واریز یارانه برخی نیازمندان و کارگران، اختلال در سامانه #۶۳۶۹* و عدم پرداخت یارانه برخی اعضای خانوارهای زیر ۵ نفره ابهامات واریز یارانه معیشتی طرح سهمیه بندی بنزین است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ با اجرای طرح مدیریت سوخت و افزایش قیمت بنزین، دولت طرح حمایت معیشتی از خانواده‌ها را در دهک‌های پایین در دستور کار خود قرار داد و بر این اساس قرار شد که کمک‌های نقدی را برای این خانواده‌ها در نظر بگیرد، بر همین اساس قرار شد طی سه مرحله برای 60 میلیون ایرانی یارانه کمک معیشتی واریز شود که بنا بر اعلام سازمان برنامه و بودجه در هر مرحله برای 20 میلیون نفر واریز شد.</p>
      <p>طبق اعلام سازمان برنامه و بودجه، نخستین مرحله از کمک معیشتی 28 آبان به حساب 20 میلیون نفر واریز شد، دومین مرحله نیز 30 آبان به حساب 20 میلیون نفر دیگر واریز شد و مرحله سوم  کمک معیشتی هم شب گذشته به حساب 20 میلیون نفر دیگر واریز شد.   طبق گفته مسئولان دولت، روستاییان و عشایر، مستمری‌بگیران، ‌مددجویان کمیته امداد،‌ کارگران، معلمان، مددجویان بهزیستی، کارمندان، زنان سرپرست خانوار، اقشار کم‌درآمد و بازنشستگان مشمول طرح دولت می‌شوند که 18 میلیون خانوار را در بر می‌گیرد.   بنابر اعلام دولت، میزان یارانه معیشتی برای خانوارهای یک‌نفره 55 هزار تومان، برای خانوارهای دونفره 103 هزار تومان، خانوارهای سه‌نفره 138 هزار تومان،‌ خانوارهای چهارنفره 172 هزار تومان و خانوارهای پنج‌نفره و بیشتر 205 هزار تومان  بود. خانوارهایی که مشمول یارانه نقدی هستند نیاز نیست اقدامی در جهت ارائه شماره حساب بانکی انجام دهند و همان حساب مربوط به یارانه نقدی مبنای واریز قرار می‌گیرد.   اما نکته مهم و قابل توجه این است که با پایان واریزها، مشخص شد بخش زیادی از کارگران و اقشار کم درآمد مشمول این طرح نشدند و کمک نقدی در طرح حمایت معیشتی از خانواده ها را  دریافت نکرده اند. تماس های بی شمار درباره علت پرداخت نشدن بسته حمایتی این احتمال را پیش می آورد که در طرح دولت باز هم کارگران اعم از رانندگان تاکسی، حداقل بگیران وزارت کار، کارگران ساختمانی  و اقشار کم درآمد و بازنشستگان در طرح دولت جامانده باشند.    گزارش های میدانی حاکی از آن است که بسته حمایتی و معیشتی دولت برای همه افرادی هم که واریز شده است به درستی و دقیق نبوده است، به طور مثال در گزارش های میدانی عده ای از افرادی که یارانه دریافت می کنند بیان کردند، میزان یارانه معیشتی برای یک خانواده 4نفره به میزان 3نفر و برای یک خانواده 3نفره به میزان 2نفر واریز شده است.   کارگران و اقشار کم درآمد که در تأمین مایحتاج زندگی خود با مشکل مواجه هستند و همواره عقب ماندگی مزدی بین حقوق و درآمدشان هست، بار دیگر فشار مضاعفی را در تأمین هزینه های خود خواهند داشت.    حسین میرزایی، سخنگوی ستاد شناسایی مشمولان طرح حمایت معیشتی با اشاره به اینکه پس از اتمام واریز یارانه ها، سامانه #6369* طی اطلاعیه‌ای رسمی آغازبه‌کار خواهد کرد، اظهار کرد: افرادی که فکر می‌کنند مشمول این طرح هستند اما وجهی برای آنها واریز نشده، می‌توانند پس از ثبت کد ملی از طریق #6369* در سامانه اینترنتی که آدرس آن اعلام خواهد شد درخواست خود را در قالب 200 کلمه ثبت کنند.   وی ادامه داد: برای افرادی که درخواست می‌دهند آزمون وسع انجام خواهد شد و چنانچه شرایط لازم برای دریافت طرح حمایت معیشتی را داشته باشند به آنها اعلام می‌شود. حق افراد درخواست‌دهنده از زمان آغاز طرح محفوظ و وجه طرح کمک معیشتی این افراد از آغاز طرح واریز می‌شود.   حال در حالی صرفاً حدود یک ساعت از آغاز ثبت‌نام جاماندگان در سامانه اعلامی دولت برای دریافت یارانه حمایت معیشتی‌ می‌گذرد، این سامانه دچار اختلال شده و مقاضیان با شماره‌گیری کد دستوری #6369* با پیام "اشکال در اتصال یا کد MMI نامعتبر" مواجه می‌شوند.   منبع: تسنیم   انتهای پیام/</p>
    </article>
  </body>
</html>