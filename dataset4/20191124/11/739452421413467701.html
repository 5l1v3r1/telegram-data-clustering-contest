<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/24/radicova-slovensku-hrozi-orbanovska-demokracia-otvara-sa-priestor-pre-lsns-alebo-vlast-fico-nema-opoziciu/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-24T11:50:24+00:00"/>
    <meta property="og:title" content="Radičová: Slovensku hrozí „orbánovská demokracia,“ otvára sa priestor pre ĽSNS alebo Vlasť – Fico nemá opozíciu!"/>
    <meta property="og:description" content="Bývalá premiérka Iveta Radičová rozhovor pre aktuality.sk poskytla až po dlhšom prehováraní. Radičová vraj nechce „vstupovať do arény plnej Harabinov, Kotlebov, Ficov, Glváčov.“ Expremiérka si však neodpustila podotknúť, že žijeme v „ukradnutom, sprivatizovanom“ štáte. Tento fakt vraj pomáha antisystémovým stranám dostať sa k moci demokratickými prostriedkami. Podľa Radičovej to ale..."/>
  </head>
  <body>
    <article>
      <h1>Radičová: Slovensku hrozí „orbánovská demokracia,“ otvára sa priestor pre ĽSNS alebo Vlasť – Fico nemá opozíciu!</h1>
      <address><time datetime="2019-11-24T11:50:24+00:00">24 Nov 2019, 11:50</time> by <a rel="author">Magda Danková</a></address>
      <p>
        <b>Bývalá premiérka Iveta Radičová rozhovor pre aktuality.sk <a href="https://www.aktuality.sk/clanok/742665/iveta-radicova-parlamentne-volby-mozu-u-nas-zaviest-orbanovsku-demokraciu-rozhovor/?fbclid=IwAR2n2RnVyVjZAqS3geUxrHGBKL1WrNHzvXd_92n-YXMmFEa5WexkzFjgfmM">poskytla</a> až po dlhšom prehováraní. Radičová vraj nechce „vstupovať do arény plnej Harabinov, Kotlebov, Ficov, Glváčov.“ Expremiérka si však neodpustila podotknúť, že žijeme v „ukradnutom, sprivatizovanom“ štáte. Tento fakt vraj pomáha antisystémovým stranám dostať sa k moci demokratickými prostriedkami.</b>
      </p>
      <p>Podľa Radičovej to ale nie je chyby demokracie resp. jej systému ako takého. Expremiérka za tým vidí chyby konkrétnych ľudí. „Žijeme zásadnú zmenu a neviem, či dostatočne reflektujeme akú zásadnú. To nie je len zmena z dôvodu úplne inej geopolitiky a rozloženia siločiar vo svete. Je to zmena, ktorú prináša primárne vplyv globalizácie spolu s digitalizáciou spoločnosti.“ Tvrdí Radičová.</p>
      <related>
        <a href="https://www.hlavnydennik.sk/2019/11/19/sulik-radicova-o-stretnutiach-s-kocnerom-vedela-ja-som-ich-rozostval-tvrdi-podnikatel/"/>
      </related>
      <p>Napriek globalizácii však postavenie vládnucej strany Smer nie je nijako zvlášť ohrozené. Podľa expremiérky za to môže Robert Fico vďačiť viacerým dôvodom;</p>
      <p>
        <i>„Prvý faktor, Smer-SD, najmä osobou pána Roberta Fica, oslovuje opakovane svojich voličov. On neoslovuje tých ostatých, on je presne zameraný na záujmy a potreby svojej voličskej základne. Robí to dlhodobo a robí to úplne cielene. Kombinuje dve veci.</i>
      </p>
      <p><i>Prvú, dôchodcovia teraz zažijú pomerne významné zvýšenie dôchodkov, rodiny s deťmi príspevok 100 eur, ale oni ich reálne zažijú. A robí druhú vec, rozmazáva vinu. Presúva vinu na iných. Dobrý príklad je ostatná téma okolo podpredsedu parlamentu pána Glváča.“</i> Dodáva.</p>
      <related>
        <a href="https://www.hlavnydennik.sk/2019/10/25/ex-minister-miskov-kocner-sluzil-sulikovi-ako-hlavny-kadrovak-sulik-odpoveda/"/>
      </related>
      <p>Konkrétneho lídra opozície voči Ficovej vláde si však Radičová netrúfa pomenovať. Priznáva akurát, že existujú politici, ktorí sa dokážu dobre „chytiť“ spoločenských tém, ktoré v súčastnosti udávajú bubliny na sociálnych sieťach;</p>
      <p><i>„Určite sa Matovič spája s témou odhaľovania korupčných škandálov. Určite sa pani Blahová spájala so sociálnymi témami. Ale nie väčšinovo. Pre vybranú časť populácie, ktorá tie témy sleduje alebo ju ešte zaujímajú.“ </i>Hovorí Radičová.</p>
      <p>Na otázku spoločnej vlády Kotlebu s Harabinom, ktorým prieskumy za určitých okolností pripúšťajú víťazstvo vo voľbách, expremiérka odpovedá tak trochu vyhýbavo:</p>
      <related>
        <a href="https://www.hlavnydennik.sk/2019/11/21/harabin-smer-sns-ako-zmena-slavena-vorobelova/"/>
      </related>
      <p>
        <i>„Keď sa vám podarí urobiť tvrdenie založené na vete: “Kočner rovná sa zlyhanie demokracie rovná sa zlyhanie prodemokratických politických strán”, potom otvárate priestor politickým subjektom, ktoré sa hlásia k autoritatívnejšiemu typu režimu, sľubujú urobenie poriadku, nápravu zlyhania liberálnej demokracie.</i>
      </p>
      <p>
        <i>Napokon, niektorý z politikov, nemusím ani menovať, urobil rovná sa medzi fašizmom a liberalizmom.</i>
      </p>
      <p><i>Ak prijmete toto tvrdenie, tak potom otvárate priestor pre voličskú základňu strán ako je Ľudová strana Naše Slovensko alebo strana Vlasť, ktoré využívajú všetky prostriedky a nástroje demokracie, ktoré tu sú, slobodné voľby, slobodu prejavu, ale zároveň sú tvrdými kritikmi demokracie ako systému a režimu.“</i> Uzatvára Iveta Radičová s tým, že sa určite nechystá vrátiť do politiky.</p>
      <related>
        <a href="https://www.hlavnydennik.sk/2019/11/14/spojenectvo-kotlebu-s-harabinom-sa-nekona-kotleba-je-po-dnesku-nepisanym-lidrom-narodnych-sil/"/>
      </related>
    </article>
  </body>
</html>