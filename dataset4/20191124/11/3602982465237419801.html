<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/bommel-kiest-dumfries-als-nieuwe-aanvoerder-psv/"/>
    <meta property="og:site_name" content="Sportnieuws"/>
    <meta property="article:published_time" content="2019-11-24T11:17:56+00:00"/>
    <meta property="og:title" content="Van Bommel kiest Dumfries als nieuwe aanvoerder van PSV"/>
    <meta property="og:description" content="PSV betreedt zondag in het thuisduel met sc Heerenven met een nieuwe aanvoerder het veld: Denzel Dumfries. Het Eindhovens Dagblad weet te melden dat de rechtsback de band overneemt van Pablo Rosario. Mark van Bommel bombardeerde de middenvelder aan het begin van het seizoen tot captain, met Ibrahim Afellay op de tribune als échte aanvoerder.…"/>
  </head>
  <body>
    <article>
      <h1>Van Bommel kiest Dumfries als nieuwe aanvoerder van PSV</h1>
      <address>
        <time datetime="2019-11-24T11:17:56+00:00">24 Nov 2019, 11:17</time>
      </address>
      <p>
        <b>PSV betreedt zondag in het thuisduel met sc Heerenven met een nieuwe aanvoerder het veld: Denzel Dumfries. Het <a href="https://www.ed.nl/psv/denzel-dumfries-is-de-nieuwe-aanvoerder-van-psv~a5c7b638/"><i>Eindhovens Dagblad</i></a> weet te melden dat de rechtsback de band overneemt van Pablo Rosario.</b>
      </p>
      <p>Mark van Bommel bombardeerde de middenvelder aan het begin van het seizoen tot captain, met Ibrahim Afellay op de tribune als échte aanvoerder. Maar nu is het dus Dumfries die 'de leiding' krijgt.<br/><br/><b>Leider</b><br/>Het is op het eerste gezicht een beetje vreemd, maar de zet van Van Bommel komt niet uit de lucht vallen. Dumfries ontpopte zich de afgelopen weken meer en meer als de leider van PSV. In woord en gebaar, hoewel ook hij in wedstrijden soms zijn foutjes maakte. Dumfries schoot na het gelijkspel van PSV bij Sparta al uit zijn slof en was verbolgen over de manier waarop PSV in Rotterdam op het veld stond.<br/><br/><b>Schokeffect</b><br/>Het aanwijzen van Dumfries als de nieuwe PSV-kapitein kan opnieuw voor een ‘schokeffect’ zorgen. Twee weken geleden passeerde Van Bommel al Jeroen Zoet als eerste goalie van PSV en besloot hij dat Lars Unnerstall onder de lat komt te staan.</p>
    </article>
  </body>
</html>