<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/StEMH/udajny-cinsky-spion-utekl-do-australie-privezl-tajne-plany-ciny-na-operace-v-zahranici"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T11:14:00+00:00"/>
    <meta property="og:title" content="Údajný čínský špion utekl do Austrálie, přivezl tajné plány Číny na operace v zahraničí"/>
    <meta property="og:description" content="Agent čínské zpravodajské služby se rozhodl v květnu i s rodinou utéct do Austrálie, aby poskytl řadu tajných dokumentů australským tajným službám. Ty mají obsahovat informace o plánech Číny na rozvracení demokracie v Hongkongu a na Tchaj-wanu i operacích v Austrálii, píše německý rozhlas Deutsche Welle. Podle čínské policie jde o podvodníka, který utíká před zákonem."/>
  </head>
  <body>
    <article>
      <h6 class="kicker">ZPRAVODAJSKÉ SLUŽBY</h6>
      <h1>Údajný čínský špion utekl do Austrálie, přivezl tajné plány Číny na operace v zahraničí</h1>
      <address><time datetime="2019-11-24T11:14:00+00:00">24 Nov 2019, 11:14</time> by <a rel="author">zd</a></address>
      <p>
        <b>Agent čínské zpravodajské služby se rozhodl v květnu i s rodinou utéct do Austrálie, aby poskytl řadu tajných dokumentů australským tajným službám. Ty mají obsahovat informace o plánech Číny na rozvracení demokracie v Hongkongu a na Tchaj-wanu i operacích v Austrálii, píše německý rozhlas <a href="https://www.dw.com/en/chinese-spy-defects-spills-top-state-secrets-to-australia/a-51379381">Deutsche Welle</a>. Podle čínské policie jde o podvodníka, který utíká před zákonem.</b>
      </p>
      <p>Dokumenty, které muž předal australským tajným službám, mají podle jeho slov obsahovat informace o snahách Pekingu podrývat protičínské protesty v Hongkongu i čínské zásahy do politického systému na Tchaj-wanu. Měl také odhalit identity několika pracovníků čínských tajných služeb v Hongkongu i operace, které Čína provádí právě v Austrálii.</p>
      <related>
        <a href="https://echo24.cz/a/SMN7C/beze-me-by-byl-hongkong-znicen-za-14-minut-trump-se-chlubi-ze-zabranil-zasahu-ciny"/>
      </related>
      <p>Podle šanghajské policie, která vydala k situaci prohlášení, je muž už jednou odsouzený podvodník, píše hongkongský list <a href="https://www.scmp.com/news/china/diplomacy/article/3039101/self-proclaimed-chinese-spy-william-wang-who-defected">South China Morning Post</a>. Policie ho popsala jako šestadvacetiletého nezaměstnaného dělníka z prefektury Nan-pching, který dostal kvůli podvodům v roce 2016 podmínku na rok a šest měsíců. Podle dokumentů k případu, na něž se list odkazuje, si měl muž vymýšlet a zatajovat pravdu a podvodem tak připravit muže o 17 tisíc dolarů (skoro 400 tisíc Kč), když tvrdil, že jeho dvě děti dostane na lepší školu. Další vyšetřování policie podle svých slov otevřela v roce 2019.</p>
      <p>Muž se svou rodinou požádal v Austrálii o azyl, v současnosti je se ženou a synem ve městě Sydney na turistické vízum. Pokud by se vrátil, bojí se podle svých slov, že ho čínské úřady zadrží a možná i popraví. „Osobně jsem se účastnil a spolupracoval na řadě špionážních aktivit,“ řekl v rozhovoru pro list Sydney Morning Herald.</p>
      <p>Informace, které obviňují Čínu z infiltrace a narušování demokratických systémů v Austrálii, Hongkongu a na Tchaj-wanu vyvolaly rozruch. Například podle ministra financí Joshe Frydenberga jde o „velmi znepokojující“ zprávu. Podle premiéra Scotta Morrisona však obavy minimálně v Austrálii nejsou na místě, protože podle něj australské tajné služby všem takovým hrozbám předešly.</p>
      <related>
        <a href="https://echo24.cz/a/SwdCh/byvaly-agent-cia-prodaval-tajne-informace-cine-v-usa-ho-odsoudili-na-19-let"/>
      </related>
    </article>
  </body>
</html>