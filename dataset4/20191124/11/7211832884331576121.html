<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607288"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T11:21:00+00:00"/>
    <meta property="og:title" content="“วีระ” หอบข้อมูล ส.ส.ปารีณารุกป่าทำฟาร์มไก่มาให้ตำรวจจอมบึงเพิ่มเติม"/>
    <meta property="og:description" content="ราชบุรี- &amp;ldquo;วีระ สมความคิด&amp;rdquo;ไม่หยุดหอบเอกสารปึกใหญ่ มอบให้พนักงานสอบสวนสภ.จอมบึงเอาผิดส.ส.ปารีณารุกพื้นี่ป่าเพิ่มเติม"/>
  </head>
  <body>
    <article>
      <h1>“วีระ” หอบข้อมูล ส.ส.ปารีณารุกป่าทำฟาร์มไก่มาให้ตำรวจจอมบึงเพิ่มเติม</h1>
      <address><time datetime="2019-11-24T11:21:00+00:00">24 Nov 2019, 11:21</time> by <a rel="author">PostToday</a></address>
      <p>ราชบุรี- “วีระ สมความคิด”ไม่หยุดหอบเอกสารปึกใหญ่ มอบให้พนักงานสอบสวนสภ.จอมบึงเอาผิดส.ส.ปารีณารุกพื้นี่ป่าเพิ่มเติม</p>
      <p>เมื่อวันที่ 24 พ.ย. นายวีระ สมความคิด เลขาธิการเลขาธิการเครือข่ายประชาชนต้านคอร์รัปชั่น (คปต.) ได้เดินทางนำเอกสารหลักฐานเกี่ยวกับที่ดินของน.ส.ปารีณา ไกรคุปต์ ส.ส.ราชบุรี เขต 3 พรรคพลังประชารัฐ มอบให้กับ ร.ต.อ. กัมปนาท เจริญศรี รอง สว. (สอบสวน) สภ.จอมบึง จ.ราชบุรี หลังจากได้ทราบข้อมูลเชิงลึกเกี่ยวกับการครอบครองที่ดินในพื้นที่หมู่ 6 ต.รางบัว  อ.จอมบึง จ.ราชบุรี รวมกว่า 1,700 ไร่</p>
      <p>นายวีระ ให้สัมภาษณ์ขณะยื่นเอกสารหลักฐานแก่พนักงานสอบสวนว่า จากข้อมูลทราบว่าฟาร์มของน.ส.ปารีณา มีการไปขออนุญาตประกอบกิจการทำฟาร์มเลี้ยงไก่ มาตั้งแต่ปี พ.ศ. 2547 แล้วจะต้องต่ออายุทุก ๆ 3 ปี ส่วนนายทวี ไกรคุปต์ อดีตส.ส.ราชบุรี พ่อของน.ส.ปารีณาไปให้ข้อมูลกับทางรัฐสภาว่า ครอบครัวของนายทวีได้ครอบครองที่ดินแปลงนี้ตั้งแต่ปี 2489  และข้อมูลที่มีการนำมาเปิดเมื่อวันที่ 23 พ.ย.ได้นำข้อมูลจากปี 2553 -2556 ซึ่งจะเป็นหลักฐานแสดงให้เห็นชัดเลยว่ามีการเข้าไปบุกรุกครอบครองเพื่อทำกิจการ ทำประโยชน์ในที่ป่าสงวนแห่งชาติ ในเอกสารที่นำมาวันนี้มีรายละเอียดหมด มีทั้งหลักฐานต่างๆในการครอบครองประกอบการทำธุรกิจมาตั้งแต่ปี พ.ศ. 2547</p>
      <p>นอกจากนี้ ยังมีเอกสารหลักฐานของ ป.ป.ช. เป็นเอกสารเกี่ยวกับการแจ้งบัญชีทรัพย์สินต่อ ป.ป.ช.ตั้งแต่ลำดับที่ 19 เป็นต้นไป หมู่ 6 ต.รางบัวทั้งหมดเลย เป็นที่ดินจำนวน 1,700 ไร่ ที่มีมูลค่าเป็นเงิน 200,000 บาท ซึ่งไม่น่าเป็นไปได้ระหว่างราคาที่ดินกับมูลค่าจำนวนเงิน ซึ่งเมื่อพนักงานสอบสวนได้สอบสวนเสร็จแล้วจะต้องรวบรวมเอกสาร ยื่นต่อ ป.ป.ง. เป็นไปตามกฎหมาย ตามระเบียบสำนักนายก เพราะเข้ามูลฐานความผิดที่ 15 ของกฎหมายฟอกเงิน เกี่ยวกับการบุกรุกครอบครองที่ดินซึ่งคงต้องเป็นเรื่องของพนักงานสอบสวนที่จะเป็นผู้ดำเนินการสืบสวน ต้องไปตรวจสอบร่วมกันระหว่างพนักงานสอบสวน กับ ป.ป.ง. ต้องประสานงานกัน อาจจะต้องนำไปสู่การยึดทรัพย์ต่อไป</p>
      <p>ทั้งนี้ หลังจากที่ให้ข้อมูลกับพนักงานสอบสวน สภ.จอมบึงแล้ว ก็จะเดินทางเข้าพื้นที่หมู่ 6 ร่วมกับหน่วยงานที่เกี่ยวข้องเตรียมดำเนินการสำรวจที่ดินที่ฟาร์มไก่ในพื้นที่ดังกล่าวด้วย</p>
    </article>
  </body>
</html>