<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/paizei-sto-ampou-ntampi-kai-o-stefanos/"/>
    <meta property="og:site_name" content="Tennis24"/>
    <meta property="article:published_time" content="2019-11-24T11:34:34+00:00"/>
    <meta property="og:title" content="Και ο Στέφανος στο Άμπου Ντάμπι"/>
    <meta property="og:description" content="Την πρώτη του συμμετοχή στο τουρνουά επίδειξης του Άμπου Ντάμπι, Mubadala World Tennis Championships, θα κάνει πριν την επίσημη έναρξη της νέας σεζόν, ο Στέφανος Τσιτσιπάς…   Ο Έλληνας πρωταθλητής θα αγωνιστεί για πρώτη φορά στην καριέρα του στο πολύ δυνατό τουρνουά επίδειξης που διεξάγεται κάθε χρόνο στα Ηνωμένα Αραβικά Εμιράτα, πλάι σε θρύλους του […]"/>
  </head>
  <body>
    <article>
      <h1>Και ο Στέφανος στο Άμπου Ντάμπι</h1>
      <address>
        <time datetime="2019-11-24T11:34:34+00:00">24 Nov 2019, 11:34</time>
      </address>
      <h3>Την πρώτη του συμμετοχή στο τουρνουά επίδειξης του Άμπου Ντάμπι, Mubadala World Tennis Championships, θα κάνει πριν την επίσημη έναρξη της νέας σεζόν, ο Στέφανος Τσιτσιπάς…</h3>
      <p>Ο Έλληνας πρωταθλητής θα αγωνιστεί για πρώτη φορά στην καριέρα του στο πολύ δυνατό τουρνουά επίδειξης που διεξάγεται κάθε χρόνο στα Ηνωμένα Αραβικά Εμιράτα, πλάι σε θρύλους του τένις.</p>
      <p>Ράφαελ Ναδάλ και Νόβακ Τζόκοβιτς έχουν ανακοινώσει ήδη πως θα ριχτούν στη μάχη του Mubadala φέτος (19-21 Δεκεμβρίου), ενώ και το πρόσωπο-αποκάλυψη του 2019, ο Ντανίλ Μεντβέντεφ, θα δώσει το παρών.</p>
      <p>Μένουν πλέον να ανακοινωθούν ακόμη οι δυο τενίστες που θα συμπληρώσουν το παζλ της διοργάνωσης, με τον Ντομινίκ Τιμ να είναι το μεγάλο φαβορί για τη μια εκ των δυο θέσεων.</p>
      <p>Ο Τζόκοβιτς έχει κατακτήσει τέσσερις φορές το τρόπαιο στο Άμπου Ντάμπι, με τον Ναδάλ να έχει στεφθεί πρωταθλητής, ισάριθμες.</p>
      <p>Ο νικητής του τουρνουά θα κάνει δικό του ένα τσεκ αξίας 250.000$, ποσό διόλου ευκαταφρόνητο, αν αναλογιστεί κανείς πως για να πανηγυρίσει κανείς τον τίτλο στο τουρνουά, θα χρειαστεί να κερδίσει μάξιμουμ, τρεις αγώνες.</p>
      <p>Στην τελετή έναρξης του φετινού Mubadala, θα αγωνιστούν η Μαρία Σαράποβα με την Αμάντα Ανισίμοβα.</p>
      <p>
        <b>Δημήτρης Χαλιάπας</b>
      </p>
    </article>
  </body>
</html>