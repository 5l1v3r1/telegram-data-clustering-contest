<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/news/policy/derzhdep-opryliudnyv-dokumenty-z-kampaniyi-proty-posla-ssha-v-ukrayini/"/>
    <meta property="og:site_name" content="Волинські новини"/>
    <meta property="article:published_time" content="2019-11-24T11:57:00+00:00"/>
    <meta property="og:title" content="Держдеп оприлюднив документи з кампанії проти посла США в Україні"/>
    <meta property="og:description" content="Державний департамент США опублікував близько 100 сторінок документів, які стосуються відносин Білого дому з Україною"/>
  </head>
  <body>
    <article>
      <h1>Держдеп оприлюднив документи з кампанії проти посла США в Україні</h1>
      <address>
        <time datetime="2019-11-24T11:57:00+00:00">24 Nov 2019, 11:57</time>
      </address>
      <p>Державний департамент США опублікував близько 100 сторінок документів, які стосуються відносин Білого дому з Україною.<br/><br/>Документи були оприлюднені за судовим позовом American Oversight, передає <a href="https://www.unian.ua/politics/10766342-derzhdep-na-vimogu-sudu-oprilyudniv-100-storinok-dokumentiv-pro-vidnosini-z-ukrajinoyu.html">УНІАН</a>.<br/><br/>Зазначається, що документи включають в себе електронну переписку, яка підтверджує активні контакти держсекретаря <b>Помпео</b> і адвоката президента <b>Трампа Руді Джуліані</b> в березні 2019 року.<br/><br/>Журналісти зазначають, що документи проливають світло на те, як Джуліані вів компанію <b><a href="https://www.volynnews.com/news/policy/derzhdep-opryliudnyv-dokumenty-z-kampaniyi-proty-posla-ssha-v-ukrayini/../../../../news/all/vashynhton-vidklykaye-yovanovych-z-posady-posla-ssha-v-ukrayini/">з дискредитації посла США </a></b>в Україні <b>Марі Йованович</b>.<br/><br/>«Ми бачимо, чому Майк Помпео відмовився надавати цю інформацію Конгресу. Тому що це письмові докази того, що Джуліані звертався до держсекретаря, щоб сприяти брудній кампанії проти посла США (Марі Йованович – ред.)», – зазначив у поясненні виконавчий директор American Oversight <b>Остін Еверс</b>.<br/><br/>У спостережній групі зазначають, що це лише перша порція документів, й «у адміністрації немає жодних юридичних підстав, щоб приховувати їх від Конгресу».<br/><br/>«Це переконливо доводить, що адміністрація перешкоджає правосуддю», – наголосили в American Oversight.<br/><br/>Серед документів – і лист шести колишніх послів США в Україні, зокрема <b>Білла Тейлора</b>, до Державного департаменту, в якому висловлюється стурбованість з приводу атак на Марі Йованович. 12 квітня члени Палати представників<b> Стені Гоєр</b> і <b>Еліот Енгель</b> надіслали листа Помпео, у якому також висловили стурбованість ситуацією з переслідуванням Йованович.<br/><br/>Документи знаходяться у відкритому доступі. Стверджується, що в American Oversight є й інші позови, спрямовані на досягнення прозорості у розслідуванні українського скандалу.<br/><br/>Нагадаємо, скарга інформатора, який повідомив про липневу телефонну розмову між Дональдом Трампом і <b>Володимиром Зеленським</b>, призвела до запуску <b><a href="https://www.volynnews.com/news/policy/derzhdep-opryliudnyv-dokumenty-z-kampaniyi-proty-posla-ssha-v-ukrayini/../../../../news/all/u-ssha-oholosyly-pochatok-protsedury-impichmentu-trampa/">процедури імпічменту</a></b>.<br/><br/>Згідно з розшифровкою розмови, Трамп просив Зеленського <b><a href="https://www.volynnews.com/news/policy/derzhdep-opryliudnyv-dokumenty-z-kampaniyi-proty-posla-ssha-v-ukrayini/../../../../news/all/-bayden-vymahaye-rozsliduvaty-mozhlyvyy-vplyv-trampa-na-zelenskoho-/">відновити розслідування</a></b> щодо компанії Burisma, з якою пов’язаний син <b>Джо Байдена</b> <b>Хантер</b>. Перед цією розмовою Трамп призупинив виділення військової допомоги Україні.<br/><br/>Демократи з Палати представників апелювали до поняття quid pro quo (послуга за послугу) при описі передбачуваного тиску команди Трампа на Україну з метою <b><a href="https://www.volynnews.com/news/policy/derzhdep-opryliudnyv-dokumenty-z-kampaniyi-proty-posla-ssha-v-ukrayini/../../../news/all/dzhuliani-zaiavyv-shcho-maye-kompromat-na-baydeniv-yoho-opublikuiut-iakshcho/">почати розслідування </a></b>проти сім’ї Джо Байдена і втручання у вибори 2016 року.<br/><br/>Після перших публічних слухань спікер Палати представників США <b>Ненсі Пелосі</b> звинуватила Трампа в спробі підкупити Україну. За її словами, глава Білого дому сам розписався у цьому. Реклама</p>
    </article>
  </body>
</html>