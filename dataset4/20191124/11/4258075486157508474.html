<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/maharashtra-crisis-live-updates-of-hearing-of-shiv-sena-congress-ncp-s-plea-in-supreme-court-dgtl-1.1074657"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-24T11:30:00+00:00"/>
    <meta property="og:title" content="‘ফ্লোর টেস্ট’ নিয়ে কাল ফের শুনানি, রাজ্যপাল ও ফডণবীসের চিঠি জমা দিতে বলল সুপ্রিম কোর্ট"/>
    <meta property="og:description" content="মামলাকারীদের পক্ষে আদালতে সওয়াল করেন দুই বর্ষীয়ান আইনজীবী ও কংগ্রেস নেতা অভিষেক মনু সিঙ্ঘভি এবং কপিল সিব্বল।"/>
  </head>
  <body>
    <article>
      <h1>‘ফ্লোর টেস্ট’ নিয়ে কাল ফের শুনানি, রাজ্যপাল ও ফডণবীসের চিঠি জমা দিতে বলল সুপ্রিম কোর্ট</h1>
      <address><time datetime="2019-11-24T11:30:00+00:00">24 Nov 2019, 11:30</time> by <a rel="author">সংবাদ সংস্থা</a></address>
      <p>মহারাষ্ট্রে ‘ফ্লোর টেস্ট’ (বিধানসভায় সংখ্যাগরিষ্ঠতার প্রমাণ) নিয়ে আগামিকাল সিদ্ধান্ত জানাতে পারে সুপ্রিম কোর্ট। সরকার পক্ষকে আগামিকাল সকাল সাড়ে দশটার মধ্যে দু’টি চিঠি জমা দেওয়ার নির্দেশ দিয়েছে তিন বিচারপতির বেঞ্চ। রাজ্যপাল যে বিজেপিকে সরকার গঠনের আমন্ত্রণ জানিয়েছিল এবং দেবেন্দ্র ফডণবীস সংখ্যাগরিষ্ঠতা দাবি করে রাজ্যপালকে যে চিঠি দিয়েছিলেন— সেই দুই চিঠি আগামিকাল সকাল সাড়ে দশটার মধ্যে শীর্ষ আদালতে জমা দিতে হবে সলিসিটর জেনারেল তুষার মেহতাকে। তার পর কালই সংখ্যাগরিষ্ঠতার প্রমাণ নিয়ে সিদ্ধান্ত জানাতে পারে শীর্ষ আদালত। </p>
      <p>মামলাকারীদের পক্ষে আদালতে সওয়াল করেন দুই বর্ষীয়ান আইনজীবী ও কংগ্রেস নেতা অভিষেক মনু সিঙ্ঘভি এবং কপিল সিব্বল। তাঁদের সঙ্গে আদালত কক্ষে ছিলেন মহারাষ্ট্রের প্রাক্তন মুখ্যমন্ত্রী শিবরাজ সিংহ চহ্বণ এবং কংগ্রেস মুখপাত্র রণদীপ সিংহ সূরজেওয়ালা। উল্টো দিকে সরকার পক্ষের হয়ে সওয়াল করেছেন সলিসিটর জেনারেল তুষার মেহতা। পাশাপাশি বিজেপি এবং কয়েক জন নির্দল বিধায়কের হয়ে সওয়াল করেছেন বর্ষীয়ান আইনজীবী মুকুল রোহতগি। </p>
      <p>কপিল সিব্বল এবং অভিষেক মনু সিঙ্ঘভি দু’জনেই দ্রুত সংখ্যাগরিষ্ঠতার প্রমাণ দেওয়ার দাবি জানান। অতীতে সুপ্রিম কোর্টের একাধিক মামলার উদাহরণ তুলে ধরে তাঁরা দাবি করেন, এই ধরনের ক্ষত্রে অধিকাংশ সময়েই সংখ্যাগরিষ্ঠতার প্রমাণ দেওয়ার নির্দেশ দিয়েছে শীর্ষ আদালত। রাজ্যপালের সিদ্ধান্ত ‘অসাংবিধানিক’ বলেও দাবি করেন তাঁরা। অজিত পওয়ারকে এনসিপি-র পরিষদীয় দলনেতার পদ থেকে অপসারণের বিষয়টি তুলে ধরে সিঙ্ঘভির যুক্তি, এনসিপির ৪১ জন নেতাই যদি অজিত পওয়ারের বিরুদ্ধে দাঁড়িয়েছেন। তাঁরা বলছেন, এনসিপি অর্থাৎ শরদ পওয়ারের সঙ্গে আছেন, তাহলে তাহলে কোন শক্তিতে উপমুখ্যমন্ত্রী হিসেবে তিনি শপথ নেন। </p>
      <p>
        <b>আরও পডু়ন: <a href="https://www.anandabazar.com/national/with-ajit-pawar-s-support-devendra-fadnavis-becomes-maharashtra-chief-minister-for-the-second-time-1.1074585">সার্জিকাল স্ট্রাইক: মাঝরাতে শিবির বদল অজিত পওয়ারের</a></b>
      </p>
      <p>
        <b>আরও পড়ুন: <a href="https://www.anandabazar.com/national/sharad-himself-instrumental-behind-ajit-slipping-away-doubt-many-in-congress-dgtl-1.1074423">অজিতের পিছলে যাওয়ার নেপথ্যে কি শরদেরই নকশা? সন্দেহ কাটছে না কংগ্রেসের</a></b>
      </p>
      <p>অন্য দিকে বিজেপি এবং নির্দল বিধায়কদের পক্ষে রোহতগি দাবি করেন, প্রতিটি দলকেই নিজেদের প্রতিক্রিয়া জানানোর সুযোগ দেওয়া উচিত। তাঁর বক্তব্য: কোনও দল সরকার গঠন করতে না পারলে বৃহত্তম দলকে সরকার গঠনের আর্জি জানাতে পারেন রাজ্যপাল। সংবিধানের ৩৬১ নম্বর ধারা উল্লেখ করে রোহতগি এও দাবি করেন, রাষ্ট্রপতি বা রাজ্যপাল কোনও আদালতেই জবাবদিহি করতে বাধ্য নন। অর্থাৎ রাজ্যপালের সিদ্ধান্ত বিচারাধীন নয়। এর পরেই আগামিকাল ফের শুনানির নির্দেশ দিয়েছে শীর্ষ আদালতের বেঞ্চ। </p>
      <p>
        <b>লাইভ আপডেট</b>
      </p>
      <p>• এই দুই চিঠি এবং অন্যান্য নথিপত্র খতিয়ে দেখে সোমবার সিদ্ধান্ত জানানো হবে, বলল আদালত </p>
      <p>• দ্বিতীয় চিঠি যাতে দেবেন্দ্র ফডণবীস সংখ্যাগরিষ্ঠতার দাবি করেছিলেন </p>
      <p>• প্রথম চিঠি রাজ্যপালের। যে চিঠিতে তিনি সরকার গঠনের জন্য বিজেপিকে ডেকেছিলেন </p>
      <p>• অ্যাটর্নি জেনারেলকে দু’টি চিঠি জমা দেওয়ার নির্দেশ বেঞ্চের </p>
      <p>• সোমবারই ‘ফ্লোর টেস্ট’ নিয়ে সিদ্ধান্ত জানাতে পারে আদালত </p>
      <p>• আগামিকাল ফের শুনানি হবে এই মামলার। </p>
      <p>• রোহতগি: উদাহরণ হিসেবে বলা যায় শামসের সিংহ মামলার কথা। সেই সময় থেকেই রাজ্যপালকে এই রক্ষাকবচ দেওয়া হয়েছে </p>
      <p>• রোহতগি: সংবিধানের ৩৬১ নম্বর ধারায় স্পষ্ট বলা হয়েছে, রাষ্ট্রপতি বা রাজ্যপাল কোনও আদালতেই জবাবদিহি করতে বাধ্য নন </p>
      <p>• রোহতগি: একদিকে আপনারা বলছেন, জনতা সরকার চায়, আবার আপনারাই বলছেন, সরকার গঠন ভুল হয়েছে। আপনারা কেন এত দিন হাত গুটিয়ে ছিলেন? রাজ্যপাল যা ভাল বুঝেছেন, সেটাই করেছেন, এই সিদ্ধান্ত বিচারাধীন নয় </p>
      <p>• রোহতগি: গভর্নরের সিদ্ধান্ত বিচারাধীন বিষয় নয় </p>
      <p>• রোহতগি: যদি অন্য দলগুলি সরকার না গড়ে, রাজ্যপাল বৃহত্তম দলকে সরকার গঠনের আর্জি জানাতে পারেন </p>
      <p>• রোহতগি: প্রতিটি দলকেই নিজেদের প্রতিক্রিয়া জানানোর সুযোগ দেওয়া উচিত </p>
      <p>• সিঙ্ঘভি: আজ যিনি ফ্লোর টেস্টে অকৃতকার্য হবেন, কাল তিনি কি করে উপমুখ্যমন্ত্রীর দাবিদার হতে পারেন? </p>
      <p>• সিঙ্ঘভি: কর্ণাটকের ক্ষেত্রেও অতীতে সুপ্রিম কোর্ট এমন ফ্লোর টেস্টের ব্যবস্থা করেছিল </p>
      <p>• সিঙ্ঘভি: সবচেয়ে ভাল উপায় হল, একটা ‘ফ্লোর টেস্ট’ নেওয়া, এস আর বোম্মাই মামলার রায়েও এমনটা করা হয়েছিল, তাহলে ঘোড়া কেনা-বেচার মতো বিধায়ক কেনা-বেচা রুখে দেওয়া যাবে </p>
      <p>• সিঙ্ঘভি: এনসিপির ৪১ জন নেতাই যদি অজিত পওয়ারের বিরুদ্ধে দাঁড়ায় এবং বলে যে: আমরা এনসিপির সঙ্গে আছি, অজিত পওয়ারকে এনসিপি নেতা মনে করি না, তাহলে কোন শক্তিতে উপমুখ্যমন্ত্রী হিসেবে শপথ নেন অজিত </p>
      <p>• সিঙ্ঘভি:  রবিবার সকালে রাজ্যপালের কাছে সেই চিঠি পৌঁছে দেওয়া হয়েছে </p>
      <p>• সিঙ্ঘভি: এনসিপির ৫৪ জন বিধায়কের মধ্যে ৪১ জনই সেই প্রস্তাবে সই করেছেন </p>
      <p>• সিঙ্ঘভি: গতকাল এনসিপির একটি বৈঠক হয়। তাতে অজিত পওয়ারকে বহিষ্কারের সিদ্ধান্ত নেওয়া হয় </p>
      <p>• সিব্বল: ওরা সেটা চায় না, কারণ মাঝখানের সময়টাকে কাজ লাগাতে চায় </p>
      <p>• সিব্বল: দ্রুত সংখ্যাগরিষ্ঠতার প্রমাণ দেওয়া দরকার, কারণ মহারাষ্ট্রের মানুষের সরকার পাওয়ার অধিকার রয়েছে </p>
      <p>• সিব্বল: সুপ্রিম কোর্টের আগের সমস্ত রায়ে সংখ্যাগরিষ্ঠতার প্রমাণের নির্দেশ দিয়েছে</p>
      <p>• বিচারপতি রমান্না: মামলা শোনার জন্য আমাদের নিযুক্ত করা হয়েছে, সেটা শোনাই আমাদের কর্তব্য</p>
      <p>• বিচারপতি ভূষণ: সেটা প্রধান বিচারপতির সিদ্ধান্ত </p>
      <p>• রোহতগি: সরকার গঠন হয়ে গিয়েছে, তার পরেও রবিবার শুনানির কোনও প্রয়োজন নেই </p>
      <p>• প্রবীণ আইনজীবী মুকুল রোহতগি জানালেন, তিনি বিজেপি এবং কিছু নির্দল বিধায়কদের হয়ে লড়বেন </p>
      <p>• সলিসিটর জেনারেল জানালেন, তিনি সলিসিটর জেনারেল হিসেবে লড়ছেন, মহারাষ্ট্রের রাজ্যপালের নির্দেশ নয়</p>
      <p>• কোন পক্ষের হয়ে কে লড়ছেন, জানতে চাইলেন বিচারপতি ভূষণ </p>
      <p>• বিচারপতি অশোক ভূষণ জানতে চাইলেন, কী ভাবে সংখ্যাগরিষ্ঠতা দাবি করা হয়েছিল। জবাবে সিব্বল বললেন, আমরা জানি না, কোনও রেকর্ড নেই</p>
      <p>• বিচারপতি এন ভি রমান্না বললেন, রাষ্ট্রপতি শাসন প্রত্যাহার ইস্যু নয় </p>
      <p>• রাজ্যপাল কারও নির্দেশে কাজ করছেন, না হলে এমন হতেই পারে না </p>
      <p>• কিন্তু তারপর যা ঘটেছে, তা অদ্ভুত। দেশের কোথাও এমন ঘটনা আমি দেখিনি। তাঁরা রাষ্ট্রপতি শাসন তুলে নিলেন। কিন্তু কোনও মন্ত্রিসভার বৈঠক হল না। যদি মন্ত্রিসভার বৈঠক না হয়, তাহলে সেটা জাতীয় জরুরি অবস্থা, বললেন সিব্বল </p>
      <p>• ২৩ তারিখ সকাল আটটার মধ্যে দেবেন্দ্র ফডণবীস মুখ্যমন্ত্রী এবং অজিত পওয়ার উপমুখ্যমন্ত্রী পদে শপথ নিয়ে ফেললেন। সরকারের সংখ্যাগরিষ্ঠতা রয়েছে কিনা, সেটা পুরোপুরি রহস্যে মোড়া</p>
      <p>• ২২ নভেম্বর সাংবাদিক সম্মেলনে শিবসেনা, এনসিপি এবং কংগ্রেস অভিন্ন ন্যূনতম কর্মসূচি তৈরি করে এবং উদ্ধব ঠাকরের নেতৃত্বে সরকার গঠনের সিদ্ধান্ত নেয় </p>
      <p>• সরকার গঠনের সিদ্ধান্ত নেওয়ার ক্ষমতা রয়েছে রাজ্যপালের, কিন্তু গণতান্ত্রিক প্রক্রিয়া এবং সুপ্রিম কোর্টের রায় মাথায় রেখেই সেটা করতে হবে: কপিল সিব্বল</p>
      <p>• ২৮৮ আসনের বিধানসভায় ম্যাজিক ফিগার ১৪৫, রাজ্যপাল প্রথমে বিজেপিকে সরকার গঠনের জন্য ডাকলেন, কিন্তু তারা সংখ্যাগরিষ্ঠতা প্রমাণ করতে পারল না</p>
      <p>• মহারাষ্ট্রে সরকার গঠনের প্রক্রিয়া গোড়া থেকে আদালতে ব্যাখ্যা করলেন কপিল সিব্বল</p>
      <p>• আদালতে হাজির রয়েছেন মহারাষ্ট্রের প্রাক্তন মুখ্যমন্ত্রী শিবরাজ সিংহ চৌহ্বন ও কংগ্রেস মুখপাত্র রণদীপ সিংহ সূরজেওয়ালা</p>
      <p>• মামলাকারী তিন দলের পক্ষে সওয়াল করছেন দুই কংগ্রেসের দুই আইনজীবী নেতা কপিল সিব্বল ও অভিষেক মনু সিঙ্ঘভি। </p>
      <p>• সকাল সাড়ে এগারোটায় শুরু হল মামলার শুনানি</p>
    </article>
  </body>
</html>