<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/8mVb6r/slaa-ring-om-byens-perle"/>
    <meta property="og:site_name" content="Bergens Tidende"/>
    <meta property="article:published_time" content="2019-11-24T11:10:26+00:00"/>
    <meta property="og:title" content="Debatt: – Slå ring om byens perle!"/>
    <meta property="og:description" content="Skam over dem som vil tukle med Store Lungegårdsvann, skriver Olav Garvik."/>
  </head>
  <body>
    <article>
      <h1>Debatt: – Slå ring om byens perle!</h1>
      <h2>Skam over dem som vil tukle med våre klenodier!</h2>
      <address><time datetime="2019-11-24T11:10:26+00:00">24 Nov 2019, 11:10</time> by <a rel="author">Olav Garvik</a></address>
      <p>Debattinnlegg</p>
      <p><b>Når vi vandrer</b> rundt Store Lungegårdsvann, registrerer vi at det skrumper, bit for bit, måned for måned. Billass etter billass med stein havner i vannet sør for ADO Arena. Slik har det pågått nå i noen år.</p>
      <p>Da tenker jeg tilbake på et hyggelig løfte daværende fylkesmann Svein Alsaker ga for rundt ti år siden: Den gang skulle det endelig være slutt på å fylle igjen mer av Store Lungegårdsvann. Han mente det utvilsomt, og han hadde myndighet til å sette makt bak ordene.</p>
      <p>Men fylkesmenn kommer og går, byrådspolitikere likeså. Lyspunktet midt i mørketiden er likevel de spenstige planer og vedtak om å <a href="https://www.bt.no/nyheter/lokalt/i/a9XrM/slik-vil-byraadet-lage-bystrand">lage en bystrand</a> – en offentlig badestrand – ved foten av ADO Arena, slik at vi også utendørs kan bade og plaske av hjertens lyst sommerstid. Det er rett og slett et fabelaktig prosjekt!</p>
      <figure>
        <img src="https://images.sacdn.no/v2/images/0d15048c-9723-489b-9879-d786b4b9cf14?fit=crop&amp;h=1417&amp;w=945&amp;s=c5c2fe9754929c3694b8ff92b6623c0b3be9d5a5"/>
        <figcaption>Olav Garvik<cite>Arkivfoto: Bjørn Erik Larsen</cite></figcaption>
      </figure>
      <p><b>Kan det ikke stanse</b> med det? Eller er det fortsatt om å gjøre å ødelegge denne vakre perlen midt i byen? Kan vi ikke ta oss råd til å bevare Store Lungegårdsvann som det vakre naturinnslaget det fortsatt er, her midt mellom boliger og næringsbygg nær sagt i alle retninger?</p>
      <p>Eller skal vi tillate at profitt og næringsvandalisme skal få florere uhemmet mens politikere stadig slumrer rundt møtebordene?</p>
      <p>Skam over dem som vil tukle med våre klenodier!</p>
      <p><b>I et raskt tilbakeblikk</b> er det påfallende hvor mange kreative, og ikke minst luftige planer som opp gjennom årene er lansert for å ødelegge Store Lungegårdsvann.</p>
      <p>Det begynte på slutten av 1960-tallet da pater Edvard Vogt, som menig bystyrerepresentant for Venstre, ivret sterkt for å tappe ut hele vannet og omgjøre det til parkområde!</p>
      <p>Noen år etter kom en geskjeftig ingeniør på banen med en litt annen vri. Han ville også tappe ut vannet, men jevne ut og asfaltere bunnen for å gi plass til blant annet sykehjem og andre offentlige bygg.</p>
      <p>
        <a href="https://www.bt.no/nyheter/lokalt/i/xPdKnB/her-renser-elevene-store-lungegaardsvannet-for-gul-skytestreng">Les også<br/>Her renser elevene Store Lungegårdsvannet for gul skytestreng</a>
      </p>
      <p><b>Seinere er det</b> fortrinnsvis høyrefolk som har gjort seg interessante. Den ellers så forstandige Jens Lorentzen ville i 1987 lage en stor øy på 55 mål som han kalte <a href="https://www.bt.no/nyheter/lokalt/i/zX045/luftslottenes-tumleplass">«Hansastaden Lungegaardshavn Bergen Sentrum»</a>.</p>
      <p>I 1992 fikk vi innblikk i et pussig prosjekt som gikk ut på å bygge et <a href="https://www.bt.no/nyheter/lokalt/i/zX045/luftslottenes-tumleplass">flytende idrettsanlegg</a> med fotballbane midt i vannet. Sportsklubben Brann på gyngende grunn?</p>
      <p>I nyere tid, i 2016, kom også daværende byrådsleder Martin Smith-Sivertsen på vegne av Bergen Høyre med forslag om at dette vakre vannet <a href="https://www.bt.no/nyheter/lokalt/i/y8ExR/vil-bygge-kunstig-oey-i-storelungeren">burde gi plass for en stor øy</a>. To år tidligere hadde Unge Høyre tatt skrittet fullt ut og foreslått at hele Store Lungegårdsvann burde fylles ut og gi plass til boliger.</p>
      <p>
        <a href="https://www.bt.no/nyheter/lokalt/i/zX045/luftslottenes-tumleplass">Les også<br/>På Nygårdstangen har arkitekter, prosjektmakere og andre velmenende bergensere stått i kø</a>
      </p>
      <p><b>Det er heldigvis</b> blitt med alle fantasifostrene. Men i sommer var det virkelig grunn til å sperre øynene opp. Da var det selveste seriøse Bob som lanserte ideen om en <a href="https://www.bt.no/nyheter/okonomi/i/K3bw1M/planlegger-ny-by-av-tre-i-store-lungegaardsvannet">flytende bydel med plass til 1500 boliger.</a></p>
      <p>Den ble presentert som «kanalby» og til og med gitt navnet «Trenezia». Jeg måtte smile. Men like etter steilte jeg da en av direktørene i selskapet plumpet til med at vannet «ligger der som en oase, og inviterer til boligbygging».</p>
      <p>Hvor tåpelig går det an å tenke, og å uttale seg offentlig?</p>
      <p>Det har i ettertid vært påfallende stille om BoB-prosjektet. Men la oss være på vakt. Er det ikke selveste Harald Schjelderup, tidligere byrådsleder for Arbeiderpartiet, som styrer BoB-skuten og dermed har i oppdrag å påvirke byens politiske ledelse til å si ja og amen?</p>
      <p>Han er en klok og sindig tungvekter fortsatt i sosialdemokratiet, den gode Schjelderup, så vi må ikke bli overrasket om han får gjennomslag i de regjerende politiske gemakker.</p>
      <p><b>Bypolitikerne i Bergen</b> er jo aldri lett å bli klok på, vet vi. For ikke så mange år siden var det en uhellig allianse av Høyre, Arbeiderpartiet og Frp som ga grønt lys for det <a href="https://www.bt.no/nyheter/lokalt/i/9Vb39/stopper-hoeyhuset">famøse høyhusprosjektet i Møllendal</a>. Den gang var det heldigvis en våken kommunalminister (Jan Tore Sanner) som satte foten ned.</p>
      <p>Bør ikke alarmklokken ringe enda en gang?</p>
      <p>
        <i>Olav Garvik er tidligere journalist i Bergens Tidende.</i>
      </p>
      <p><b>Din mening betyr noe</b><br/>I BT trenger du ikke å være ekspert eller politiker for å slippe til. Skriv om det du har på hjertet! <a href="https://www.bt.no/btmeninger/debatt/dinmening">Skriv et innlegg</a></p>
      <related>
        <h4>Les også</h4>
        <a href="https://www.bt.no/nyheter/lokalt/i/m5gMg/byen-med-de-mange-planene"/>
        <a href="https://www.bt.no/btmeninger/debatt/i/VbaQ4W/utbyggingskaate-politikere"/>
        <a href="https://www.bt.no/nyheter/lokalt/i/1nxjJQ/vil-bygge-flytande-hus-midt-i-bergen"/>
        <a href="https://www.bt.no/nyheter/lokalt/i/2GgJoa/snur-om-paa-bybaneplanene"/>
      </related>
      <related>
        <h4>Mest lest akkurat nå</h4>
        <a href="https://www.bt.no/sport/i/xPz8zp/chat-med-doddo-under-godset-brann"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
        <a href="https://www.bt.no/sport/i/8mLQKE/aasane-helten-etter-opprykket-jeg-er-veldig-stolt"/>
        <a href="https://www.bt.no/nyheter/brif/i/VbXKQl/vi-styrer-mot-tre-graders-oppvarming"/>
        <a href="https://www.bt.no/btmeninger/debatt/i/4qln5g/politivoldsaken-er-historien-om-et-stort-samfunnsproblem"/>
      </related>
      <ol>
        <li>
          <a href="https://www.bt.no/tag/Jan_Tore_Sanner">Jan Tore Sanner</a>
        </li>
        <li>
          <a href="https://www.bt.no/tag/Bergen">Bergen</a>
        </li>
        <li>
          <a href="https://www.bt.no/tag/Bob">Bob</a>
        </li>
        <li>
          <a href="https://www.bt.no/tag/Byutvikling">Byutvikling</a>
        </li>
      </ol>
    </article>
  </body>
</html>