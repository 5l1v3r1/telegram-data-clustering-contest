<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/politics/theodorikakos-gia-prosfygiko-i-ellada-den-einai-ksefrago-ampeli/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T11:54:36+00:00"/>
    <meta property="og:title" content="Θεοδωρικάκος : «Το Μεταναστευτικό δεν μπορεί να είναι ένα ελληνικό πρόβλημα»"/>
    <meta property="og:description" content="θα κατασκευαστούν αρκετά κλειστά προαναχωρησιακά κέντρα τα οποία θα διασφαλίζουν μία κανονική και ανθρώπινη ζωή στους μετανάστες που θα βρίσκονται μέσα ανέφερε ο υπουργός Εσωτερικών Τάκης Θεοδωρικάκος"/>
  </head>
  <body>
    <article>
      <h6 class="kicker">Πυρά κατά της αντιπολίτευσης</h6>
      <h1>Θεοδωρικάκος : «Το Μεταναστευτικό δεν μπορεί να είναι ένα ελληνικό πρόβλημα»</h1>
      <h2>θα κατασκευαστούν αρκετά κλειστά προαναχωρησιακά κέντρα τα οποία θα διασφαλίζουν μία κανονική και ανθρώπινη ζωή στους μετανάστες που θα βρίσκονται μέσα ανέφερε ο υπουργός Εσωτερικών Τάκης Θεοδωρικάκος</h2>
      <address><time datetime="2019-11-24T11:54:36+00:00">24 Nov 2019, 11:54</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>«Η συνολική πολιτική της κυβέρνησης περιλαμβάνει μία σειρά από μέτρα, τα οποία πείθουν σταδιακά την κοινή γνώμη, ότι η Ελλάδα δεν είναι ξέφραγο αμπέλι και στην Ελλάδα δεν μπορεί να μπαίνει όποιος θέλει, όπου θέλει και μετά να κάνει ό,τι θέλει» σημείωσε ο υπουργός Εσωτερικών Τάκης Θεοδωρικάκος για το Προσφυγικό.</p>
      <p>Πρόσθεσε δε, ότι θα κατασκευαστούν αρκετά κλειστά προαναχωρησιακά κέντρα τα οποία θα διασφαλίζουν μία κανονική και ανθρώπινη ζωή στους μετανάστες που θα βρίσκονται μέσα.</p>
      <p>
        <a href="https://www.in.gr/2019/11/24/life/lakis-lazopoulos-mila-gia-proti-fora-gia-thanato-tis-gynaikas-tou/">Δείτε επίσης: Λάκης Λαζόπουλος : Μιλά για πρώτη φορά για το θάνατο της γυναίκας του</a>
      </p>
      <p>«Δεν μ’ αρέσει να παίρνω μέρος σε συζητήσεις που δεν έχουν νόημα», είπε στον ΘΕΜΑ 104,6 κληθείς να σχολιάσει τη συζήτηση περί δημιουργίας κέντρων για πρόσφυγες και μετανάστες σε ακατοίκητα νησιά. «Η κυβέρνηση έχει εξαγγείλει την πολιτική της στο ζήτημα» πρόσθεσε ο υπουργός Εσωτερικών.</p>
      <h3>«Πυρά» κατά της Αντιπολίτευσης</h3>
      <p>Αναφορικά με την κριτική που δέχεται η κυβέρνηση από την αντιπολίτευση, ο κ. Θεοδωρικάκος σχολίασε τα εξής: «Η αντιπολίτευση καλά θα κάνει να μάθει ότι η Ελλάδα έχει θαλάσσια σύνορα διότι αυτή τη στιγμή πληρώνουμε τις συνήθειες που έχουν αποκτήσει όλοι επί χρόνια σε αυτή τη χώρα. Φυλακή δεν είναι να έχεις σοβαρό κράτος. Ας μας πει η αντιπολίτευση σε ποια χώρα του κόσμου επιτρέπεται να μπαίνει όποιος θέλει, χωρίς άδεια, παρανόμως, και να μπορεί να κυκλοφορεί ελεύθερα στη χώρα αυτή; Αν κάποιος πάει παρανόμως στις ΗΠΑ έχει τύχει να κυκλοφορεί ελεύθερος; Αν μπει κάποιος παρανόμως στη Ρωσία έχει τύχει να κυκλοφορεί ελεύθερος;</p>
      <p>Είμαστε υποχρεωμένοι να το κάνουμε γιατί είναι ένα πολύ κακό παράδειγμα να κυκλοφορούν χιλιάδες άνθρωποι στο εσωτερικό της χώρας χωρίς να γνωρίζουν ποιοι είναι, από που έρχονται και τι κάνουν εδώ».</p>
      <p>Όπως εξήγησε ο υπουργός Εσωτερικών, «υπάρχει ένα πρόβλημα εδώ, υπάρχει η διάσταση της εθνικής ασφάλειας πλέον σε αυτήν την υπόθεση». Το ζήτημα, συνέχισε ο κ. Θεοδωρικάκος, έχει ασφαλώς τις ανθρωπιστικές πλευρές του αλλά έχει πλεον και τις πλευρές της εθνικής ασφάλειας και της κοινωνικής συνοχής μέσα στη χώρα. «Επομένως, πρέπει να συνδυάσουμε όλα αυτά τα μέτρα τα οποία έχει εξαγγείλει ο Πρωθυπουργός και περιλαμβάνονται στο νομοσχέδιο που έχει ψηφιστεί από την Βουλή των Ελλήνων. Αυτή τη στιγμή, συγκροτείται ένα πλαίσιο με όλα αυτά τα κέντρα προκειμένου να μπορέσει να λειτουργήσει η υπόθεση αυτή με μεγαλύτερη ασφάλεια», πρόσθεσε.</p>
      <h4>«Το Μεταναστευτικό δεν μπορεί να είναι ένα ελληνικό πρόβλημα»</h4>
      <p>Καταλήγοντας αναφορικά με το ζήτημα του μεταναστευτικού, υπογράμμισε ότι δεν μπορεί να είναι και να μείνει ένα ελληνικό πρόβλημα: «Η Ευρώπη κάνει πολύ μεγάλο λάθος αν το υποτιμήσει, εάν αφήσει τη χώρα μας μόνη της σε αυτήν την υπόθεση. Ένα πρόβλημα που θα σκάσει σε ολόκληρη την Ευρώπη και δυστυχώς δεν είμαστε εμείς που ορίζουμε τις διαστάσεις του προβλήματος. Δεν είμαστε αυτοί που ρυθμίζουμε τις ροές. Πρέπει να το συνειδητοποιήσουμε και πρέπει να ενώσουμε τις δυνάμεις μας για να μπορέσουμε να το αντιμετωπίσουμε».</p>
      <p>
        <a href="https://www.tanea.gr/2019/11/24/health/kindynos-apo-tin-yperkatanalosi-antiviotikon-stin-ellada/">Κίνδυνος από την υπερκατανάλωση αντιβιοτικών στην Ελλάδα</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/24/politics/ti-symvainei-sto-pasok-provlimatismos-me-ti-xamili-symmetoxi-ton-synedron/"/>
        <a href="https://www.tanea.gr/2019/11/24/politics/synedrio-pasok-i-gennimata-proedros-os-to-2021-ti-perimenoun-androulakis-geroulanos/"/>
        <a href="https://www.tanea.gr/2019/11/23/politics/antipoliteysi/to-pasok-den-einai-edo-oute-enomeno-oute-dynato/"/>
      </related>
    </article>
  </body>
</html>