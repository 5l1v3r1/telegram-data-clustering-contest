<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/24/infastrukturnite-glavoboliia-na-germaniia.430621"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T11:42:00+00:00"/>
    <meta property="og:title" content="Инфаструктурните главоболия на Германия"/>
    <meta property="og:description" content="Германските градове имат нужда от инвестиции | Dnes.bg"/>
  </head>
  <body>
    <article>
      <h1>Инфаструктурните главоболия на Германия</h1>
      <h2>Германските градове имат нужда от инвестиции</h2>
      <address><time datetime="2019-11-24T11:42:00+00:00">24 Nov 2019, 11:42</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>След като Германия избегна рецесията, политическите решения относно необходимостта от фискални стимули се отложиха. Все още обаче профсъюзите и бизнеса в страната настояват за инвестиционна програма за инфраструктура на стойност 450 млрд. евро (498 млрд. долара) за 10 години, която няма да даде веднага тласък на икономическия растеж, но пък ще направи страната конкурентоспособна в бъдеще, пише Леонид Бершидски за Bloomberg.</p>
      <p>Сумата от 450 млрд. долара идва от нов доклад, поръчан от профсъюза DGB и индустриалната група BDI. Представяйки изследването в понеделник, Дитер Кемпф, президент на Федерацията на германските индустрии, заяви, че е време Германия да се събуди.</p>
      <p>Световният икономически форум класира германската икономика на седмо място в света по конкурентоспособност тази година, което е отстъпление спрямо третата ѝ позиция в класацията през 2018 г. Според институцията най-голямата слабост на германската икономика е във внедряването на информационни и комуникационни технологии, по отношение на които тя се класира на 36-то място в света.</p>
      <p>Изненадващо обаче според доклада от тази седмица, правителството трябва да похарчи 20 млрд. евро през следващото десетилетие за подобряване на телекомуникационната инфраструктура, основно за осигуряването на покритие там, където частните инвестиции не могат да се отплатят. Останалата част от сумата ще отиде по друго направление.</p>
      <p>Световният икономически форум описа инфраструктурата в Германия като част от силните ѝ страни, но германците обичат да се оплакват от нея, споменавайки например, че средната възраст на железопътните мостове е 60 години, а някои от тях са строени преди Първата световна война. Все още нито пътищата, нито публичният транспорт в Германия изискват най-големите инвестиции. Докладът на DGB и BDI оценява необходимите инвестиции в тези сфери на 100 млрд. евро в периода между 2020 и 2030 г.</p>
      <p>От най-големи инвестиции се нуждаят германските общини. Към момента няма достатъчно предвидени инвестиции на местно ниво. Въпреки че федералното правителство призна проблема и пое отговорност за пълното финансиране на някои социални програми, настоящите социални задължения на общините се увеличават, което ги принуждава да отлагат някои инвестиции. Индустриалните градове, които изгубиха от глобализацията, имат нужда от 138,4 млрд. евро, сочи международно изследване, цитирано в доклада на DGB и BDI.</p>
      <p>
        <a href="https://www.bloombergtv.bg/novini-ot-sveta/2019-11-20/germanskite-gradove-ne-sa-gotovi-za-badeshteto">
          <b>Още по темата четете в сайта на Bloomberg TV Bulgaria</b>
        </a>
      </p>
    </article>
  </body>
</html>