<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/vintersport/langrenn/Vant-sekundstriden-pa-Beitostolen--Se-og-lar-283228b.html"/>
    <meta property="og:site_name" content="adressa.no"/>
    <meta property="article:published_time" content="2019-11-24T11:15:26+00:00"/>
    <meta property="og:title" content="Krüger vant sekundstriden på Beitostølen: – Se og lær!"/>
    <meta property="og:description" content="Det ble spennende helt til mål på et krevende føre på Beitostølen."/>
  </head>
  <body>
    <article>
      <h1>Krüger vant sekundstriden på Beitostølen: – Se og lær!</h1>
      <address><time datetime="2019-11-24T11:15:26+00:00">24 Nov 2019, 11:15</time> by <a rel="author">Marius Dahl</a></address>
      <p>Det ble spennende helt til mål på et krevende føre på Beitostølen.</p>
      <aside><a href="https://www.adressa.no/100Sport/vintersport/langrenn/javascript:void(0);">Del denne artikkelen på Facebook</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på Twitter</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på e-post</a></aside>
      <p>Det ble seier til Simen Hegstad Krüger på søndagens 15-kilometer fristil på Beitostølen.</p>
      <p>Han fikk god konkurranse av flere, deriblant «ukjente» Martin Løwstrøm Nyenget (27).</p>
      <p>– Han går som en klokke, utbrøt NRK-kommentator Torgeir Bjørn etter oppløpet.</p>
      <p>– Til de som vil bli god på ski, se og lær av dette, fortsatte han.</p>
      <h3>– Imponerende</h3>
      <p>To og en halv kilometer fra mål var det Hans Christer Holund som ledet, med Løwstrøm Nyenget og Hegstad Krüger fem-seks sekunder bak. Jan Thomas Jenssen var 10,2 sekunder bak lederen fra Lyn Ski.</p>
      <ul>
        <li>
          <b>Fikk du med deg denne? <a href="http://www.adressa.no/100Sport/vintersport/FIS-vedtok-totalt-fluorforbud-fra-neste-ar-283206b.html">FIS vedtok totalt fluorforbud fra neste år</a></b>
        </li>
      </ul>
      <p>– Det ble en tett duell. Jeg trodde egentlig at det var Hans Christer jeg måtte slå for å vinne. Så kom Martin litt under radaren for meg. Det var imponerende og kult av han. Jeg satser på at vi får gå verdenscup sammen, roste Hegstad Krüger til Løwstrøm Nyenget.</p>
      <p>– Jeg har fått en god start, så jeg håper å fortsette. Det var tett i dag og sekunderingen varierte mye. Jeg skjønte at Simen gikk fort på slutten. Han er en hard nøtt, sier Løwstrøm Nyenget til NRK.</p>
      <h3>Store navn falt og brøt</h3>
      <p>27-åringen har som mål å gå Tour de Ski denne sesongen.</p>
      <p>– Jeg tror den løypa hadde passet meg bra, sier han.</p>
      <p>Flere store navn slet på Beitostølen og Martin Johnsrud Sundby valgte å bryte løpet. Til NRK sa han kort at det ikke fungerte.</p>
      <ul>
        <li>
          <b>Fikk du med deg gårsdagens renn? <a href="http://www.adressa.no/100Sport/vintersport/langrenn/Tonseth-utklasset-alle-da-Sundby-endte-utenfor-topp-30-283180b.html">Tønseth utklasset alle da Sundby endte utenfor topp 30</a></b>
        </li>
      </ul>
      <p>– Det må være noe. Det er ikke normalt på dette nivået at utøverne bryter. Man blir alltid litt bekymret når man hører det, sier landslagstrener Eirik Myhr Nossum til NRK.</p>
      <figure>
        <img src="https://vertical.snd.no/images/a5d1d2e3-8391-4b79-a9f3-561764da203f?fit=crop&amp;q=80&amp;w=680"/>
        <figcaption>Det ble en tung søndag for Martin Johnsrud Sundby, som brøt 15-kilometeren.  Foto: Geir Olsen</figcaption>
      </figure>
      <p>Sjur Røthe krysset mållinjen 21 sekunder etter Hegstad Krüger. Et fall ødela for vossingen.</p>
      <h3>– Tungt</h3>
      <p>Også Finn Hågen Krogh slet.</p>
      <p>– Det var tungt, det var som å gå i høyden. Fuktig i været. Jeg fikk ikke noe jevn fart, sier altaværingen til NRK.</p>
      <p>
        <i>
          <b>Vi oppdaterer saken.</b>
        </i>
      </p>
    </article>
  </body>
</html>