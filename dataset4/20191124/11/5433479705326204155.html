<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552191/"/>
    <meta property="og:site_name" content="חרדים10"/>
    <meta property="article:published_time" content="2019-11-24T11:59:00+00:00"/>
    <meta property="og:title" content="סקר: הפער בין גוש הימין לשמאל הצטמצם למנדט אחד, ליברמן יורד"/>
    <meta property="og:description" content="סקר 'מאגר מוחות' עבור 'ישראל היום': פער הגושים הצטמצם - 56 מנדטים לימין, 57 לשמאל • 34%: נתניהו אשם בכך שלא הורכבה ממשלה; 31%: ליברמן אשם"/>
  </head>
  <body>
    <article>
      <h1>סקר: הפער בין גוש הימין לשמאל הצטמצם למנדט אחד, ליברמן יורד</h1>
      <address><time datetime="2019-11-24T11:59:00+00:00">24 Nov 2019, 11:59</time> by <a rel="author">אריה ריבקינד</a></address>
      <p>
        <b>סקר 'מאגר מוחות' עבור 'ישראל היום': פער הגושים הצטמצם - 56 מנדטים לימין, 57 לשמאל • 34%: נתניהו אשם בכך שלא הורכבה ממשלה; 31%: ליברמן אשם</b>
      </p>
      <p>הודעת היועץ המשפטי על הגשת כתב אישום נגד ראש הממשלה תשפיע על דפוסי ההצבעה של הציבור?</p>
      <p>מסקר ‘מאגר מוחות’ שנערך ב־21 ו־22 בנובמבר ופורסם הבוקר (ראשון) בעיתון ישראל היום, עולה כי 64% מהציבור לא סברו שהודעת היועמ”ש תשפיע על הצבעתם בעתיד.</p>
      <p>18% סברו שלא יצביעו לליכוד במקרה של הגשת כתב אישום, ואילו 4% סברו שהגשת כתב אישום תגרום להם להצביע לליכוד ולנתניהו.</p>
      <p>יש להדגיש כי מרבית הנשאלים השיבו על הסקר לפני הודעת היועץ ומקצתם אחריה. כלומר, אין לראות בסקר משום אינדיקציה מובהקת לעמדות הציבור לנוכח ההודעה הדרמטית.</p>
      <p>בקרב מצביעי הליכוד, 9% העידו שהגשת כתב אישום תמנע מהם להצביע לליכוד ולנתניהו, אך 13% השיבו כי הדבר יעודד אותם להצביע לליכוד פעם נוספת ו־17% טרם גיבשו עמדה.</p>
      <p>הפער בין גוש הימין לשמאל הצטמצם לעומת הסקר הקודם – והוא עומד כעת על מנדט אחד בלבד: 56 מנדטים לגוש הימין־חרדים, ו־57 לגוש השמאל עם המפלגות הערביות.</p>
      <p>לפי הסקר, הליכוד מקבל 33 מנדטים, בעוד כחול לבן מקבל 34 מנדטים. ישראל ביתנו נחלשת ל-7 מנדטים (לעומת 9 בסקר הקודם).</p>
      <p>הרשימה המשותפת מקבלת 13, ש”ס ויהדות התורה – 8 כל אחת, ימינה – 7 מנדטים, המחנה הדמוקרטי – 6, והעבודה גשר – 4.</p>
      <p>עם זאת, מי שנתפסים כאשמים בכישלון הרכבת הקואליציה והממשלה הממשלה יותר מכל הם נתניהו (34%) וליברמן (31%).</p>
      <p>9% האמינו כנראה שלפיד “סנדל” את גנץ, והוא האשם העיקרי בכישלון הרכבת הקואליציה, ורק 4% מאשימים בכך את גנץ עצמו. 2% מאשימים את המפלגות החרדיות, ול־20% לא היתה דעה.</p>
      <p>נתניהו יכול להיות מרוצה ביחס לשאלת ההתאמה לראשות הממשלה: 44% חושבים שנתניהו, לעומת 37% הסבורים שבני גנץ. צריך להדגיש שנתניהו מגדיל את יתרונו בשאלת ההתאמה לראשות הממשלה, אף שרוב הציבור רואה בו – ולא בגנץ – את האשם בכישלון הרכבת הקואליציה.</p>
      <p> </p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552107/"/>
        <a href="http://www.ch10.co.il/news/552100/"/>
        <a href="http://www.ch10.co.il/news/552081/"/>
        <a href="http://www.ch10.co.il/news/551972/"/>
        <a href="http://www.ch10.co.il/news/551868/"/>
        <a href="http://www.ch10.co.il/news/551820/"/>
      </related>
    </article>
  </body>
</html>