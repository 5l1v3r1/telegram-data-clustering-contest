<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/luge/latvijas-kamaninu-brauceji-otraja-desmita-sezonas-pirmaja-posma.d?id=51663775"/>
    <meta property="og:site_name" content="DELFI"/>
    <meta property="article:published_time" content="2019-11-24T11:53:00+00:00"/>
    <meta property="og:title" content="Latvijas kamaniņu braucēji otrajā desmitā sezonas pirmajā posmā "/>
    <meta property="og:description" content="Latvijas vīriešu vieninieku kamaniņu braucēji svētdien guva vietas otrajā desmitā Pasaules kausa (PK) pirmā posma sacensībās, taču potenciālais izlases līderis Kristers Aparjods piedzīvoja kritienu."/>
  </head>
  <body>
    <article>
      <h1>Latvijas kamaniņu braucēji otrajā desmitā sezonas pirmajā posmā </h1>
      <address><time datetime="2019-11-24T11:53:00+00:00">24 Nov 2019, 11:53</time> by <a rel="author">LETA</a></address>
      <p>
        <b>Latvijas vīriešu vieninieku kamaniņu braucēji svētdien guva vietas otrajā desmitā Pasaules kausa (PK) pirmā posma sacensībās, taču potenciālais izlases līderis <a href="https://www.delfi.lv/temas/kristers-aparjods">Kristers Aparjods</a> piedzīvoja kritienu.</b>
      </p>
      <p>Uzvaru divu braucienu summā svinēja 22 gadus vecais austrietis Jonass Millers, kuram šis ir pirmais panākums Pasaules kausa posmos.</p>
      <p>Otrais bija Krievijas sportists Romāns Repilovs, kurš divu braucienu summā zaudēja 0,147 sekundes, bet trešais bija itālis Dominiks Fišnallers, kurš atpalika 0,192 sekundes.</p>
      <p>Labāko rezultātu no Latvijas komandas sasniedza Inārs Kivlenieks, kurš pēc pirmā brauciena bija desmitais, bet otrajā uzrādīja 13. rezultātu, kas summā deva 11. vietu. Viņš uzvarētājam divu braucienu summā zaudēja 0,469 sekundes.</p>
      <p>Tikmēr <a href="https://www.delfi.lv/temas/arturs-darznieks">Artūrs Dārznieks</a> braucienos bija 17. un 12. vietā, Milleram zaudējot 0,544 sekundes un ieņemot 14. pozīciju, bet <a href="https://www.delfi.lv/temas/riks-kristens-rozitis">Riks Kristens Rozītis</a> ar 14. un 22. rezultātu no uzvarētāja atpalika 0,647 sekundes, un bija 16. vietā.</p>
      <p>Savukārt Aparjods pirmajā braucienā trases vidusdaļā krita un bija pēdējais starp 32 sportistiem, bet otrajā braucienā viņam bija pats labākais laiks trasē - 50,357 sekundes. Otrajā braucienā krita vicelīderis Aleksandrs Gorbacevičs no Krievijas, kas Aparjodam ļāva summā pakāpties uz 31.vietu.</p>
      <p>Iepriekšējā sezonā PK apritē labāk veicās Aparjodam, kurš ieņēma devīto vietu. 13. vietā kopvērtējumā finišēja Kivlenieks, vietu zemāk - Rozītis, bet Dārznieks ieņēma 18. vietu.</p>
      <p>Arī Eiropas čempionātā Vācijas trasē Oberhofā Aparjods finišēja trešajā pozīcijā, iegūstot bronzas medaļu. Pasaules čempionātā citā Vācijas trasē Vinterbergā viņu par vienu vietu apsteidza Kivlenieks, ierindojoties 11. vietā.</p>
      <p>Šajā trasē iepriekšējās sezonas pirmajā posmā gan Latvijas kamaniņu braucējiem neveicās. 20. vietā ierindojās Kivlenieks, vietu zemāk - Dārznieks, 29. 32 sportistu konkurencē bija Rozītis, bet Aparjods tika diskvalificēts.</p>
      <p>Komandu stafete sāksies pulksten 14.45. Sacensības tiešraidē translēs kanāls "Best4Sport TV".</p>
      <p>Latvijas komandā parasti komandu stafetē ir pārstāvēti tie sportisti, kuri vislabāk startējuši savā disciplīnā.</p>
      <p>Iepriekšējā sezonā Latvijas komanda ar Kendiju un Kristeru Aparjodiem, kā arī divnieku Oskars Gudramovičs/Pēteris Kalniņš uzvarēja Siguldā, bet Oberhofā (Cauce, Kivlenieks, Šics/Šics) un Sočos (Aparjode, Aparjods, Šics/Šics) finišēja trešajā vietā. Oberhofā tika izcīnītas ar Eiropas meistarsacīkšu medaļas.</p>
      <p>Sezonas kopvērtējumā PK Latvijas vienība ar 410 punktiem ierindojās trešajā vietā, piekāpjoties vien Vācijas un Krievijas izlasēm, kas sakrāja attiecīgi 525 un 455 punktus, bet apsteidza Austriju ar 316 punktiem.</p>
      <p>Pagājušajā sezonā komandu stafetē Īglsas trasē nenotika.</p>
      <p>Jau ziņots, ka sestdien Īglsas trasē Cauce vieniniekos izcīnīja 23. vietu, bet Aparjode un <a href="https://www.delfi.lv/temas/ulla-zirne">Ulla Zirne</a> ieņēma attiecīgi 27. un 28. pozīciju. Divniekos Andris Šics/<a href="https://www.delfi.lv/temas/juris-sics">Juris Šics</a> izcīnīja piekto vietu, Oskars Gudramovičs/Pēteris Kalniņš un Kristens Putins/Imants Marcinkēvičs ierindojās attiecīgi 8. un 12. pozīcijā.</p>
      <p>Pēc sezonas sākuma Austrijā tikai daļa izlases dosies tālāk uz posmiem Ziemeļamerikā. Otrais posms notiks Leikplesidā, ASV, bet trešais posms Vistlerā, Kanādā. Tad gaidāms gandrīz mēneša pārtraukums līdz janvāra vidum, kad Altenbergā, Vācijā tiks aizvadīts ceturtais posms. 18. un 19. janvārī Lillehammerē, Norvēģijā norisināsies Eiropas čempionāts, kas reizē būs arī piektais PK posms, bet janvāra pēdējā nedēļas nogalē pasaules labākie kamaniņu braucēji pulcēsies Siguldā uz sezonas sesto posmu.</p>
      <p>Septītais posms norisināsies Oberhofā, Vācijā februāra pirmajā nedēļas nogalē, bet sezonas kulminācija gaidāma 14. līdz 16. februārī, kad Soču olimpiskajā trasē tiks sadalītas pasaules čempionāta godalgas. Astotais posms februāra otrajā pusē notiks Altenbergā, Vācijā, bet sezonas noslēdzošais devītais posms tiks aizvadīts Kēnigszē.</p>
      <related>
        <h4>Lasi vēl</h4>
        <a href="https://www.delfi.lv/sports/news/winter_sports/luge/kamaninu-brauceja-cauce-pk-sezonu-iesaka-ar-23-vietu.d?id=51663185"/>
        <a href="https://www.delfi.lv/sports/news/winter_sports/bobsleigh/melbarza-pilotetajam-cetriniekam-astota-vieta-eiropas-kausa-posma.d?id=51663761"/>
      </related>
    </article>
  </body>
</html>