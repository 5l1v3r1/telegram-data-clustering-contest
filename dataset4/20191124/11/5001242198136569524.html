<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/larisa-nearoi-petaxan-avgo-se-odigo-ekeinos-toys-esteile-nosokomeio/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-24T11:07:33+00:00"/>
    <meta property="og:title" content="Λάρισα: Νεαροί πέταξαν αβγό σε οδηγό και εκείνος… τους έστειλε στο Νοσοκομείο"/>
    <meta property="og:description" content="Λάρισα: Νεαροί πέταξαν αβγό σε οδηγό και εκείνος… τους έστειλε στο Νοσοκομείο. Λάρισα: Νεαροί πέταξαν αβγό σε οδηγό και εκείνος… τους έστειλε στο Νοσοκομείο"/>
  </head>
  <body>
    <article>
      <h1>Λάρισα: Νεαροί πέταξαν αβγό σε οδηγό και εκείνος… τους έστειλε στο Νοσοκομείο</h1>
      <address><time datetime="2019-11-24T11:07:33+00:00">24 Nov 2019, 11:07</time> by <a rel="author">ΣΥΝΕΙΔΗΣΗ</a></address>
      <p>
        <b>Στο Πανεπιστημιακό Νοσοκομείο Λάρισας κατέληξαν προχθές βράδυ δύο νεαροί – μέλη παρέας, που θέλησαν να αστειευτούν με διερχόμενο οδηγό πετώντας του ένα αβγό.</b>
      </p>
      <p>Όπως αναφέρει το onlarissa.gr, επικαλούμενο ρεπορτάζ της εφημερίδας «Ελευθερία», το περιστατικό συνέβη λίγο πριν τις 9.30 προχθές το βράδυ, στην πεζογέφυρα στην αρχή της οδού Φαρσάλων. Εκεί, κάτω από συνθήκες που ερευνά το Αστυνομικό Τμήμα Λάρισας, κάποιος από την παρέα των πέντε νεαρών φαίνεται πως πέταξε αβγό σε αυτοκίνητο που διερχόταν εκείνη την ώρα από την υπόγεια διάβαση.</p>
      <p>Σύμφωνα με περιγραφές, οι νέοι τράπηκαν σε φυγή, με τον οδηγό του Ι.Χ. να τους παίρνει στο κατόπι. Όταν τελικά τους πρόφτασε, απέσπασε το ξύλο που κρατούσε ο ένας από αυτούς και χτύπησε με αυτό έναν 18χρονο στο κεφάλι. Πάνω στον καβγά που ακολούθησε, τραυματίστηκε ακόμη ένας 17χρονος. Ασθενοφόρο του ΕΚΑΒ μετέφερε στο εφημερεύον Πανεπιστημιακό Νοσοκομείο τoυς δύο νεαρούς, όπου διαπιστώθηκε ευτυχώς ότι έφεραν μόνο ελαφρά τραύματα.</p>
      <p>Ο οδηγός του Ι.Χ. – σύμφωνα με πληροφορίες της «Ελευθερίας» της Λάρισας – παραμένει άγνωστος, καθώς μετά τον καβγά αποχώρησε, ενώ αστυνομικοί του Α.Τ. Λάρισας ερευνούν την υπόθεση.</p>
      <p>
        <b>onlarissa.gr, Εφημερίδα Ελευθερία</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/epitychimeni-paroysia-tis-epicheirimatikis-apostolis-epimelitirioy-aitoloakarnanias-stin-matera-tis-italias-foto/"/>
        <a href="http://sinidisi.gr/vinteo-sok-stigmi-trochaioy-sti-lamia-poy-stoichise-ti-zoi-ston-37chrono-polytekno-patera/"/>
        <a href="http://sinidisi.gr/syskepsi-syntonismoy-stin-p-e-aitoloakarnanias-tin-antimetopisi-ton-fainomenon-kakokairias-foto/"/>
        <a href="http://sinidisi.gr/acha-a-thalassa-quot-katapie-quot-to-gipedo-foto/"/>
        <a href="http://sinidisi.gr/monastiraki-vonitsas-to-omorfo-chorio-ta-polla-nera-foto/"/>
        <a href="http://sinidisi.gr/chrysaetos-allo-eidos-aetoy-poy-zoyse-sta-akarnanika-voyna-foto-video/"/>
      </related>
    </article>
  </body>
</html>