<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641774/%D8%B7%D8%B1%D9%81-%D8%B3%D9%88%D9%85-%D9%85%D8%B3%D8%A6%D9%88%D9%84-%DA%A9%D8%B4%D8%AA%D8%A7%D8%B1-%D8%AF%D8%B1-%D8%AA%D8%B8%D8%A7%D9%87%D8%B1%D8%A7%D8%AA%E2%80%8C%D9%87%D8%A7%DB%8C-%D8%A7%D8%AE%DB%8C%D8%B1-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T11:59:00+00:00"/>
    <meta property="og:title" content="طرف سوم، مسئول کشتار در تظاهرات‌های اخیر است"/>
    <meta property="og:description" content="وزارت دفاع عراق، با بیان اینکه گلوله‌های گاز اشک‌آور و دودزایی که در تظاهرات استفاده شده، چیزی نیست که نیروهای عراقی استفاده کرده باشند یا ..."/>
  </head>
  <body>
    <article>
      <h1>
        <a href="https://www.bultannews.com/fa/news/641774/%D8%B7%D8%B1%D9%81-%D8%B3%D9%88%D9%85-%D9%85%D8%B3%D8%A6%D9%88%D9%84-%DA%A9%D8%B4%D8%AA%D8%A7%D8%B1-%D8%AF%D8%B1-%D8%AA%D8%B8%D8%A7%D9%87%D8%B1%D8%A7%D8%AA%E2%80%8C%D9%87%D8%A7%DB%8C-%D8%A7%D8%AE%DB%8C%D8%B1-%D8%A7%D8%B3%D8%AA">طرف سوم، مسئول کشتار در تظاهرات‌های اخیر است</a>
      </h1>
      <h2>وزارت دفاع عراق، با بیان اینکه گلوله‌های گاز اشک‌آور و دودزایی که در تظاهرات استفاده شده، چیزی نیست که نیروهای عراقی استفاده کرده باشند یا ...</h2>
      <address><time datetime="2019-11-24T11:59:00+00:00">24 Nov 2019, 11:59</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، وزارت دفاع عراق طی بیانیه‌ای اعلام کرد گلوله‌های گاز اشک‌آوری که در تظاهرات‌‌های اخیر این کشور استفاده شده، را این <b>وزارت‌خانه</b> وارد نکرده است.   به نوشته خبرگزاری آلمان، بر اساس این بیانیه، وزارت دفاع کنونی عراق<b> بمب‌های دودزایی</b> را که وزن آنها سه‌برابر بمب‌های عادی و کشنده است وارد نکرده است و «نجاح الشمری» وزیر دفاع کنونی عراق، از زمان تصدی این پست تاکنون، هیچ قراردادی با هیچ کشوری برای خرید یا وارد کردن تسلیحات امضاء نکرده است.    در این بیانیه آمده است: طرف سوم مسئول کشتار و هدف قرارگرفتن تظاهرات‌کنندگان و نیروهای امنیتی با هدف ایجا هرج و مرج و فتنه در کشور، است و این طرف معتقد است که هیچ‌کس جرأت ندارد، طرحش علیه عراق را فاش کند. وزارت دفاع و وزیر آن به صراحت در کنار تظاهرات‌کنندگان و مطالبات قانونی آنها است و حق قانونی آنها در برگزاری تظاهرات و اعتصاب قرار دارد.   در این بیانیه تاکید شد: وزیر دفاع کاملا به دستورات «عادل عبدالمهدی» فرماندهی کل نیروهای مسلح مبنی بر عدم تعدی به تظاهرات‌کنندگان و نیز کمک به آنها و حمایت از تظاهرات‌های مسالمت آمیز متعهد است.   اعتراضات در عراق از ابتدای ماه اکتبر آغاز شد و به دلیل ایام زیارت اربعین حسینی -علیه السلام- برای چند روز متوقف شد و از بیست و پنجم اکتبر از سر گرفته شد.   طبق گفته کمیته حقوق بشر پارلمان، تاکنون بیش از دویست و پنجاه نفر در جریان اعتراضات خیابانی که برخی از آنان به گلوله افراد مسلح ناشناس کشته شده‌اند، جان باخته‌اند.    وزیر دفاع عراق حدود ده روز پیش نیز اعلام کرده بود که  ارتش این کشور وظیفه حفاظت از معترضان را به پلیس فدرال محول کرده است، اما افرادی از هر دو طرف، توسط طرف سومی هدف قرار گرفته‌اند.   وزارت دفاع نیز در توضیح این اظهارنظر وزیر بیانیه‌ای منتشر و اعلام کرد که  مقصود الشمری از طرف سومی که تظاهرات‌کنندگان و نیروهای امنیتی را هدف قرار داده، باندهای است که با استفاده از اسلحه و بمب‌های کشنده دست ساز،  معترضان و نیروهای امنیتی را هدف قرار داده و کشته‌اند.</p>
    </article>
  </body>
</html>