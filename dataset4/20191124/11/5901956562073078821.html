<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/naj-vam-tekne-piscancji-paprikas-z-belo-polento-250484"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T11:09:00+00:00"/>
    <meta property="og:title" content="Naj vam tekne: piščančji paprikaš z belo polento"/>
    <meta property="og:description" content="Tržičan Jernej Kamič je po srednji gostinski in turistični šoli v Radovljici šolanje nadaljeval na Višji strokovni šoli za gostinstvo in turizem Bled. Trenutno dela v Kranju, kjer je eden od p..."/>
  </head>
  <body>
    <article>
      <h1>Naj vam tekne: piščančji paprikaš z belo polento</h1>
      <h2>Jed po aromatičnosti spominja na azijsko hrano, zato se bo lepo ujela s suhim belim vinom, kot so sauvignon, renski rizling, suhi traminec, priporoča sommelierka Mira Šemić.</h2>
      <address><time datetime="2019-11-24T11:09:00+00:00">24 Nov 2019, 11:09</time> by <a rel="author">Špela Ankele</a></address>
      <slideshow>
        <figure>
          <img src="https://www.slovenskenovice.si/images/slike/2019/11/18/1695721.jpg"/>
          <figcaption>Jed</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1695712.jpg"/>
          <figcaption>Priprava jedi 1</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1695713.jpg"/>
          <figcaption>Priprava jedi 2</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1695714.jpg"/>
          <figcaption>Priprava jedi 3</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1695715.jpg"/>
          <figcaption>Priprava jedi 4</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1695716.jpg"/>
          <figcaption>Priprava jedi 6</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1695717.jpg"/>
          <figcaption>Priprava jedi 5</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1695718.jpg"/>
          <figcaption>FOTO: Špela Ankele</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1695719.jpg"/>
          <figcaption>Jed</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1695720.jpg"/>
          <figcaption>Jed</figcaption>
        </figure>
      </slideshow>
      <p>Tržičan <b>Jernej Kamič</b> je po srednji gostinski in turistični šoli v Radovljici šolanje nadaljeval na Višji strokovni šoli za gostinstvo in turizem Bled. Trenutno dela v Kranju, kjer je eden od pomembnih in zanesljivih členov uigrane kuharske ekipe v znani Gostilni Krištof. Je od nekdaj vedel, da bo vihtel kuhalnico? »Pravzaprav sem nekaj časa želel postati voznik tovornjaka, a je pozneje pretehtala odločitev, da postanem kuhar. Moja stara mama <b>Marija </b>je bila kuharica in še danes v spominu nosim okuse jedi, ki mi jih je pripravljala, ko sem kot otrok preživljal počitnice pri njej. Verjetno je že takrat začela v meni tleti želja, da nekoč postanem kuhar,« nam pojasni Kamič. Ko smo ga prosili, naj za Okuse pripravi enostavno jed, ki bo kot nalašč za deževne jesenske dni, se je odločil za preprosti in poceni sestavini: piščanca in polento. V polento je resda vmešal tartufato, a tudi če je nimate pri roki, z lahkoto uporabite kaj drugega: »Vanjo lahko dodamo malo mletih oziroma na drobno nasekljanih orehov ali lešnikov, morda žlico ali dve mletega maka.«<br/><br/>Na olju prepražimo nasekljano čebulo, na majhne kocke narezano papriko in preostalo zelenjavo, narezano na podobno majhne kose.<br/>Zalijemo z belim vinom, solimo in popramo. Z jušno osnovo ali vodo zalijemo zelenjavo.<br/>Ko omaka zavre, dodamo še majaron, timijan, šetraj, kumino, žlico mezge in ajvarja. Nato jo fino pretlačimo s paličnim mešalnikom.<br/>Piščančja bedra zrežemo na manjše dele in jih v drugi ponvi opečemo na malo olja. Solimo, dodamo še rdečo mleto papriko in kari.<br/>Nato zalijemo z omako.<br/>Pustimo nežno vreti pol ure, da se okusi lepo povežejo.<br/>Belo polento skuhamo tako, da v srednje velik lonec pristavimo vodo. Ko zavre, dodamo belo polento, maslo in sol. Na majhnem ognju kuhamo do primerne gostote.<br/>Ko je polenta kuhana, vanjo vmešamo tartufato in po okusu sladko smetano in maslo.<br/><br/>Za 4 osebe:<br/>250 g rdeče paprike<br/>250 g rumene paprike<br/>150 g korenja<br/>100 g zelene<br/>150 g rdeče čebule<br/>1 žlica ajvarja<br/>1 žlica paradižnikove mezge<br/>450 g piščančjih beder (brez kosti)<br/>1 l vode (ali bistre zelenjavne jušne osnove)<br/>0,1 dl belega vina<br/>žlica ali dve olja<br/>timijan, majaron, šetraj, kumina, mleta paprika, kari<br/>sol, poper<br/><b>Polenta:</b><br/>0,5 l vode<br/>200 g bele polente<br/>30 g tartufate<br/>malo smetane<br/>košček masla<br/>sol</p>
      <figure>
        <img src="https://www.slovenskenovice.si/images/slike/2019/11/18/1695717.jpg"/>
        <figcaption>Priprava jedi 5</figcaption>
      </figure>
    </article>
  </body>
</html>