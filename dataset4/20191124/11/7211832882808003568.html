<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607287"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T11:12:00+00:00"/>
    <meta property="og:title" content="คนขับสิบล้อถูกตร.สามร้อยยอดจับ ร้อง &quot;สิระ&quot; อ้างถูกยัดยาบ้า"/>
    <meta property="og:description" content="&amp;ldquo;คนขับรถบรรทุกสิบล้อ&amp;rdquo; ร้องขอความเป็นธรรมจาก &amp;ldquo;สิระ&amp;rdquo; หลังอ้างโดนยัดยา ด้าน สิระ เผยเตรียมนำคดีเสนอที่ประชุม กมธ.ปปช.หาคนผิด"/>
  </head>
  <body>
    <article>
      <h1>คนขับสิบล้อถูกตร.สามร้อยยอดจับ ร้อง "สิระ" อ้างถูกยัดยาบ้า</h1>
      <address><time datetime="2019-11-24T11:12:00+00:00">24 Nov 2019, 11:12</time> by <a rel="author">PostToday</a></address>
      <p>“คนขับรถบรรทุกสิบล้อ” ร้องขอความเป็นธรรมจาก “สิระ” หลังอ้างโดนยัดยา ด้าน สิระ เผยเตรียมนำคดีเสนอที่ประชุม กมธ.ปปช.หาคนผิด</p>
      <p>เมื่อวันที่ 24 พ.ย.62 เวลา 10.00 น. นายสิระ เจนจาคะ ส.ส.กทม.พรรคพลังประชารัฐ ในฐานะกรรมาธิการป้องกันและปราบปรามการทุจริตและประพฤติมิชอบ สภาผู้แทนราษฎร เปิดเผยว่า วันนี้ตนได้พบกับนายโสภณ วงษ์สวัสดิ์ คนขับรถบรรทุกสิบล้อ ซึ่งถูกเจ้าหน้าที่ตำรวจ สภ.สามร้อยยอด จ.ประจวบคีรีขันธ์ ตรวจค้นภายในรถบรรทุกสิบล้อ ก่อนถูกกล่าวหาว่ามียาบ้าไว้ในครอบครอง 1 เม็ด โดยนายโสภณได้มาร้องเรียนขอความเป็นธรรมต่อตนจากคดีที่เกิดขึ้น โดยในวันอังคารที่ 26 พ.ย.เวลา 13.00 น.ตนจะเดินทางไปที่ สภ.สามร้อยยอด เพื่อติดตามข้อเท็จจริง และขอให้ตั้งคณะกรรมการสอบสวนเจ้าหน้าที่ตำรวจที่ปฎิบัติหน้าที่</p>
      <p>“เรื่องที่เกิดขึ้นยังไม่ทราบแน่ชัดว่านายโสภณได้กระทำความผิดจริงหรือไม่ แต่ในฐานะที่ตนเป็นผู้แทนของประชาชน และมีหน้าที่ในกรรมาธิการ ปปช.จะเพิกเฉยต่อเรื่องที่ประชาชนเดือดร้อนไม่ได้ เพราะนายโสภณก็ถือเป็นประชาชนคนหนึ่ง หากถูกเจ้าหน้าที่กล่าวหาว่ามียาบ้าไว้ในครอบครอง ทั้งๆที่ไม่ได้กระทำความผิดก็เป็นเรื่องที่ไม่ยุติธรรมต่อนายโสภณ”นายสิระ กล่าว</p>
      <p>นายสิระ กล่าวต่อว่า ตนจะนำคดีของนายโสภณ เสนอต่อที่ประชุมกรรมาธิการ เพื่อให้พิจารณาเรื่องที่เกิดขึ้นอย่างเร่งด่วน เพื่อหาคำตอบให้กับสังคม ทั้งนี้ตนยินดีที่จะรับฟังความจากทั้ง 2 ด้าน ไม่ว่าจะเป็นตัวของนายโสภณเอง หรือเจ้าหน้าที่ตำรวจที่ปฎิบัติหน้าที่ หากฝ่ายใดมีข้อมูลก็สามารถแจ้งมาที่ตนได้ เพราะเรื่องนี้ถือเป็นเรื่องใหญ่ หากเจ้าหน้าที่ตำรวจไม่ได้ทำอย่างที่นายโสภณกล่าวหา ก็ต้องพิสูจน์ความจริงให้เป็นที่ประจักษ์ แต่หากเจ้าหน้าที่ตำรวจกระทำความผิดจริงก็ต้องดำเนินคดีทางกฎหมายเช่นกัน</p>
      <p>ด้านนายโสภณ กล่าวถึงกรณีที่กลุ่มเฟซบุ๊ก ‘สานฝันพ่อ ส.แท่นทองขนส่ง โอเคนะ’ ได้นัดรวมตัวกลุ่มคนขับสิบล้อ หน้าสถานีตำรวจสามร้อยยอด เพื่อเรียกร้องความยุติธรรม ในวันอังคารที่ 26 พ.ย. นี้ว่า ตนต้องขอขอบคุณเพื่อน ๆ ร่วมอาชีพทุกคนที่จะมาเป็นกำลังใจให้ และตนจะสู้คดีจนถึงที่สุด เนื่องจากตนไม่ได้กระทำความผิด และการต่อสู้ในครั้งนี้จะเป็นกรณีตัวอย่างที่กลุ่มคนขับสิบล้อจะได้ไม่ต้องเจอกับเหตุการณ์เช่นนี้อีก</p>
    </article>
  </body>
</html>