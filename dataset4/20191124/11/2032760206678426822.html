<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90419"/>
    <meta property="og:site_name" content="Denník politika"/>
    <meta property="article:published_time" content="2019-11-24T11:35:12+00:00"/>
    <meta property="og:title" content="Nadal sa v Davisovom pohári postaral o magický zážitok, Španieli môžu opäť získať trofej"/>
    <meta property="og:description" content="24.11.2019 (Webnoviny.sk) – Španielski tenisti naplno využívajú podporu domáceho publika na finálovom turnaji tohtoročného Davisovho pohára. V madridskej aréne Caja Magica sa postarali o magický zážitok pre svojich priaznivcov a po osemročnej pauze môžu získať víťaznú trofej. K postupu do finále im výrazne pomohol vo forme hrajúci Rafael Nadal, ktorý bol strojcom oboch bodov proti hráčom Veľkej Británie."/>
  </head>
  <body>
    <article>
      <h1>Nadal sa v Davisovom pohári postaral o magický zážitok, Španieli môžu opäť získať trofej</h1>
      <address><time datetime="2019-11-24T11:35:12+00:00">24 Nov 2019, 11:35</time> by <a rel="author">Webnoviny</a></address>
      <h3>Fotogaléria: Rafael Nadal</h3>
      <p>24.11.2019 (Webnoviny.sk) – Španielski tenisti naplno využívajú podporu domáceho publika na finálovom turnaji tohtoročného Davisovho pohára. V madridskej aréne Caja Magica sa postarali o magický zážitok pre svojich priaznivcov a po osemročnej pauze môžu získať víťaznú trofej. K postupu do finále im výrazne pomohol vo forme hrajúci Rafael Nadal, ktorý bol strojcom oboch bodov proti hráčom Veľkej Británie.</p>
      <h3>Veľmi špeciálny pocit</h3>
      <p>Koncoročná svetová jednotka najskôr v singli zdolala Daniela Evansa hladko 6:4, 6:0 a následne vo štvorhre nastúpila po boku krajana Feliciana Lópeza proti britskej dvojici Jamie Murray, Neal Skupski.</p>
      <p>Vo vyrovnanom deblovom súboji ani jeden z párov nestratil svoj servis, no Španieli boli úspešnejší v tajbrejkoch. V prvom sete uspeli pomerom 7:3 a v druhom 10:8.<i> „Je to špeciálny pocit, veľmi špeciálny. Ďakujem Felicianovi a divákom, ktorí boli skvelí,“</i> povedal Nadal, cituje ho portál BBC.com.</p>
      <p>Briti napriek tomu, že nevyužili služby Andyho Murrayho, siahali na finálovú miestenku. K úspechu im však chýbala presnejšia ruka v rozhodujúcich momentoch súboja vo štvorhre.</p>
      <h3>Na titul čakajú od roku 2011</h3>
      <p><i>„Myslím si, že sme odohrali dobrý zápas. Mali sme niekoľko šancí, ale Španieli veľmi kvalitne podávali a vytiahli dôležité údery v kľúčových situáciách,“</i> povedal Skupski.</p>
      <p>Španieli čakajú na daviscupový titul od roku 2011, kedy vo finále takisto na domácej pôde v Seville zdolali Argentínčanov 3:1 na zápasy. Po ôsmich rokoch čakania sa môžu tešiť opäť. V Madride zvládli všetky štyri zápasy v rámci nového formátu súťaže.</p>
      <p>V nedeľu vyzvú v súboji o prvenstvo Kanaďanov, pre ktorých to bude historická premiéra vo finále. Prvá dvojhra je naplánovaná na 16.00 h. <i>„Máme veľmi unikátnu možnosť vyhrať turnaj v domácom prostredí. Je to pre nás špeciálny moment,“</i> doplnil 38-ročný López.</p>
      <p>Viac k témam: <a href="https://www.webnoviny.sk/tag/davisov-pohar/"><u>Davisov pohár</u></a><br/>Zdroj: Webnoviny.sk – <a href="https://www.webnoviny.sk/nadal-sa-v-davisovom-pohari-postaral-o-magicky-zazitok-spanieli-mozu-opat-ziskat-trofej/"><u>Nadal sa v Davisovom pohári postaral o magický zážitok, Španieli môžu opäť získať trofej</u></a> © SITA Všetky práva vyhradené.</p>
    </article>
  </body>
</html>