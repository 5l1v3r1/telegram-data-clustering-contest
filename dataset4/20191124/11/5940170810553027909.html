<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-eixe-oysia-eixe-tamari"/>
    <meta property="og:site_name" content="24sports.com.cy"/>
    <meta property="article:published_time" content="2019-11-24T11:45:00+00:00"/>
    <meta property="og:title" content="ΑΠΟΕΛ: Είχε ουσία, είχε... Τάμαρι"/>
    <meta property="og:description" content="Συνεχής ενημέρωση για αθλητισμό, τα σπόρ, νέα, αυτοκίνητο και τεχνολογία απο το μεγαλύτερο πόρταλ της Κύπρου"/>
  </head>
  <body>
    <article>
      <h1>ΑΠΟΕΛ: Είχε ουσία, είχε... Τάμαρι</h1>
      <h2>Επέστρεψε και μαζί του και οι καλές εμφανίσεις για τους «γαλαζοκίτρινους»</h2>
      <address><time datetime="2019-11-24T11:45:00+00:00">24 Nov 2019, 11:45</time> by <a rel="author">Γιάννης Κουδουνάς</a></address>
      <p>
        <b>Ο ΑΠΟΕΛ επέστρεψε στο δρόμο των επιτυχιών μετά τις δύο συνεχόμενες ισοπαλίες στα ντέρμπι με ΑΕΚ και Απόλλωνα. Η χθεσινή νίκη με 3-0 επί της Πάφου είχε πολλά οφέλη για τους «γαλαζοκίτρινους». Κράτησαν το μηδέν, σκόραραν τρεις φορές, ωστόσο το πιο σημαντικό απ’ όλα... είναι η μεγάλη επιστροφή του ηγέτη της ομάδας, του Μούσα Αλ Τάμαρι.</b>
      </p>
      <p>Ο Ιορδανός επιθετικός κουβάλησε τον ΑΠΟΕΛ χθες, είχε την ουσία με γκολ και ασίστ και χωρίς καμία αμφιβολία έδωσε απαντήσεις στους επικριτές του. Ο Μούσα φόρτσαρε τώρα που τον έχει ανάγκη η ομάδα του, καθώς ακολουθούν δύο πολύ σημαντικές αναμετρήσεις, αρχικά με την Ντούντελανζ και στην συνέχεια το ντέρμπι των αιωνίων με την Ομόνοια.</p>
      <p>Στα του αγώνα, η ομάδα του Τόμας Ντολ ξεκίνησε πολύ δυνατά με το γρήγορο γκολ του Χαλένιους, παρ’ όλα αυτά όπως σημείωσε ο Γερμανός τεχνικός στις δηλώσεις του η ομάδα του ρίσκαρε αρκετά στην συνέχεια με αποτέλεσμα η Πάφος να φτάσει ουκ ολίγες φορές κοντά στην ισοφάριση. Συγκεκριμένα ανέφερε πως «Μπήκαμε πολύ καλά, πετύχαμε ένα γρήγορο γκολ, είχαμε τις ίδιες αδυναμίες, χάναμε την μπάλα. Ρισκάραμε μετά το 1-0, η Πάφος μας πίεζε ψηλά και δεν είχαμε συγκέντρωση».</p>
      <p>Και κάπου εδώ είναι που μπαίνει στον παρονομαστή ο Τάμαρι καθώς το γκολ του ήταν αυτό που ουσιαστικά κατεύνασε τα πνεύματα, αφού από το σημείο εκείνο και μετά, η Πάφος δεν επέστρεψε ποτέ ξανά στο παιχνίδι...</p>
      <p>Στο δεύτερο 45λεπτο, ο ΑΠΟΕΛ μπήκε και πάλι δυνατά, σκόραρε το τρίτο του γκολ με τον Σάβιτς, ο οποίος άνοιξε λογαριασμό στο Πρωτάθλημα μας και στη συνέχεια έριξε κάπως την απόδοση του, κρατώντας δυνάμεις ενόψεις... Πέμπτης και του τελικού κόντρα στην Ντούντελανζ, εκεί όπου θέλει μόνο νίκη, ούτως ώστε να συνεχίσει το Ευρωπαϊκό του ταξίδι πέραν του Δεκέμβριου.</p>
      <p>Στα θετικά για τους πρωταθλητές το γεγονός πως επέστρεψε ο εκ των αρχηγών της ομάδας, Τόμας Ντε Βινσέντι και μάλιστα είχε πολύ καλή παρουσία, παίρνοντας ψυχολογία ενόψει της απαιτητικής συνέχειας, ενώ ο Χαλένιους σκόραρε το 4<sup>ο</sup> του γκολ σε όλες τις διοργανώσεις, επιβεβαιώνοντας την καλή του αγωνιστική κατάσταση.</p>
      <p>Συμπερασματικά, οι «γαλαζοκίτρινοι» κρατάνε τα θετικά από την νίκη αυτή, βελτιώνουν τις όποιες ατέλειες τους και πλέον καλούνται να φύγουν από το Λουξεμβούργο με το διπλό...</p>
      <related>
        <a href="https://www.24sports.com.cy/gr/sports/podosfairo/kypros/a-katigoria/apoel/apoel-kyries-kai-kyrioi%E2%80%A6-epestrepse"/>
        <a href="https://www.24sports.com.cy/gr/sports/podosfairo/kypros/a-katigoria/apoel/tamari-epestrepsa-kai-twra-pame-kala"/>
        <a href="https://www.24sports.com.cy/gr/sports/podosfairo/kypros/a-katigoria/apoel/2-ntol"/>
        <a href="https://www.24sports.com.cy/gr/sports/podosfairo/kypros/a-katigoria/apoel/petebinos-exoyme-enan-teliko-tin-pempti"/>
      </related>
    </article>
  </body>
</html>