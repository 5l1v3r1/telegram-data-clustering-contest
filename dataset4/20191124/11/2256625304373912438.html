<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159293_1017.html"/>
    <meta property="og:site_name" content="Novsport"/>
    <meta property="article:published_time" content="2019-11-24T11:55:00+00:00"/>
    <meta property="og:title" content="Зографски отпадна след първия манш във Висла"/>
    <meta property="og:description" content="Българинът не успя да се класира за втория скок за съвсем малко"/>
  </head>
  <body>
    <article>
      <h1>Зографски отпадна след първия манш във Висла</h1>
      <address>
        <time datetime="2019-11-24T11:55:00+00:00">24 Nov 2019, 11:55</time>
      </address>
      <p>Владимир Зографски остана на 32-ро място в първия старт за сезона от Световната купа по ски скок във Висла, Полша. Българинът не успя да се класира за втория скок за съвсем малко.<br/><br/>Той постигна 112,5 метра при единствения си опит, които му донесоха 82,3 точки. Челната трийсетица на състезателите, класиращи се за втори скок, бе затворена от австриеца Грегор Шлиренцауер с 85,7 точки след скок от 111 метра.<br/><br/>Най-добро представяне при много силния и постоянно променящ се вятър записа германецът Карл Гайгер със 116,6 точки след скок от 127 метра. Същата дистанция преодоля и вторият Дниел Андре Танде от Норвегия, който получи 116,2 точки. Трети след първия скок е друг норвежец - Робин Педерсен, който има 114,7 точки след най-дългия скок за момента от 136 метра.<br/><br/>Носителят на Световната купа за миналия сезон Рьою Кобаяши е осми след първия скок със 109,8 точки.<br/><br/>Тежко падане претърпя един от любимците на полската публика - Пьотр Жила, който при приземяването загуби контрол над ските и удари лошо главата си в земята. За щастие Жила успя да се изправи бързо и макар с окървавено лице, напусна на собствен ход шанцата.<br/><br/>Малко по-късно днес трябва да започнат и вторите скокове за деня с участието на 30-те най-добри скачачи.</p>
    </article>
  </body>
</html>