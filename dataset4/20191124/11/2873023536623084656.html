<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220268_dynitika-epikindyni-kakokairia-o-giryonis"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T11:52:29+00:00"/>
    <meta property="og:title" content="«Δυνητικά επικίνδυνη» κακοκαιρία ο «Γηρυόνης»"/>
    <meta property="og:description" content="Ισχυρές βροχοπτώσεις, κατά τόπους καταιγίδες και θυελλώδεις ανέμους, φέρνει το νέο κύμα κακοκαιρίας, που αναμένεται να σαρώσει το μεγαλύτερο μέρος της χώρας από απόψε μέχρι την Τρίτη."/>
  </head>
  <body>
    <article>
      <h1>«Δυνητικά επικίνδυνη» κακοκαιρία ο «Γηρυόνης»</h1>
      <address><time datetime="2019-11-24T11:52:29+00:00">24 Nov 2019, 11:52</time> by <a rel="author">efsyn.gr</a></address>
      <p>Ισχυρές βροχοπτώσεις, κατά τόπους καταιγίδες και θυελλώδεις ανέμους, φέρνει το νέο κύμα κακοκαιρίας με την ονομασία «Γηρυόνης», που αναμένεται να σαρώσει το μεγαλύτερο μέρος της χώρας από απόψε μέχρι την Τρίτη.</p>
      <p>Η μετεωρολογική υπηρεσία<u><a href="https://meteo.gr/"> meteo</a></u> του Εθνικού Αστεροσκοπείου Αθηνών προειδοποιεί για «δυνητικά επικίνδυνη» κακοκαιρία με πολύ ισχυρά φαινόμενα από το βράδυ της Κυριακής και για 24 ώρες.</p>
      <p>Σύμφωνα με τα νεότερα προγνωστικά στοιχεία, ισχυρές βροχές και καταιγίδες θα εκδηλωθούν στο νομό Αττικής και στην πόλη της Αθήνας από τις πρώτες πρωινές ώρες έως και το μεσημέρι της Δευτέρας.</p>
      <p>Οι δορυφορικές εικόνες δείχνουν ένα εκτεταμένο βαρομετρικό χαμηλό που σχετίζεται με την κακοκαιρία, το οποίο τις πρωινές ώρες της Κυριακής είχε κέντρο στην Κορσική.</p>
      <figure>
        <img src="https://www.efsyn.gr/sites/default/files/images/2019/11/xartis_0.jpg"/>
        <figcaption>meteo.gr</figcaption>
      </figure>
      <p>Σήμερα βροχές και σποραδικές καταιγίδες θα εκδηλωθούν στα ηπειρωτικά (εξαιρούνται η Ανατολική Μακεδονία και η Θράκη), φαινόμενα που από τις απογευματινές ώρες τοπικά θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p>Από τις νυκτερινές ώρες της Κυριακής και κατά τη διάρκεια της Δευτέρας ένα μέτωπο πολύ ισχυρών βροχών και καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <p>Ενόψει του νέου κύματος κακοκαιρίας, ο περιφερειάρχης Αττικής Γ. Πατούλης απέστειλε επιστολή προς τους 66 Δημάρχους της Αττικής με την οποία τους ζητά να προχωρήσουν σε προληπτικές ενέργειες, για την αποφυγή τυχόν πλημμυρικών φαινομένων.</p>
      <p>Ειδικότερα, όπως αναφέρεται σε σχετική ανακοίνωση, «ζήτησε από τους Δήμους να απομακρύνουν, κατά απόλυτη προτεραιότητα μέχρι το απόγευμα, τυχόν ογκώδη αντικείμενα και φερτά υλικά που βρίσκονται περιμετρικά κάδων απορριμμάτων, ώστε να αποφευχθούν προβλήματα εμφράξεων φρεατίων υδροσυλλογής ή και απορροής υδάτων σε ρέματα».</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/220241_triplo-htypima-apo-giryoni-meta-tis-katastrofes-se-thaso-kai-halkidiki"/>
        <a href="https://www.efsyn.gr/node/220179"/>
        <a href="https://www.efsyn.gr/ellada/koinonia/220166_trehoyn-gia-na-prolaboyn-ta-heirotera"/>
        <a href="https://www.efsyn.gr/ellada/koinonia/219725_problimata-sti-zakyntho-apo-tin-kakokairia-megala-ypsi-brohis-sti-messinia"/>
        <a href="https://www.efsyn.gr/node/218503"/>
        <a href="https://www.efsyn.gr/ellada/koinonia/217470_entones-brohoptoseis-anamenontai-meta-mesimeri-stin-attiki"/>
      </related>
    </article>
  </body>
</html>