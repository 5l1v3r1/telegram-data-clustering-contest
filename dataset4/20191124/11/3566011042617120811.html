<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549578.html/%D8%A7%D9%82%D8%AA%D8%AF%D8%A7%D8%B1-%D8%AC%D8%A7%D9%85%D8%B9%D9%87-%D8%AF%D8%B1-%D8%B3%D8%A7%DB%8C%D9%87-%DA%AF%D8%B3%D8%AA%D8%B1%D8%B4-%D8%A7%D9%82%D8%AA%D8%B5%D8%A7%D8%AF-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86-%D9%85%DB%8C%D8%B3%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T11:40:00+00:00"/>
    <meta property="og:title" content="اقتدار جامعه در سایه گسترش اقتصاد دانش بنیان میسر می شود"/>
    <meta property="og:description" content="مدیر امور بین الملل پارک علم و فناوری یزد اعلام کرد: سیاست های اقتصاد دانش بنیان، تبدیل علم به ثروت و اقتصاد مقاومتی باعث می‌شود تا جامعه ما به یک جامعه مقتدر تبدیل شود."/>
  </head>
  <body>
    <article>
      <h1>اقتدار جامعه در سایه گسترش اقتصاد دانش بنیان میسر می شود</h1>
      <h2>مدیر امور بین الملل پارک علم و فناوری یزد:</h2>
      <address>
        <time datetime="2019-11-24T11:40:00+00:00">24 Nov 2019, 11:40</time>
      </address>
      <p>مدیر امور بین الملل پارک علم و فناوری یزد اعلام کرد: سیاست های اقتصاد دانش بنیان، تبدیل علم به ثروت و اقتصاد مقاومتی باعث می‌شود تا جامعه ما به یک جامعه مقتدر تبدیل شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، مدیر امور بین الملل پارک علم و فناوری یزد شب گذشته در جشنواره جهادگران علم و فناوری که در دانشگاه آزاد یزد برگزار شد با تبریک هفته بسیج عنوان کرد: خداوند در قرآن می فرماید بدون علم نمی توانید در دنیا نفوذ بکنید چرا که علم یک استطاعت و نفوذ را به همراه دارد.</p>
      <p>محمد قویدل افزود: سیاست های اقتصاد دانش بنیان، تبدیل علم به ثروت و اقتصاد مقاومتی باعث می‌شود تا جامعه ما به یک جامعه مقتدر تبدیل شود.</p>
      <p>وی شهر یزد را شهری دارای معادن و ذهن های خلاق توصیف و عنوان کرد: استان یزد علاوه بر دارا بودن معادنِ بسیار ظرفیت های نخبگانی زیادی هم دارد. اما باید دانست ما زمانی اقتصاد مقاوم داریم که اقتصادمان را بر بنیان هایی بنا نهیم که فانی نباشد. برای مثال اقتصاد نفتی با تمام شدن نفت خاتمه می یابد ولی اقتصاد مبتنی بر فناوری و علم هرگز پایان نمی پذیرد چون علم تمام نشدنی و زاینده است. لذا ما باید بتوانیم اقتصادمان را بر پایه علم بنیان بگذاریم.</p>
      <p>قویدل با ارائه مثال هایی از شکل گیری شرکت های دانش بنیان در برهه‌های حساس زمانی اظهار داشت: در زمان پس از جنگ تحمیلی و در حالی که در جنگ اقتصادی،آن هم با رقابت هایی که در جهان وجود دارد، قرار داریم به نظر می رسد که راهکار اقتصاد دانش بنیان یک راهکار منطقی است.</p>
      <p>این مقام مسئول گفت: تشکیلات بسیج بسیار ارزشمند است و می‌تواند به جامعه کمک کند زیرا از خود جامعه است و لذا می‌تواند به گسترش علوم و فناوری‌های نو در جامعه سرعت بخشد.</p>
      <p> وی با اشاره به حمایت های پارک علم و فناوری از نخبگان بیان کرد: وقتی اقتصادهای دانش بنیان شکل می‌گیرد باید یک سری نهاد شکل بگیرند تا بتوانند از این ایده ها حمایت کنند. پارک علم و فناوری نیز یک سازمان است که نقش حمایت از فرآیند نوآوری و خلق ثروت در جامعه را بر عهده دارد.</p>
      <p>قویدل اضافه کرد: شناخت و تقویت نهادهایی که از اقتصاد دانش بنیان حمایت می کند می‌تواند زمینه ساز توسعه کشور شود.</p>
      <p>مدیر امور بین الملل پارک علم و فناوری یزد اظهار کرد: اکنون پارک های علم و فناوری در دنیا در پهنه شهری پراکنده شده  و در بخش های مختلف شهر حضور دارند و نواحی نوآوری را شکل می‌دهند. بسیج علمی نیز به سبب حضور در جامعه و دارا بودن پایگاه های علمی در سراسر استان می تواند در این روند مثبت همراه پارک علم و فناوری باشد تا بتوانیم در تمام شهر فرهنگ نوآوری را ببینیم.</p>
      <p>انتهای پیام/</p>
    </article>
  </body>
</html>