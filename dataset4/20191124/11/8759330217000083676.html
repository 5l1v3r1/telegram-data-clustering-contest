<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904992/vergeet-mazzu-time-standard-is-d-ploeg-van-de-slotfase-in-jpl-beker-n-europa.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-24T11:45:00+00:00"/>
    <meta property="og:title" content="Met Standard ben je nooit klaar: 10 van hun 30 punten puurden Rouches uit slotfase"/>
    <meta property="og:description" content="Standard Luik flikte het zaterdagavond alweer: scoren in de absolute eindfase van een duel."/>
  </head>
  <body>
    <article>
      <h1>Met Standard ben je nooit klaar: 10 van hun 30 punten puurden Rouches uit slotfase</h1>
      <address>
        <time datetime="2019-11-24T11:45:00+00:00">24 Nov 2019, 11:45</time>
      </address>
      <p>
        <b>Standard Luik flikte het zaterdagavond alweer: scoren in de absolute eindfase van een duel. <a href="https://www.voetbalprimeur.be/nieuws/904916/standard-vergeet-duel-op-slot-te-gooien-maar-juicht-in-extremis-dan-toch-in-eupen.html?utm_source=doorlink&amp;utm_medium=doorlink&amp;utm_campaign=%2F">De ultieme 1-2 van Samuel Bastien op bezoek bij KAS Eupen</a> leverde Michel Preud'homme en co weer twee extra punten op. Dat is lang niet de eerste keer dit seizoen. Meer nog, Standard is zonder twijfel dé ploeg van de slotminuten.</b>
      </p>
      <p>Waar Felice Mazzu jarenlang het etiket van koning van de slotfase droeg, is die titel nu overgedragen naar Luik. De statistieken van Standard zijn immers nóg straffer. Het doelpunt van Bastien in Eupen was al het twaalfde (!) dat Standard dit seizoen maakte in de laatste tien minuten van een wedstrijd. Vele van die laattijdige treffers vielen zelfs in de blessuretijd.</p>
      <p>Minstens even belangrijk voor de <i>Rouches </i>is dat die ultieme doelpunten heel vaak kostbare punten opleveren. In de Jupiler Pro League staat Standard momenteel op dertig punten, waarmee het de dichtste belager van koploper Club Brugge (36) is. Liefst tien van die dertig punten veroverden de manschappen van Preud'homme in de 'dying minutes' van hun wedstrijden.</p>
      <p><b>Overzicht van de late goals van Standard*:</b><br/><b>Cercle (U)</b>: Renaud Emond ('88) en Anthony Limbombe (blessuretijd) voor 0-2<br/>Moeskroen (T): Emond ('88) voor 4-1<br/><b>Kortrijk (T)</b>: Konstantinos Laifis ('82) en Selim Amallah ('89) voor 2-1<br/>Waasland-Beveren (T): Obbi Oulare ('90) voor 2-0<br/><b>Genk (T)</b>: Bastien ('84) voor 1-0<br/><b>Charleroi (T)</b>: Paul-José M'Poku ('90) voor 1-1<br/><b>Eupen (U)</b>: Bastien (blessuretijd) voor 1-2</p>
      <p>En het goede nieuws blijft duren voor de Luikenaars. De late doelpunten helpen hen immers niet alleen in de Jupiler Pro League, ook in de andere competities waarin Standard actief is, pieken ze in de slotminuten. Zo plaatste het zich voor de volgende ronde in de Croky Cup door Lommel te kloppen na een winning goal van Aleksandar Boljevic ... in de extra tijd.</p>
      <p>Europees sloeg Standard zelfs twee keer toe in de slotfase. Thuis tegen Guimaraes ging het slechts om de geruststellende 2-0 van M'Poku. Onlangs was een treffer van Maxime Lestienne echter wél cruciaal in het duel met Eintracht Frankfurt (2-1). Op aangeven van Oulare bracht hij Sclessin in vervoering. Door die ommezwaai behoudt Standard ook een goede kans om door te stoten naar de knock-out-fase van de Europa League.</p>
      <p>
        <i>* Thuiswedstrijd staan aangeduid met (T), uitwedstrijden met (U). De vetgedrukte wedstrijden zijn die waarin de late doelpunten ook echt een verschil maakten in het resultaat.</i>
      </p>
      <aside>Lees meer<br/><a href="https://www.voetbalprimeur.be/nieuws/904944/standard-kan-pas-op-het-nippertje-winnen-we-moeten-daaruit-leren-.html?itm_source=www.voetbalprimeur.be&amp;itm_medium=highlighted-content">Standard kan pas op het nippertje winnen: "We moeten daaruit leren"</a></aside>
    </article>
  </body>
</html>