<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013031/%D9%88%D8%A7%DA%A9%D9%86%D8%B4-%D8%A7%DB%8C%D8%B1%D8%A7%D9%86-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D8%B6%D8%AF%D8%A7%DB%8C%D8%B1%D8%A7%D9%86%DB%8C-%D9%86%D8%B4%D8%B3%D8%AA-%D9%85%D9%86%D8%A7%D9%85%D9%87"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T11:21:51+00:00"/>
    <meta property="og:title" content="واکنش ایران به اظهارات ضدایرانی نشست منامه"/>
    <meta property="og:description" content="سخنگوی وزارت خارجه به اظهارات ضدایرانی و اتهامات واهی مطرح شده در کنفرانس منامه در بحرین واکنش نشان داد."/>
  </head>
  <body>
    <article>
      <h1>واکنش ایران به اظهارات ضدایرانی نشست منامه</h1>
      <address>
        <time datetime="2019-11-24T11:21:51+00:00">24 Nov 2019, 11:21</time>
      </address>
      <p>
        <i>سخنگوی وزارت خارجه به اظهارات ضدایرانی و اتهامات واهی مطرح شده در کنفرانس منامه در بحرین واکنش نشان داد.</i>
      </p>
      <p>به گزارش مشرق، سید عباس موسوی سخنگوی وزارت امور خارجه جمهوری اسلامی ایران در واکنش به اظهارات بی اساس و اتهامات واهی مطرح شده از سوی برخی شرکت کنندگان در اجلاس گفتگوی منامه در بحرین، ضمن بی ارزش خواندن این اظهارات، اتهامات وارده به کشورمان را مردود خواند.</p>
      <blockquote>بیشتر بخوانید:<br/><a href="https://www.mashreghnews.ir/news/1012702/%D9%88%D8%A7%DA%A9%D9%86%D8%B4-%D8%A7%DB%8C%D8%B1%D8%A7%D9%86-%D8%A8%D9%87-%D8%AA%D8%AD%D8%B1%DB%8C%D9%85-%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D8%AA%D9%88%D8%B3%D8%B7-%D8%A2%D9%85%D8%B1%DB%8C%DA%A9%D8%A7">واکنش ایران به تحریم آذری جهرمی توسط آمریکا<br/></a><a href="https://www.mashreghnews.ir/news/1012372/%D9%85%D9%88%D8%B3%D9%88%DB%8C-%D8%B3%DB%8C%D8%A7%D8%B3%D8%AA-%D8%AE%D8%A7%D8%B1%D8%AC%DB%8C-%D8%A7%DB%8C%D8%B1%D8%A7%D9%86-%D9%81%D8%B9%D8%A7%D9%84-%D9%88-%D9%85%D8%AA%D9%88%D8%A7%D8%B2%D9%86-%D8%A7%D8%B3%D8%AA">موسوی: سیاست خارجی ایران، فعال و متوازن است</a></blockquote>
      <p>سخنگوی وزارت امور خارجه تصریح کرد: کشورهایی که خود مولّد و مروّج تروریسم و افراط گرایی بوده و با زیر پا گذاشتن اصل حسن همجواری، در امور داخلی دیگران مداخله نموده و امنیت منطقه را به واسطه جلب نیروهای بیگانه تضعیف کرده‌اند، نمی‌توانند با فرافکنی مشکلات خودساخته را به جمهوری اسلامی ایران نسبت دهند.</p>
      <p>موسوی خاطر نشان ساخت: تجاوز نظامی به یمن به رهبری عربستان سعودی و به خاک و خون کشیدن ده‌ها هزار نفر از زنان و کودکان بی گناه و نابود کردن همه زیرساخت‌های آن کشور و توسل به رفتارهای استعماری در تلاش برای سرنگونی حکومت‌های مشروع و روی کار آوردن رژیم‌های تحت حمایت از حافظه تاریخی افکار عمومی منطقه و جهان پاک نخواهد شد.</p>
      <p>سخنگوی وزارت امور خارجه در پایان این کشورها را به کنار گذاشتن توهّم و پذیرش واقعیت‌ها و گفتگو و همکاری جمعی برای تامین ثبات، امنیت و پیشرفت منطقه فراخواند.</p>
      <p>منبع: تسنیم</p>
    </article>
  </body>
</html>