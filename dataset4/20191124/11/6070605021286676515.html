<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/el_nudo-atresmedia-atresplayer-serie_0_2349965048.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T11:23:44+00:00"/>
    <meta property="og:title" content="S’estrena ‘El nudo’, la primera sèrie d’AtresPlayer Premium"/>
    <meta property="og:description" content="Oriol Tarrasón, Cristina Plazas, Natalia Verbeke i Miquel Fernández protagonitzen aquest 'thriller'"/>
  </head>
  <body>
    <article>
      <h1>S’estrena ‘El nudo’, la primera sèrie d’AtresPlayer Premium</h1>
      <h2>Oriol Tarrasón, Cristina Plazas, Natalia Verbeke i Miquel Fernández protagonitzen aquest 'thriller'</h2>
      <address>
        <time datetime="2019-11-24T11:23:44+00:00">24 Nov 2019, 11:23</time>
      </address>
      <p>AtresPlayer Premium, la <a href="https://www.ara.cat/media/Atresmedia-reservara-continguts-exclusius-plataforma_0_2280372040.html">plataforma de <i>streaming </i>de pagament d’Atresmedia</a>, estrena avui <a href="https://www.ara.cat/media/Comenca-rodatge-nou-thriller-Antena_0_2244375605.html"><i>El nudo</i></a>, la primera sèrie que el grup produeix per oferir exclusivament a través d’internet. La ficció, signada per Diagonal TV, és un <i>thriller </i>romàntic format per 13 capítols de 50 minuts, que s’estrenaran setmanalment.</p>
      <p><i>El nudo </i>té com a protagonistes dues parelles: d’una banda, el Daniel (Oriol Tarrasón) i la Rebeca (Cristina Plazas), i, de l’altra, la Cristina (Natalia Verbeke) i el Sergio (Miquel Fernández). L’amistat entre tots ells s’esquerda el dia que el Daniel té un accident de cotxe que el deixa entre la vida i la mort, perquè la policia conclou que a dins del vehicle hi anava una altra persona, que ha desaparegut.</p>
      <p>La narració intercala la investigació del cas amb fets del passat que permeten descobrir com es va arribar fins al moment de l’accident. A més, els capítols inclouen declaracions davant de càmera de personatges secundaris, que expliquen què saben dels fets. Aquests fragments són la base d’un contingut extra que estarà disponible a la mateixa plataforma, en què la periodista Marta Robles els farà entrevistes per intentar resoldre el misteri.</p>
    </article>
  </body>
</html>