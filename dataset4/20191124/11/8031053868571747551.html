<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b9%ce%ba%cf%81%cf%8c-%ce%bc%ce%bf%cf%85%cf%83%ce%b5%ce%af%ce%bf-%cf%84%ce%bf-%cf%83%cf%80%ce%af%cf%84%ce%b9-%ce%b1%cf%81%cf%87%ce%b1%ce%b9%ce%bf%ce%ba%ce%ac%cf%80%ce%b7%ce%bb%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T11:39:46+00:00"/>
    <meta property="og:title" content="Μικρό… μουσείο το σπίτι αρχαιοκάπηλου στη Εύβοια"/>
    <meta property="og:description" content="Σύμφωνα με την αρχική εκτίμηση αρχαιολόγων, τα ευρήματα χρονολογούνται κυρίως μεταξύ 4ου και 6ου π.Χ. αιώνα."/>
  </head>
  <body>
    <article>
      <h1>Μικρό… μουσείο το σπίτι αρχαιοκάπηλου στη Εύβοια</h1>
      <address>
        <time datetime="2019-11-24T11:39:46+00:00">24 Nov 2019, 11:39</time>
      </address>
      <p>Σύμφωνα με την αρχική εκτίμηση αρχαιολόγων, τα ευρήματα χρονολογούνται κυρίως μεταξύ 4ου και 6ου π.Χ. αιώνα.</p>
      <p>
        <b>Η έρευνα για κυκλώματα που διενεργούν παράνομες ανασκαφές σε περιοχές της Εύβοιας, οδήγησε τους αστυνομικούς του τμήματος Διρφύων- Μεσσαπίων στο σπίτι ενός 46χρονου Έλληνα στα Ψαχνά, όπου βρέθηκαν μπροστά σε ένα μικρό… μουσείο!</b>
      </p>
      <p>Στα δωμάτια της κατοικίας του βρέθηκαν πλήθος αρχαιότητες, που σύμφωνα με την αρχική εκτίμηση αρχαιολόγων χρονολογούνται κυρίως μεταξύ 4ου και 6ου π.Χ. αιώνα. Συγκεκριμένα, κατασχέθηκαν ένα ακέραιο πήλινο ειδώλιο ένθρονης γυναικείας μορφής, μια κεφαλή πήλινου γυναικείου ειδωλίου, ένα σχεδόν ακέραιο πήλινο ειδώλιο Σάτυρου, θραύσματα και τμήματα πήλινων ειδωλίων, δυο πήλινα ειδώλια ζώων, δυο ακέραια ατρακτόσχημα μυροδοχεία, πήλινα μελανόμορφα ληκύθια ακέραιο και σε τμήματα, πήλινοι σφαιρικοί αρύβαλλοι σχεδόν ακέραιος και σε τμήματα, ένας πήλινος ατρακτόσχημος αρύβαλλος, ένα σχεδόν ακέραιο πήλινο σκυφίδιο, ένας ακέραιος πήλινος μονόμυξος λύχνος, μια ακέραιη πήλινη μικύλλη ομφαλωτή φιάλη και ένα τμήμα πήλινης άποδης κύλικας σε όστρακα.</p>
      <p>Όλα θα παραδοθούν στην Εφορεία Αρχαιοτήτων Ευβοίας για αξιολόγηση, ενώ οι αστυνομικοί συνεχίζουν την προανάκριση για να εξακριβώσουν από πού προέρχονται. Στο μεταξύ, ο 46χρονος οδηγήθηκε στον εισαγγελέα Πρωτοδικών Χαλκίδας κατηγορούμενος για παράβαση νομοθεσίας περί αρχαιοτήτων.</p>
    </article>
  </body>
</html>