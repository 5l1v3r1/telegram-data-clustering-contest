<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807071/%D9%88%D8%A7%DA%A9%D9%86%D8%B4-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A8%D9%87-%D8%A7%D8%AA%D9%87%D8%A7%D9%85%D8%A7%D8%AA-%D9%85%D8%B7%D8%B1%D8%AD-%D8%B4%D8%AF%D9%87-%D8%A7%D8%B2-%D8%B3%D9%88%DB%8C-%D8%A8%D8%B1%D8%AE%DB%8C-%D8%B4%D8%B1%DA%A9%D8%AA-%DA%A9%D9%86%D9%86%D8%AF%DA%AF%D8%A7%D9%86-%D8%AF%D8%B1-%D8%A7%D8%AC%D9%84%D8%A7%D8%B3-%DA%AF%D9%81%D8%AA%DA%AF%D9%88%DB%8C-%D9%85%D9%86%D8%A7%D9%85%D9%87"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="واکنش وزارت خارجه به اتهامات مطرح شده از سوی برخی شرکت کنندگان در اجلاس گفتگوی منامه"/>
    <meta property="og:description" content="سخنگوی وزارت خارجه در واکنش به اظهارات بی اساس و اتهامات واهی مطرح شده از سوی برخی شرکت کنندگان در اجلاس گفتگوی منامه در بحرین، ضمن بی ارزش خواندن این اظهارات، اتهامات وارده به کشورمان را مردود خواند."/>
  </head>
  <body>
    <article>
      <h1>واکنش وزارت خارجه به اتهامات مطرح شده از سوی برخی شرکت کنندگان در اجلاس گفتگوی منامه</h1>
      <h2>سخنگوی وزارت خارجه در واکنش به اظهارات بی اساس و اتهامات واهی مطرح شده از سوی برخی شرکت کنندگان در اجلاس گفتگوی منامه در بحرین، ضمن بی ارزش خواندن این اظهارات، اتهامات وارده به کشورمان را مردود خواند.</h2>
      <address>
        <time datetime="2019-11-24T11:00:00+00:00">24 Nov 2019, 11:00</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، سید عباس موسوی سخنگوی وزارت امور خارجه جمهوری اسلامی ایران در واکنش به اظهارات بی اساس و اتهامات واهی مطرح شده از سوی برخی شرکت کنندگان در اجلاس گفتگوی منامه در بحرین، ضمن بی ارزش خواندن این اظهارات، اتهامات وارده به کشورمان را مردود خواند. <br/><br/>سخنگوی وزارت امور خارجه تصریح کرد: کشور‌هایی که خود مولّد و مروّج تروریسم و افراط گرایی بوده و با زیر پا گذاشتن اصل حسن همجواری، در امور داخلی دیگران مداخله نموده و امنیت منطقه را به واسطه جلب نیرو‌های بیگانه تضعیف کرده اند، نمی‌توانند با فرافکنی مشکلات خودساخته را به جمهوری اسلامی ایران نسبت دهند.<br/><br/>موسوی خاطر نشان ساخت: تجاوز نظامی به یمن به رهبری عربستان سعودی و به خاک و خون کشیدن ده‌ها هزار نفر از زنان و کودکان بی گناه و نابود کردن همه زیرساخت‌های آن کشور و توسل به رفتار‌های استعماری در تلاش برای سرنگونی حکومت‌های مشروع و روی کار آوردن رژیم‌های تحت حمایت از حافظه تاریخی افکار عمومی منطقه و جهان پاک نخواهد شد. <br/><br/>سخنگوی وزارت امور خارجه در پایان این کشور‌ها را به کنار گذاشتن توهّم و پذیرش واقعیت‌ها و گفتگو و همکاری جمعی برای تامین ثبات، امنیت و پیشرفت منطقه فراخواند.</p>
    </article>
  </body>
</html>