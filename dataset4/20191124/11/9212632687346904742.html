<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/520277/update-mangsa-dilihat-bawa-2-tong"/>
    <meta property="og:site_name" content="HM Online"/>
    <meta property="article:published_time" content="2019-11-24T11:27:27+00:00"/>
    <meta property="og:title" content="[UPDATE] Mangsa dilihat bawa 2 tong"/>
    <meta property="og:description" content="IDENTITI pasangan warga emas yang maut dalam kebakaran di apartmen Taman Meru Impiana, Ipoh, sudah dikenal pasti."/>
  </head>
  <body>
    <article>
      <h1>[UPDATE] Mangsa dilihat bawa 2 tong</h1>
      <address><time datetime="2019-11-24T11:27:27+00:00">24 Nov 2019, 11:27</time> by <a rel="author">Mohd Hafizee Mohd Arop</a></address>
      <p>IDENTITI pasangan warga emas yang maut dalam kebakaran di apartmen Taman Meru Impiana, Ipoh, sudah dikenal pasti.</p>
      <p>Kedua-dua mereka adalah Kamal Mustafa dan Kamariah Talib, masing-masing berusia 70-an.</p>
      <p>Dalam kejadian jam 3.30 pagi, Kamal yang juga warga Mesir dan isterinya warga tempatan, masing-masing ditemui rentung di ruang tamu dan hadapan bilik air.</p>
      <p>Ketua Polis Daerah Ipoh, Asisten Komisioner A Asmadi Abdul Aziz berkata, rakaman kamera litar tertutup (CCTV) sebelum kejadian mendapati mangsa lelaki dilihat keluar dari rumahnya menaiki Proton Suprima.</p>
      <p>Katanya, penelitian CCTV juga mendapati lelaki itu kemudiannya masuk semula ke kediamannya dengan membawa dua tong dipercayai berisi bahan bakar.</p>
      <p>“Rumah mangsa adalah dua unit yang dijadikan seunit dan siasatan dalam rumah menemui dua tong gas di ruang tamu yang sepatutnya berada di dapur.</p>
      <p>“Kereta mangsa pula ditemui dalam keadaan hangus terbakar kira-kira 500 meter dari apartmen berkenaan dan polis masih menyiasat punca serta motif kejadian,” katanya yang ditemui di lokasi kejadian.</p>
      <p>A Asmadi berkata, siasatan akan dijalankan daripada setiap aspek dan klasifikasi kes akan dibuat selepas selesai bedah siasat di Hospital Raja Permaisuri Bainun (HRPB).</p>
      <p>Menurutnya, ahli keluarga mangsa sudah dihubungi dan dalam perjalanan ke Ipoh bagi urusan menuntut jenazah.</p>
      <p>Tinjauan di lokasi kejadian mendapati, rumah tingkat bawah apartmen itu hangus termasuk pintu gelungsur dan cermin tingkapnya pecah manakala pagar besinya patah.</p>
      <p>Sementara itu, Ketua Zon 1 Jabatan Bomba dan Penyelamat Malaysia (JBPM) Perak, Mohd Khairul Jamil berkata, pihaknya menerima panggilan kecemasan jam 3.40 pagi.</p>
      <p>Katanya, anggota dari Balai Bomba dan Penyelamat (BBP) Meru segera diarahkan ke lokasi kejadian dan berjaya mengawal kebakaran sebelum menemui mayat kedua-dua mangsa.</p>
      <p>“Kediaman terbakar 60 peratus dan kebakaran berjaya dikawal sepenuhnya sebelum operasi ditamatkan jam 6.55 pagi.</p>
      <p>“Mayat kedua-dua mangsa diserahkan kepada polis untuk tindakan lanjut,” katanya.</p>
      <p>
        <b>Berita berkaitan</b>
      </p>
      <p>• <a href="https://www.hmetro.com.my/utama/2019/11/520277/Pasangan%20warga%20emas%20maut%20apartment%20terbakar%20%5BMETROTV%5D">Pasangan warga meas maut apartment terbakar</a></p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/11/520213/pasangan-warga-emas-maut-apartment-terbakar-metrotv"/>
        <a href="https://www.hmetro.com.my/mutakhir/2019/05/451058/update-warga-emas-rentung-oku"/>
        <a href="https://www.hmetro.com.my/mutakhir/2019/11/516832/mati-jatuh-tingkat-23-metrotv"/>
        <a href="https://www.hmetro.com.my/node/150362"/>
        <a href="https://www.hmetro.com.my/mutakhir/2019/05/451043/warga-emas-ditemui-rentung-metrotv"/>
        <a href="https://www.hmetro.com.my/utama/2019/09/495899/nasib-baik-tak-habis-potong"/>
        <a href="https://www.hmetro.com.my/mutakhir/2015/06/60223/padah-tertidur-lepas-jerang-air"/>
        <a href="https://www.hmetro.com.my/mutakhir/2017/11/282708/risiko-bomba"/>
      </related>
    </article>
  </body>
</html>