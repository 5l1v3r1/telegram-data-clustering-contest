<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/the-outer-worlds-mod-ray-tracing/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-24T11:19:00+00:00"/>
    <meta property="og:title" content="The Outer Worlds, un video mostra il gioco in ray tracing con ReShade | Game Division"/>
    <meta property="og:description" content="The Outer Worlds su PC può essere migliorato con alcuni effetti in ray tracing grazie alla mod per Reshade. Un utente su YouTube mostra il risultato."/>
  </head>
  <body>
    <article>
      <h1>The Outer Worlds, un video mostra il gioco in ray tracing con ReShade | Game Division</h1>
      <address>
        <time datetime="2019-11-24T11:19:00+00:00">24 Nov 2019, 11:19</time>
      </address>
      <p>L’utente YouTube SliM420 GaMing ha condiviso un video che mostra <b>The Outer Worlds</b> in versione PC con effetti di tipo ray tracing grazie a <b>ReShade</b> di Pascal Gilcher. Questo permette di migliorare, come abbiamo già visto in altri casi, illuminazione e occlusione ambientale dei giochi su PC grazie ad <b>effetti in post-processing</b> che per quanto sulla carta simili al ray tracing di Nvidia funzionano in maniera estremamente diversa.</p>
      <p>La mod usa i valori del colore dei pixel per implementare i suoi <b>effetti</b>, anche se ReShade non riesce ad avere abbastanza informazioni sulla <b>direzione</b> della luce e questo può portare a effetti visivi non sempre molto <b>corretti</b>. Aldilà di questo, però, la mod ha permesso di ottenere gli effetti di ray tracing anche in The Outer Worlds.</p>
      <figure>
        <iframe src="https://www.youtube.com/embed/MHuVkKGonpA" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/10/the-outer-worlds-57690.768x432.jpg"/>
        </figure>
        <figure>
          <img src="https://www.tomshw.it/images/images/2019/10/the-outer-worlds-57687.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/hardware/rtx-on-e-rtx-off-quanto-cambia-la-grafica-con-il-ray-tracing/">RTX on e RTX off, quanto cambia la grafica con il ray tracing?</a></p>
      <p>Secondo quanto riporta DOSGaming, in base al video <b>The Outer Worlds</b> ha degli indubbi <b>vantaggi</b> sotto il profilo grafico da questa mod. L’utente che ha pubblicato il filmato su YouTube però non fornisce dei <b>dettagli</b> che in questi casi possono essere utili a valutare le prestazioni complessive. Non c’è infatti <b>nessun confronto</b> tra la versione standard e quella che fa uso della mod, né tantomeno è presente un <b>indicatore di framerate</b> su schermo che permette di valutare l’impatto complessivo.</p>
      <p>Negli ultimi tempi molti utenti della comunità PC hanno portato avanti degli <b>esperimenti</b> per implementare con le mod effetti di <b>ray tracing</b> anche su titoli più datati come <a href="http://www.tomshw.it/videogioco/half-life-teaser-ray-tracing/">nel caso di Half-Life</a> oppure <a href="http://www.tomshw.it/videogioco/stalker-remaster-ray-tracing/">STALKER</a>. La stessa Nvidia che dopo il lancio delle schede RTX punta molto su questa tecnologia è intenzionata a <b>rimasterizzare</b> molti giochi classici per PC dello scorso decennio con il ray tracing in tempo reale ed ha anche avviato un team proprio con questo preciso obbiettivo. Se anche voi siete interessati alla possibilità di implementare questi effetti nei giochi su PC potete fare riferimento <a href="https://reshade.me/forum/shader-discussion/5450-guide-to-ray-tracing-with-reshade">a questa guida</a>.</p>
      <blockquote>The Outer Worlds è disponibile in versione PlayStation 4 <a href="https://toms.it/UBfLZ">anche su Amazon</a>.</blockquote>
    </article>
  </body>
</html>