<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220947/boris-vlha-hodnoti-nestastny-slalom-v-levi-pozeral-som-sa-na-televizor-a-bol-som-bezmocny"/>
    <meta property="og:site_name" content="Športky.sk"/>
    <meta property="article:published_time" content="2019-11-24T11:10:00+00:00"/>
    <meta property="og:title" content="Boris Vlha hodnotí nešťastný slalom v Levi: Pozeral som sa na televízor a bol som bezmocný"/>
    <meta property="og:description" content="BRATISLAVA - Po dlhom čase nestál v štartovej búdke v pretekoch Svetového pohára a svoju sestru povzbudzoval iba na diaľku pred televízorom. Boris Vlha zostal doma s partnerkou Simonou a čerstvo ..."/>
  </head>
  <body>
    <article>
      <h1>Boris Vlha hodnotí nešťastný slalom v Levi: Pozeral som sa na televízor a bol som bezmocný</h1>
      <address>
        <time datetime="2019-11-24T11:10:00+00:00">24 Nov 2019, 11:10</time>
      </address>
      <p>BRATISLAVA - Po dlhom čase nestál v štartovej búdke v pretekoch Svetového pohára a svoju sestru povzbudzoval iba na diaľku pred televízorom. Boris Vlha zostal doma s partnerkou Simonou a čerstvo narodenou dcérkou Lujzou.</p>
      <p>Keď videl, čo sa Petre stalo v 2. kole úvodného slalomu sezóny vo fínskom Levi, zatmilo sa mu pred očami. Výborne rozbehnuté preteky s líderskou pozíciou po 1. kole sa pre ňu skončili predčasne bez bodov do klasifikácie disciplíny aj celkového poradia SP. <i><b>"Pozeral som sa na televízor a bol som bezmocný. Nič som jej nemohol povedať, bolo to veľmi ťažké. Bolelo ma brucho, bol som nervózny. Neviem, či si pozriem ďalšie preteky v Amerike,"</b></i> začal Boris Vlha hodnotenie sobotňajších pretekov. </p>
      <p><i><b>"Zajazdila však vynikajúco. V 1. kole nemala ideálnu strednú časť roviny hore po vlnách. Tam trochu zaostala, ale v strmine zrýchlila o štyri desatiny. Celkovo jazdila čisto a vyvarovala sa chýb z minulej sezóny, keď dvíhala lyže a strácala kontakt so snehovou podložkou. V tom jej unikali stotinky sekundy, ale teraz jazdila pekne lyžami po snehu. Aj kondične to bolo dobré. Cítila sa fajn, čo mi potvrdila v telefóne večer pred pretekmi. Boli sme v kontakte, aj sme si písali, a mal som z nej na diaľku dobrý pocit," </b></i>povedal Vlha. </p>
      <figure>
        <img src="https://sportky.zoznam.sk/cacheImg/obr/1200px/petra-vlhova-530983.jpg"/>
        <figcaption>Petra Vlhová<cite><b>Zdroj:</b> SITA/AP Photo/Alessandro Trovati</cite></figcaption>
      </figure>
      <h3>Lyžovanie nie je tenis</h3>
      <p>K nešťastnému 2. kolu Boris Vlha podotkol:<i><b> "Začala dobre, bolo vidieť, že veľmi chcela uspieť. Škoda tej chyby, keď točila na hrane príliš pod bránkou v strmine. ´Prepružilo´ ju a spadla... Nešťastný moment, ale čo už narobíme. Celkovo si dokázala, že na to má. Lyžovanie nie je tenis. Tam keď prehráš jeden gem, ideš ďalej a môžeš ešte vyhrať. Rovnako tak na motorke. Spadneš, vstaneš a dobehneš to. V slalome urobíš chybu a skončíš."</b></i></p>
      <p>Boris Vlha si nemyslí, že nedokončený úvodný slalom sezóny môže mať negatívny vplyv na ďalšie preteky jeho sestry v tejto sezóne.<i><b> "Shiffrinová má už na začiatku náskok, ale sezóna je dlhá a stať sa môže všeličo. Verím, že to Peťu ´nakopne´ a v ďalších pretekoch potvrdí svoje vysoké ambície," </b></i>poznamenal starší brat druhej najlepšej zjazdárky uplynulej sezóny vo Svetovom pohári.</p>
      <figure>
        <img src="https://sportky.zoznam.sk/cacheImg/obr/1200px/petra-vlhova-slalom-wendy-531167.jpg"/>
        <figcaption>Petra Vlhová gratuluje svojej večnej rivalke Mikaele Shiffrinovej<cite><b>Zdroj:</b> TASR/AP/Alessandro Trovati</cite></figcaption>
      </figure>
      <h3>Dokedy potrvá táto prestávka?</h3>
      <p>Boris od začiatky "veľkej" kariéry svojej sestry pevne stojí po jej boku v pretekoch aj počas prípravy. Narodenie dcérky ho však na určitý čas vyradilo z lyžiarskeho kolotoča a Tím Vlha sa musí v týchto týždňoch zaobísť bez svojho stáleho člena. Dokedy potrvá táto prestávka? "<i><b>Chcel by som byť pri tom už v pretekoch v St. Moritzi pred Vianocami, ale uvidíme, ako to ženy doma budú zvládať. Zatiaľ to s malou zvládame. Je zdravá a rastie,"</b></i> rozlúčil sa Boris Vlha.</p>
      <p>Petra Vlhová bude ešte dva dni trénovať vo Fínsku a potom naberie letecky smer zámorie. V americkom Killingtone sa už na budúci víkend uskutočnia ďalšie dvoje preteky Svetového pohára žien v technických disciplínach. V sobotu 30. novembra bude na programe obrovský slalom a o deň neskôr slalom.</p>
      <footer><b>Zdroj:</b> SITA<br/><b>Foto:</b> TASR/AP/Martti Kainulainen/Lehtikuva</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220917/slovensko-jasa-velka-sanca-pre-vlhovu-nova-sutaz-ako-stvorena-pre-nasu-hviezdu"/>
        <a href="https://sportky.zoznam.sk/c/220889/video-chyba-ktora-bude-velmi-dlho-mrziet-vlhova-zhodnotila-uvodny-slalom-v-levi"/>
        <a href="https://sportky.zoznam.sk/c/220887/video-v-levi-zavladla-aspon-ciastocna-slovenska-radost-zivotny-vysledok-martiny-dubovskej"/>
        <a href="https://sportky.zoznam.sk/c/220885/shiffrinova-prekonala-stenmarkov-rekord-pekne-slova-na-adresu-slovenskej-rivalky"/>
      </related>
    </article>
  </body>
</html>