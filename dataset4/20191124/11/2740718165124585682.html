<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/reperis-kanye-westas-vis-labiau-greziasi-i-religija-albumas-dievui-gospelas-ir-rojus-santuokoje.50f8892d-0b73-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="Reperis Kanye Westas vis labiau gręžiasi į religiją: albumas Dievui, gospelas ir rojus santuokoje"/>
    <meta property="og:description" content="Albumą pretenzingu pavadinimu „Jesus is King“ – „Jėzus karalius“ – dera pristatyti aukštybėse. Kanye Westas (42) tai ir padarė: pakėlė į dangų orlaivį, kuriame buvo daugiau kaip pusantro šimtų žmonių."/>
  </head>
  <body>
    <article>
      <h1>Reperis Kanye Westas vis labiau gręžiasi į religiją: albumas Dievui, gospelas ir rojus santuokoje</h1>
      <address><time datetime="2019-11-24T11:00:00+00:00">24 Nov 2019, 11:00</time> by <a rel="author">Žmonės.lt</a></address>
      <p>
        <b>Albumą pretenzingu pavadinimu „Jesus is King“ – „Jėzus karalius“ – dera pristatyti aukštybėse. Kanye Westas (42) tai ir padarė: pakėlė į dangų orlaivį, kuriame buvo daugiau kaip pusantro šimtų žmonių.</b>
      </p>
      <p>Išties, negi kas galėjo tikėtis, kad jis, kaip <i>paprastos</i> žvaigždės, dainuos karaokę Jameso Cordeno automobilyje kur nors Los Andželo apylinkėse? Taigi padedant jo Sekmadienio pamaldų chorui skrydžio metu buvo pristatytas naujas dvasios vado Kanye albumas, gerokai nutolęs nuo įprastos hiphopo manieros. Vienus jis sužavėjo, o kitus privertė purkštauti, girdi, čia ne Kanye, o kažkoks gospelų atlikėjas. Greičiausiai pastarųjų dainininkas nė negirdi – kur purkštautojai, o kur vienas turtingiausių pasaulio reperių (pagal žurnalą „Forbes“, jo turtas vertinamas 240 milijonų JAV dolerių (apie 215 milijonų eurų).</p>
      <figure>
        <img src="https://www.zmones.lt/photo/44dc9d1e-0b74-11ea-9fe0-aa000054c883/1200x750s/kanye-westas-scanpix-nuotr-5dd500ca7bc841-86234783.jpeg"/>
        <figcaption>Kanye Westas / „Scanpix“ nuotr.</figcaption>
      </figure>
      <p>Žodžiu, paskraidinti populiarų šou vedėją ir savo sekėjus – ne pati sudėtingiausia užduotis. Karaokė irgi išėjo gera ir truko dvidešimt minučių, kur kas ilgiau nei įprastos Cordeno muzikinės kelionės. Ypač įspūdingai danguje skambėjo 2004 metų Westo hitas „Jesus Walks“, o Cordenas ir Kanye dar ir pasišnekėjo apie viską – nuo dievoieškos iki vedybų su Kim Kardashian West (39). Ir viena, ir kita vis dar žavi dainininką.</p>
      <p>Patyręs psichologinių problemų (prieš trejus metus dėl nervų krizės daugiau nei savaitę praleido Ronaldo Reagano medicinos centre, ten jį nuvežė policija; 2018 metų pavasarį jam buvo nustatyta klinikinė depresija) Westas suprato turintis ieškoti tikėjimo. Taip atsirado Sekmadienio pamaldos – kas savaitę įvairiose Kanye priklausančiose vietose Kalabase, Berbanke, Los Andžele rengiami krikščionių susitikimai. Kartais jie būna vieši, bet į daugumą patenkama tik su kvietimais, svečiai pasirašo pasižadėjimą neviešinti to, ką matė ir girdėjo. Jei tikėtume spauda, prieš susitikimą pakviestieji gauna Westo modeliuotus drabužius ir juos apsivelka. Per pamaldas nevyksta nieko pikantiška – visi dainuoja klasikinius gospelus ir naujas jų versijas. Panašu į tradicines juoaodžių baptistų pamaldas, tik nebūtinai bažnyčioje. Be to, jas rengia ir finansuoja labai turtingas ir gera vaizduote apdovanotas muzikantas, o tarp dalyvių neretai būna muzikos žvaigždžių.</p>
      <figure>
        <img src="https://www.zmones.lt/photo/448e45e6-0b74-11ea-9fe0-aa000054c883/1200x750s/kanye-westas-scanpix-nuotr-5dd500ca2a3ed0-94362104.jpeg"/>
        <figcaption>Kanye Westas / „Scanpix“ nuotr.</figcaption>
      </figure>
      <p>Kanye tvirtina, esą numatęs jam ypatingą paskirtį Dievas net pasirūpino jo finansais. „Jis naudojasi manimi norėdamas parodyti ką galįs. Praėjusiais metais uždirbau 115 milijonų dolerių ir vis tiek turėjau 35 milijonus skolų. O šiemet atgavau 68 milijonus permokėtų mokesčių. Atėjęs į mano širdį Jis paklausė, ar esu pasirengęs Jam tarnauti. Manau, norėjo, kad kentėčiau ir žmonės matytų mane kenčiantį... Todėl kai pasakoju, kaip Jėzus mane išgelbėjo, manimi tiki daugiau žmonių“, – dėstė jis. Ir pridūrė, kad netikintys yra tarsi gyvi mirusieji, jie miega, o pabus tik įtikėję.</p>
      <p>Dvasinėje kelionėje Westą palaiko ir žmona – spalį savo gimtinėje Armėnijoje Kim krikštijosi ir gavo vardą Heghine, taip pat pakrikštijo tris mažuosius abiejų vaikus: Saintas (3) tapo Grigoru, Chicago (1) – Ashkhen, mažasis Psalmas, kuriam dar nėra metų, – Vardanu. Pirmagimė North (6) pakrikštyta prieš ketverius metus Jeruzalėje.  </p>
      <figure>
        <img src="https://www.zmones.lt/photo/86bdd439-94c4-11e8-9f90-aa000054c883/1200x750sp290144/kim-kardashian-ir-kanye-westas-5a479edac7e1a.jpg"/>
        <figcaption>Kim Kardashian ir Kanye Westas / „Instagram“ nuotr.</figcaption>
      </figure>
      <p>Kanye prisiminė, kaip šeima meldėsi už jį dvasios negalios dienomis, ir sakė esąs be galo laimingas vyras. Gyventi santuokoje (jis ir Kim susituokę penkerius metus) kur kas geriau nei tiesiog susitikinėti. Santuoka – tikras rojus ir net laikas čia teka kitaip: metai atstoja šimtą. Taigi, jis jau penki šimtai metų danguje.</p>
      <p>Kanye tikino nemėgstantis kur nors linksmintis vakarais. Kur kas smagiau leisti laiką su šeima – paprastai visi kartu vakarieniauja, žaidžia su vaikais ir guldo juos miegoti. Paskui patys įsitaiso lovoje: Kim žiūri serialus, o jis skaito Bibliją (sunku pasakyti, kaip Biblijos skaitymas vakarais dera su didžiausios pasaulyje pornografijos svetainės „Pornhub“ prenumerata, – kalbama, kad Westas ją turi, bet gal Dievas leido?).</p>
      <p>Beje, į Cordeno klausimą, ar jie su žmona svarsto galimybę susilaukti penktojo, Westas atsakė, kad vaikai – didžiausias turtas, taigi, norėtų septynių. Tačiau ne taip seniai Kim prasitarė, kad pakaks ketverto. Atrodo, dėl to jiems dar teks susitarti.</p>
    </article>
  </body>
</html>