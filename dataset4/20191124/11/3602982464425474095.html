<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/grap-basten-doet-wormuth-niks-voelde-me-aangesproken/"/>
    <meta property="og:site_name" content="Sportnieuws"/>
    <meta property="article:published_time" content="2019-11-24T11:35:32+00:00"/>
    <meta property="og:title" content="‘Grap’ van Van Basten doet Wormuth niks: ‘Voelde me niet aangesproken’"/>
    <meta property="og:description" content="De mislukte en misplaatste grap van Marco van Basten in De Eretribune heeft Frank Wormuth totaal niet geraakt. Dat zegt de trainer van Heracles tegen Tubantia. „Ik voelde me niet aangesproken”, aldus de Duitser. Intussen wordt het relletje in zijn thuisland groot uitgemeten. „Dat geloof ik meteen, die woorden liggen nou eenmaal gevoelig. In Duitsland kun…"/>
  </head>
  <body>
    <article>
      <h1>‘Grap’ van Van Basten doet Wormuth niks: ‘Voelde me niet aangesproken’</h1>
      <address>
        <time datetime="2019-11-24T11:35:32+00:00">24 Nov 2019, 11:35</time>
      </address>
      <p>
        <b>De <a href="https://sportnieuws.nl/voetbal/binnenland/basten-duits-interview-hans-kraay-jr-sieg-heil/">mislukte en misplaatste grap</a> van Marco van Basten in <i>De Eretribune</i> heeft Frank Wormuth totaal niet geraakt. Dat zegt de trainer van Heracles tegen <a href="https://www.tubantia.nl/heracles/wormuth-voelt-zich-niet-aangesproken-door-van-bastens-sieg-heil~ab5b27da/"><i>Tubantia</i></a>.</b>
      </p>
      <p>„Ik voelde me niet aangesproken”, aldus de Duitser. Intussen wordt het relletje in zijn thuisland <a href="https://sportnieuws.nl/voetbal/binnenland/basten-ook-buitenland-vuur-tv-schandaal/">groot uitgemeten</a>. „Dat geloof ik meteen, die woorden liggen nou eenmaal gevoelig. In Duitsland kun je vanwege de geschiedenis echt geen ‘Sieg Heil’ zeggen. Daarom pakken ze het groots op.”<br/><br/><b>'Het is okay'</b><br/>Wormuth windt zich echter totaal op over de opmerking van Van Basten. „Hij <a href="https://sportnieuws.nl/voetbal/binnenland/basten-belt-heracles-trainer-wormuth-en-appt-blunder-soms-schiet-mis/">belde me</a> midden in de nacht op en zei dat het een slechte grap was. Hij had het gezegd omdat het Duits van Hans Kraay zo slecht is en dat het niet om mij ging. Prima, ik heb in het Nederlands geantwoord dat ik me niet aangesproken voel. Het is okay voor mij, ik zie geen enkele connectie tussen zijn woorden en mezelf.”<br/><br/><b>'Grap'</b><br/>Van Basten maakte de opmerking zaterdagavond voor de wedstrijd tussen Ajax en Heracles. Kraay had Wormuth live op <i>FOX Sports</i> in het Duits geïnterviewd, Van Basten zat in de studio en bespotte het slechte Duits van de interviewer door te reageren met ‘Sieg Heil’. Dat zorgde meteen voor een hoop verontwaardiging op social media. De analist bood meteen zijn excuses aan, maar het kwaad was al geschied.<br/><br/><b>Toch in het Duits</b><br/>„Het stomme is dat ik voor het interview tegen Hans zei: laten we het in het Nederlands of Engels doen”, zegt Wormuth. „We zijn in Amsterdam, niet iedereen kan Duits en het is live op televisie. Hans vond dat prima, maar begon tot mijn verrassing toch in het Duits, dus ik viel even stil na zijn eerste vraag. Maar goed, daarna ben ik door gegaan in het Duits. Ik hoorde pas na de wedstrijd dat er iets was voorgevallen.”<br/><br/><b>Excuses geaccepteerd</b><br/>Wat de trainer ervan vindt dat Van Basten de woorden in zijn mond neemt, laat hij in het midden. „Voor mij is het nu klaar, daar wil ik het niet over hebben”, zegt Wormuth, die de excuses van de oud-topspeler accepteerde. „Het is de uitdaging van Marco, niet die van mij. Ik sta hier verder buiten.”</p>
    </article>
  </body>
</html>