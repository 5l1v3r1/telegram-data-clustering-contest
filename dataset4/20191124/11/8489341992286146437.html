<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807078/%DA%A9%D8%A7%D9%87%D8%B4-%D8%AA%D8%B1%D8%A7%D9%81%DB%8C%DA%A9-%D9%BE%D8%A7%DB%8C%D8%AA%D8%AE%D8%AA-%D8%A8%D8%A7-%D8%A7%D9%81%D8%B2%D8%A7%DB%8C%D8%B4-%D9%86%D8%B1%D8%AE-%D8%A8%D9%86%D8%B2%DB%8C%D9%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:15:00+00:00"/>
    <meta property="og:title" content="هاشمی اعلام کرد کاهش ترافیک پایتخت با افزایش نرخ بنزین"/>
    <meta property="og:description" content="رئیس شورای شهر تهران گفت: افزایش نرخ بنزین سبب کاهش ترافیک در پایتخت شده است."/>
  </head>
  <body>
    <article>
      <h1>هاشمی اعلام کرد کاهش ترافیک پایتخت با افزایش نرخ بنزین</h1>
      <h2>رئیس شورای شهر تهران گفت: افزایش نرخ بنزین سبب کاهش ترافیک در پایتخت شده است.</h2>
      <address>
        <time datetime="2019-11-24T11:15:00+00:00">24 Nov 2019, 11:15</time>
      </address>
      <p>به گزارش گروه اجتماعی خبرگزاری دانشجو، محسن هاشمی رئیس شورای شهر تهران در حاشیه یکصد و هفتاد و هشتمین جلسه شورای شهر درباره جلسه هم اندیشی امروز با شهردار تهران گفت: برنامه‌های عملیاتی اولویت‌محور و تحقق پذیر در این جلسه مطرح شد تا از این طریق سیاست بودجه سالیانه را بنویسم. کمیسیون‌ها جداگانه نظراتشان را مطرح و رایزنی‌های لازم با شهرداری در حال انجام است. برخی از متون نیاز به اصلاح دارد که اقدامات در دستور کار قرار گرفته است.<br/><br/>وی افزود: اضافه شدن یک نفر به کمیسیون نامگذاری معابر و خیابان‌های تهران و قرار گرفتن نظر شورایاران در نامگذاری‌ها همچنین الزام شهرداری به پیگیری ثبت منطقه توچال از دیگر اقدامات انجام گرفته در جلسه امروز شورای شهر بود که البته ۱۳ بند مدنظر بوده و پس از حضور من ادامه بند‌ها بررسی می‌شود.<br/><br/>رئیس شورای شهر تهران در مورد افزایش نرخ بنزین و ضرورت توسعه حمل و نقل عمومی گفت:‌حمل و نقل عمومی جزو اولویت‌های یک شهرداری تهران است و تاکنون پیگیری‌های زیادی انجام گرفته است خوشبختانه دو مصوبه در سال ۹۷ و ۹۶ از دولت اخذ کردیم و در و شورای اقتصاد تصویب شده است.<br/><br/>وی گفت:‌بر اساس مصوبه‌ای که در سال ۹۶ از دولت گرفتیم هزار واگن قطار مترو باید برای پایتخت خریداری شود که البته به دلیل مشکلات تحریمی و فاینانسی این موضوع صورت نگرفته است. <br/><br/>رئیس شورای شهر تهران خاطرنشان کرد: بر اساس مصوبه سال ۹۷ نیز شورای اقتصاد باید برای تامین ۱۹ هزار اتوبوس برای ناوگان حمل و نقل عمومی کلانشهر‌ها اقدام کند که ۵ هزار مورد آن مربوط به تهران است و شهرداری به شدت پیگیر آن هستیم.<br/><br/>هاشمی با تاکید بر اینک بیش از ۲۰ هزار میلیارد تومان از دولت جهت توسعه حمل و نقل عمومی درخواست کرده‌ایم گفت: متاسفانه به دلیل ناهماهنگی‌ها در وزارت صمت، کشور، راه، بانک مرکزی، سازمان برنامه بودجه و صندوق ذخیره ارزی، برنامه‌ها اجرایی نشده است.<br/><br/>وی گفت:‌این موضوع را از معاون اول رئیس‌جمهور آقای جهانگیری خواسته‌ایم، ولی باید توجه داشت تاکنون سابقه نداشته از دولت چنین مصوبات موفقی داشته باشیم. <br/><br/>رئیس شورای شهر تهران در باره اینکه چرا علیرغم قول مساعد شهرداری جهت راه‌اندازی ایستگاه‌های مترو در هر ماه موضوع محقق نشده است، گفت: این مسئله در جلسه شورای شهر و شهردار طی هم اندیشی مطرح شد. ایستگاه‌هایی آماده افتتاح است که من از شهرداری خواهش می‌کنم که هر کدام از این ایستگاه‌ها که افتتاح آن امکان پذیر است را مدنظر قرار دهند. <br/><br/>هاشمی در پاسخ به سؤال دیگری مبنی بر اینکه با افزایش نرخ بنزین ترافیک در تهران چگونه رفم خورده، گفت: افزایش نرخ بنزین ورود خودرو‌های اقماری و اطراف تهران را به پایتخت کاهش داده و ترافیک صبح کمتر شده البته از ساعت ۹ صبح به بعد هم کاهش ترافیک برای همه محسوس است. <br/><br/>رئیس شورای شهر تهران در پاسخ به سؤال دیگری مبنی بر اینکه اغتشاشات اخیر چقدر خسارت به شهرداری وارد کرده است، و چه تعداد اتوبوس و دوچرخه آسیب دیده گفت: امروز در جلسه هم اندیشی با شهردار این مسئله بحث شد و قرار بر این گرفت که شهرداری گزارش کاملی ارائه دهد تا اگر نهاد‌های امنیتی و استانداری قرار است بودجه‌ای جهت رفع آسیب‌ها بدهند به شهرداری تعلق گیرد.<br/><br/>وی در مورد اینکه گفته می‌شود محسن پورسیدآقایی معاون حمل و نقل و ترافیک شهردار تهران اخیرا به روسیه سفر کرده است، گفت: اطلاع چندانی از این موضوع ندارم. قرار بود اگر آقای اردکانیان وزیر نیرو به روسیه رود پورسیدآقایی هم آن را همراهی کنند، ولی خبر ندارم که آیا به این سفر رفته یا خیر. <br/><br/>رئیس شورای شهر تهران تصریح کرد: روسیه خط اعتباری به ایران اختصاص داد که ۵ میلیارد دلار یا یوروی آن به توسعه حمل و نقل عمومی کلانشهر‌ها قرار است تخصیص یابد و این میزان اعتبار تنها برای تهران نیست.</p>
    </article>
  </body>
</html>