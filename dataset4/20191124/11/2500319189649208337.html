<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/575123/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-24T11:21:26+00:00"/>
    <meta property="og:title" content="נתניהו: &quot;איראן טובחת באזרחיה&quot;"/>
    <meta property="og:description" content="בדבריו פתח ישיבת הממשלה התייחס רה&quot;מ נתניהו גם לאיום הרחפנים: &quot;אתמול היה ניסיון חדירה של רחפן מרצועת עזה למדינת ישראל, הרחפן הזה יורט בהצלחה, אנו פועלים למגר את האיום הזה ולסכל אותו&quot;"/>
  </head>
  <body>
    <article>
      <h1>נתניהו: "איראן טובחת באזרחיה"</h1>
      <address><time datetime="2019-11-24T11:21:26+00:00">24 Nov 2019, 11:21</time> by <a rel="author">איתי גדסי</a></address>
      <p>
        <b>בדבריו פתח ישיבת הממשלה התייחס רה"מ נתניהו גם לאיום הרחפנים: "אתמול היה ניסיון חדירה של רחפן מרצועת עזה למדינת ישראל, הרחפן הזה יורט בהצלחה, אנו פועלים למגר את האיום הזה ולסכל אותו"</b>
      </p>
      <figure>
        <img src="http://www.93fm.co.il/wp-content/uploads/2019/08/%D7%A0%D7%AA%D7%A0%D7%99%D7%94%D7%95.jpg"/>
        <figcaption>נתניהו<cite>צילום: מרק ישראל סלם, פול</cite></figcaption>
      </figure>
      <p>ראש הממשלה בנימין נתניהו נשא דברים בפתח ישיבת הממשלה והתייחס לאימות כלפי שוטרי משטרת ישראל ולנושא האלימות בחברה הערבית: "אתמול בוצע ירי על ניידת משטרה ביישוב דיר אל-אסד בגליל. החשודים נעצרו. אנחנו לא מוכנים לקבל התקפות על כוחות הביטחון. אנחנו נפעל בכל דרך ונמצה את הדין עם הפורעים. אנחנו גם נמשיך לפעול כפי שאנחנו פועלים להביא חוק וסדר לאזרחי ישראל ביישובים הערביים. הם זקוקים לזה והמדינה זקוקה לזה".</p>
      <p>בנוסף דיבר נתניהו על איום הרחפנים גבול הדרומי: "אתמול היה ניסיון חדירה של רחפן מרצועת עזה למדינת ישראל, הרחפן הזה יורט בהצלחה", סיפר נתניהו. "אני מבקש למסור לכם שהקבינט קיים על איום הרחפנים כמה וכמה דיונים. זה איום חדש, איום מתפתח ואיום משמעותי. אנחנו מפתחים כלים באמצעים טכנולוגיים ואחרים כדי למגר את האיום הזה ולסכל אותו. הטלתי את המשימה הזאת על ראש המל"ל שעובד יחד עם זרועות שונות בגופי הביטחון. אני מעריך שביכולתנו להביא לתוצאות שם, כפי שעשינו בהגנה האקטיבית עם כיפת ברזל, ולהיות הטובים ביותר בעולם, כדי לתת את מרב ההגנה על אזרחי ישראל,.</p>
      <p>כמו כן נתניהו התייחס לאיום האיראני ולמצב בתוך איראן: "אתמול מפקד הכוחות האמריקנים במזרח התיכון, הגנרל מקנזי, אמר שאיראן מתכננת התקפה נוספת. זה נכון, התקפות נוספות. אבל איראן תוקפת לא רק את שכנותיה ואותנו, איראן גם תוקפת את אזרחיה. בשבועות האחרונים הם טבחו במאות מאזרחי איראן. זה משטר עריצות פר אקסלנס שהדמות שלו והחזות האמתית שלו נחשפת עכשיו בכל העולם. זה משטר הטרור הגדול ביותר שקיים בעולם, גם כלפי אזרחיו פנימה".</p>
      <p>"לכן", קרא נתניהו למנהיגי העולם, "אני קורא לכל המדינות בעולם שרוצות להשיג שלום ויציבות באזורנו, ובעולם בכלל, להצטרף למאמץ ולהפעיל עוד ועוד לחץ על איראן. וכן, דבר נוסף, לתמוך בישראל כשהיא פועלת נגד התוקפנות הזאת. פעלנו וגם נמשיך לפעול".</p>
      <related>
        <a href="http://www.93fm.co.il/radio/575145/"/>
        <a href="http://www.93fm.co.il/radio/575142/"/>
        <a href="http://www.93fm.co.il/radio/575094/"/>
      </related>
    </article>
  </body>
</html>