<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/aiuti-di-stato-ad-arcelormittal-ex-ilva-accordo-governo-soldi-pubblici-per-restare/1952882/"/>
    <meta property="og:site_name" content="IlSussidiario"/>
    <meta property="article:published_time" content="2019-11-24T11:49:17+00:00"/>
    <meta property="og:title" content="Aiuti di Stato ad ArcelorMittal/ Ex-Ilva, accordo Governo: soldi pubblici per restare"/>
    <meta property="og:description" content="Ex Ilva, aiuti di stato ad ArcelorMittal: l'accordo con il Governo e i soldi pubblici per restare a Taranto (senza esuberi)"/>
  </head>
  <body>
    <article>
      <h1>Aiuti di Stato ad ArcelorMittal/ Ex-Ilva, accordo Governo: soldi pubblici per restare</h1>
      <h2>Ex Ilva, aiuti di stato ad ArcelorMittal: l’accordo con il Governo e i soldi pubblici per restare a Taranto (senza esuberi)</h2>
      <address><time datetime="2019-11-24T11:49:17+00:00">24 Nov 2019, 11:49</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Per poter salvare <a href="https://www.ilsussidiario.net/news/oltre-il-caso-ilva-le-mosse-del-governo-che-non-aiutano-le-imprese/1952709/"><b>l’ex Ilva</b></a>, l’indotto, i posti di lavoro e l’economia dell’acciaio nella disastrata <b>Taranto</b>, il <a href="https://www.ilsussidiario.net/news/ilva-scudo-penale-e-nuova-iri-per-ripartire-a-taranto/1952702/"><b>piano di accordo tra ArcelorMittal</b></a> impostato nelle scorse ore con l’incontro in extremis col <b>Governo Conte</b> potrebbe prevedere notevoli <a href="https://www.ilsussidiario.net/news/giornali-quegli-aiuti-di-stato-che-conte-dovrebbe-togliere-alla-stampa/1944661/"><b>aiuti di Stato all’azienda</b></a> in dubbio sul “fuggire” dalla Puglia o se proseguire nell’investimento dell’acciaieria più importante d’Italia. Il passo per <a href="https://www.ilsussidiario.net/news/ex-ilva-conte-dopo-incontro-con-arcelormittal-disponibili-ad-una-interlocuzione/1952570/"><b>evitare il default degli impianti e la chiusura degli altoforni è stato fatto</b></a>, con l’ex Ilva salva almeno fino a fine 2019: Il governo Conte-2 concederà una breve <b>pausa nella battaglia legale</b> a Mittal se nel frattempo non si fermerà l’acciaieria. La conferma è arrivata dalla stessa ArcelorMittal che in serata ieri ha fatto sapere le ultime sulla trattativa: «<i>AM Investco conferma che l’incontro tenutosi ieri con il Presidente del Consiglio ed altri membri del Governo per discutere possibili soluzioni per gli impianti ex Ilva è stato costruttivo. Le discussioni continueranno con l’obiettivo di raggiungere al più presto un accordo per una produzione sostenibile di acciaio a Taranto</i>». L’accordo per rilevare l’ex Ilva – ed ridurre il più possibile gli esuberi, principale preoccupazione dei sindacati – secondo il <b>Premier Conte</b> «<i>avrà un nuovo piano industriale e un <b>possibile coinvolgimento pubblico»</b>.</i></p>
      <h4>L’ACCORDO MITTAL-GOVERNO</h4>
      <p>Ed eccoli dunque quegli “aiuti di Stato” tanto discussi e tanto attesi da diverse parti politiche: esclusa la piena <a href="https://www.ilsussidiario.net/news/ilva-il-rapporto-rotto-con-taranto-che-obbliga-alla-nazionalizzazione/1950223/"><b>nazionalizzazione dell’ex Ilva</b> </a>(sarebbe intervenuta solo con la fuga permanente di Mittal, ndr), <a href="https://www.ilsussidiario.net/news/ilva-le-condizioni-per-lintesa-governo-arcelor-mittal-guardando-al-13-dicembre/1952603/"><b>non è da escludere invece una “NewCo</b></a>” dello Stato per concedere soldi pubblici a Mittal e risollevare le sorti di Taranto senza, ove possibili, licenziamenti. «<i>Noi non possiamo consentire i 5mila esuberi che avevano posto sul tavolo e soprattutto vogliamo affermare l’idea che riguarda Taranto e tutto il mezzogiorno d’Italia che si possa produrre anche l’acciaio nel rispetto dell’ambiente e della salute dei cittadini e dei lavoratori</i>», ha spiegato oggi a Chieti il Ministro del Sud <b>Provenzano</b>, mentre <b>Landini</b> (Segretario Cigl) da Firenze ribadisce «<i>Per la delicatezza della storia e i problemi legati anche alla città di Taranto sarebbe importante dare l’idea che c’è un soggetto pubblico che garantisce e controlla che gli investimenti e che le bonifiche vengano fatte nell’interesse pubblico»</i>. Niente <b>Cassa Depositi e Prestiti</b>, secondo il Messaggero il Governo pensa a <a href="https://www.ilsussidiario.net/news/impresa/2017/12/3/giovani-e-lavoro-arcuri-invitalia-puntiamo-a-creare-100-000-posti-al-sud/795549/"><b>Invitalia</b></a> (l’Agenzia Nazionale per l’Attrazione degli investimi e lo sviluppo d’impresa) per affiancare Mittal nella gestione dell’ex Ilva: «<i>Mettere a disposizione capitale pubblico serve a dare agli investitori il senso dell’importanza che il Paese ha per il presidio industriale di Taranto</i>», riporta il Messaggero. Oltre alla partecipazione con <b>fondi pubblici nel capitale</b>, occorre mettere sul tavolo ora anche gli esuberi da evitare e lo scudo penale che palazzo Chigi continua a tenere in fondo alla trattativa per le <a href="https://www.ilsussidiario.net/news/ilva-cosi-certi-giudici-hanno-sostituito-la-politica/1951337/"><b>ben note distanze tra Renzi, Pd e M5s</b></a> (con 5Stelle divisi anche al loro interno) sulla vicenda.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/maltempo-piemonte-allerta-rossa-torino-preoccupa-il-po-evacuazioni-ad-alessandria/1952801/"/>
        <a href="https://www.ilsussidiario.net/news/valeria-grasso-tolta-scorta-anti-mafia-testimone-vs-clan-madonia-lasciata-sola/1952890/"/>
        <a href="https://www.ilsussidiario.net/news/migranti-naufragio-lampedusa-recuperati-7-cadaveri-ocean-viking-sbarco-a-messina/1952886/"/>
        <a href="https://www.ilsussidiario.net/news/maltempo-autostrade-a10-chiusa-savona-albisola-viabilita-liguria-piemonte-caos-a4/1952857/"/>
        <a href="https://www.ilsussidiario.net/news/terremoto-oggi-m-2-4-palermo-ingv-ultime-scosse-notte-di-tremori-in-sicilia/1952796/"/>
        <a href="https://www.ilsussidiario.net/news/terrapiattisti-convegno-a-milano-con-diego-fusaro-sole-dista-dalla-terra-5000-km/1952836/"/>
      </related>
    </article>
  </body>
</html>