<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807100/%D8%B3%D9%81%DB%8C%D8%B1-%D9%82%D8%A7%D8%A8-%D8%B9%DA%A9%D8%B3-%D8%AA%D8%B1%D8%A7%D9%85%D9%BE-%D8%B1%D8%A7-%D8%A8%D9%87-%D8%AF%DB%8C%D9%88%D8%A7%D8%B1-%D9%86%D8%B2%D8%AF-%D8%A7%D8%AE%D8%B1%D8%A7%D8%AC-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:45:00+00:00"/>
    <meta property="og:title" content="سفیر «قاب عکس» ترامپ را به دیوار نزد؛ اخراج شد!"/>
    <meta property="og:description" content="رئیس جمهور آمریکا گفته دلیل اخراج سفیر واشنگتن در اوکراین این بوده که وی حاضر نبود «قاب عکس» ترامپ را در سفارت بیاویزد."/>
  </head>
  <body>
    <article>
      <h1>سفیر «قاب عکس» ترامپ را به دیوار نزد؛ اخراج شد!</h1>
      <h2>رئیس جمهور آمریکا گفته دلیل اخراج سفیر واشنگتن در اوکراین این بوده که وی حاضر نبود «قاب عکس» ترامپ را در سفارت بیاویزد.</h2>
      <address>
        <time datetime="2019-11-24T11:45:00+00:00">24 Nov 2019, 11:45</time>
      </address>
      <p>به گزارش گروه بین‌الملل <a href="https://snn.ir/">خبرگزاری دانشجو</a>، دونالد ترامپ رئیس‌جمهور آمریکا روز جمعه در گفتگو با فاکس نیوز از اخراج ماری یووانویچ، سفیر سابق آمریکا در اوکراین دفاع کرد.<br/><br/>او به این شبکه که اصلی‌ترین رسانه حامی‌اش محسوب می‌شود، گفت: "این سفیر که همه از او تمجید می‌کنند حاضر نبود که قاب عکس من را در سفارت کی‌یف بیاویزد". او حرف‌های بدی درباره من زده بود و حاضر نشده بود از من دفاع کند و البته من حق دارم که اگر بخواهم سفیرم را عوض کنم. "<br/><br/>به گزارش بی بی سی، این نخستین بار نیست که ترامپ از ماری یووانویچ، سفیر سابق دولت خود علنا انتقاد می‌کند.<br/><br/>وی پیشتر هم در چند توییت به خانم یووانویچ تاخته بود و در جریان تلفن معروف اواخر ژوئیه با ولادیمیر زلنسکی، رئیس جمهوری اوکراین، خانم یووانویج را "خبر بد" توصیف کرده بود و گفته بود که او باید منتظر چیزی باشد.<br/><br/>جمله‌ای که یووانویچ گفته بود آن را به منزله ارعاب تلقی کرده و از این بابت احساس ترس کرده است.<br/><br/>دموکرات‌ها که رهبری تحقیقات استیضاح را بر عهده دارند انتقاد‌های مکرر ترامپ از شاهدان احضارشده به کنگره را "ارعاب و تهدید شاهدان" خوانده‌اند.<br/><br/>خانم یوانوویچ که هفته گذشته در کنگره شهادت داد به نمایندگان گفته بود علت اخراج او "اتهام‌های دروغین" از سوی کسانی بوده که "انگیزه‌های سوال برانگیزی" داشتند.<br/><br/>طی دو هفته گذشته کنگره آمریکا میزبان ۱۲ شاهد از میان مقام‌های ارشد کاخ‌سفید و وزارت خارجه بود که در پاسخ به احضاریه رسمی کنگره برای ادای توضیحات و کمک به تحقیقات استیضاح در برابر نمایندگان دموکرات و جمهوری‌خواه قرار گرفتند.<br/><br/>تحقیقات استیضاح به دنبال یافتن شواهدی پیرامون اتهام فساد و سوء استفاده ترامپ از قدرت است.</p>
    </article>
  </body>
</html>