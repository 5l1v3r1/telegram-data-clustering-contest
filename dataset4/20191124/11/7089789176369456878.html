<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://internapoli.it/parcheggiatore-reddito-di-cittadinanza/"/>
    <meta property="og:site_name" content="InterNapoli.it"/>
    <meta property="article:published_time" content="2019-11-24T11:13:03+00:00"/>
    <meta property="og:title" content="Parcheggiatore con reddito di cittadinanza e invalidità: 55enne arrestato a Napoli"/>
    <meta property="og:description" content="È stato sorpreso dagli agenti del Compartimento di Polizia Ferroviaria per la Campania all'esterno della stazione centrale"/>
  </head>
  <body>
    <article>
      <h1>Parcheggiatore con reddito di cittadinanza e invalidità: 55enne arrestato a Napoli</h1>
      <address><time datetime="2019-11-24T11:13:03+00:00">24 Nov 2019, 11:13</time> by <a rel="author" href="https://internapoli.it/author/silvio-russo/" target="_blank">Silvio Russo</a></address>
      <p>È stato sorpreso dagli agenti del <b>Compartimento di Polizia Ferroviaria per la Campania</b> all’esterno della stazione centrale di Napoli mentre svolgeva l’attività di parcheggiatore abusivo ed è stato fermato dai poliziotti di pattuglia che, come consuetudine, stavano estendendo i controlli anche nelle aree prospicienti alla stazione, al fine di prevenire e reprimere qualsiasi tipo di reato.</p>
      <p>È proprio durante uno di questi giri di controllo che gli agenti hanno individuato un <b>cinquantacinquenne napoletano</b> il quale, sulla pubblica via, offriva agli automobilisti la sua prestazione di <b>parcheggiatore abusivo</b>.</p>
      <p>Fermato e condotto negli Uffici per gli accertamenti di rito, l’uomo ha cercato di giustificarsi con gli agenti dicendo che svolge abitualmente quella attività per poter sopravvivere. Ma quando i poliziotti gli hanno chiesto di svuotare il borsello che aveva al seguito e di mostrarne il contenuto,  hanno rinvenuto un <b>libretto di pensione di invalidità</b> ed una carta per il <b>reddito di cittadinanza</b> entrambi a lui intestati.</p>
      <p>A completare il quadro e a dimostrare che l’uomo non naviga proprio in cattive acque, il ritrovamento, tra le carte, di una ricevuta di un <b>lussuoso albergo</b> situato in una <b>nota località turistica balneare del Lazio </b>, dove ha ammesso candidamente di aver  trascorso questa estate una notte.</p>
      <p>Gli agenti che hanno proceduto alla denuncia dell’ uomo e al <b>sequestro dei soldi provento dell’attività illecita</b>, lo hanno inoltre <b>tratto in arresto</b> perché, dai controlli, è risultata a suo carico un’ ordinanza di a<b>ggravamento della misura cautelare della libertà vigilata</b>, emessa dal Magistrato di Sorveglianza di Napoli.</p>
      <p>L’uomo, difatti, sottoposto dall’inizio di quest’anno al regime di <b>libertà vigilata</b> presso l’abitazione della sorella, ha ignorato del tutto la misura imposta dal giudice, non facendosi mai trovare all’indirizzo comunicato e, anzi, nel corso dell’ultimo anno si è spostato liberamente su tutta la penisola dove ha “collezionato” diverse segnalazioni e denunce all’ Autorità Giudiziaria. Tra i numerosi reati commessi, che spaziano dalla <b>tentata estorsione</b> all’ <b>oltraggio e resistenza a Pubblico Ufficiale</b>, spicca la denuncia per <b>atti osceni</b> per aver espletato <b>bisogni fisiologici nella fontana delle Naiadi</b> a Roma.</p>
      <p>Sono state queste ripetute violazioni alla libertà vigilata che hanno spinto il <b>Magistrato di Sorveglianza</b> a disporre l’<b>aggravamento</b> della misura di sicurezza con l’assegnazione dell’uomo ad <b>una casa di lavoro per un periodo minimo di un anno</b>.</p>
      <p>Nel tardo pomeriggio di ieri quindi il cinquantacinquenne è stato accompagnato presso l’ istituto <b>Casa di Lavoro di Aversa (CE)</b>,  dove espierà la misura di sicurezza detentiva.</p>
      <related>
        <h4>ARTICOLI CORRELATI</h4>
        <a href="https://internapoli.it/minacce-coltello-madre-sorella/"/>
        <a href="https://internapoli.it/meteo-domenica-24-ottobre/"/>
        <a href="https://internapoli.it/ricercata-rapina-napoli/"/>
        <a href="https://internapoli.it/allerta-meteo-domenica-24-novembre/"/>
        <a href="https://internapoli.it/nas-ristorante-napoli-2/"/>
        <a href="https://internapoli.it/studio-dentistico-a-napoli-senza-autorizzazione-il-blitz-del-nas/"/>
        <a href="https://internapoli.it/notte-insonne-a-napoli-migliaia-di-persone-senza-acqua-sgomberato-un-intero-palazzo/"/>
        <a href="https://internapoli.it/truffatore-stazione-napoli/"/>
        <a href="https://internapoli.it/non-meritavi-questo-destino-lacrime-per-la-morte-di-luigi-napoli-prega-per-il-collega-eduardo/"/>
        <a href="https://internapoli.it/alimenti-pericolosi-blitz-dei-nas-in-un-ristorante-di-napoli-sequestrati-100-chili-di-carne-e-pesce/"/>
        <a href="https://internapoli.it/noemi-agguato-in-piazza-nazionale-antonio-e-armando-del-re-verso-il-processo/"/>
        <a href="https://internapoli.it/blitz-nel-rione-a-napoli-scoperto-laboratorio-di-droga-nel-garage/"/>
      </related>
    </article>
  </body>
</html>