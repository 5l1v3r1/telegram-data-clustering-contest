<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/unieke-verhalen-in-nieuw-boek-alles-is-film/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-24T11:35:49+00:00"/>
    <meta property="og:title" content="Unieke verhalen in nieuw boek Alles is film"/>
    <meta property="og:description" content="Monic Hendrickx neemt dinsdag het eerste exemplaar van het nieuwe boek Alles is film in ontvangst. Aan het rijk geïllustreerde boek werkten 150 vakmensen uit de filmwereld mee, onder wie regisseur Paul Verhoeven, bekende acteurs als Barry Atsma, Monique van de Ven, Carice van Houten en filmcomponist Tom Holkenborg."/>
  </head>
  <body>
    <article>
      <h1>Unieke verhalen in nieuw boek Alles is film</h1>
      <address><time datetime="2019-11-24T11:35:49+00:00">24 Nov 2019, 11:35</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Monic Hendrickx neemt dinsdag het eerste exemplaar van het nieuwe boek Alles is film in ontvangst. Aan het rijk geïllustreerde boek werkten 150 vakmensen uit de filmwereld mee, onder wie regisseur Paul Verhoeven, bekende acteurs als Barry Atsma, Monique van de Ven, Carice van Houten en filmcomponist Tom Holkenborg.</p>
      <p>Alles is film neemt de lezers mee achter de schermen van de Nederlandse filmwereld. De makers belichten alle beroepen die bij het maken, distribueren en vertonen van films komen kijken. Bijna iedereen van de aftiteling komt aan het woord.</p>
      <p>“Gewone kijkers staan er nauwelijks bij stil hoeveel er eigenlijk komt kijken bij het voorbereiden of opnemen van een film. Daarom vind ik Alles is film een ontzettend leuk project”, prijst Paul Verhoeven de nieuwe uitgave aan.</p>
      <p>Penoza: The Final Chapter</p>
      <p>De initiatiefnemers van het boek zijn Riet Zegers, Tanja van Rooden en Jeroen Huijsdens, de mensen achter het bioscoopvakblad Holland Film Nieuws, dat dit jaar 25 jaar bestaat. Tien maanden geleden wonnen ze de Jan Nijland Zilveren Roos, voor de redactie reden om het geld te investeren in een boek voor iedereen die meer wil weten over film. “Alle mensen die bij de totstandkoming van een film betrokken zijn, hebben we geïnterviewd, van scenarioschrijvers tot de mensen van het stuntteam en het licht en van cateraars tot aan distributeurs”, zegt mede-auteur Jeroen Huijsdens. “Zelfs het publiek laten we aan het woord, over waarom ze van films houden en wat film met ze doet.”</p>
      <p>Als enige kregen de makers van Alles is film toegang tot de filmset van de nieuwe film Penoza: The Final Chapter, om hoofdrolspeelster Monic Hendrickx en Penoza-regisseur Diederik te laten vertellen over hun passie voor film. Beiden schreven ook een voorwoord voor Alles is film. “We zijn er ontzettend trots op dat zoveel mensen uit de filmwereld van meet af aan belangeloos wilden meewerken en vertellen wat ze drijft om films te maken, uit te brengen en te vertonen”, zegt Huijsdens.</p>
      <p>Breed publiek</p>
      <p>Het lijvige boek van 256 pagina’s legt ook filmjargon en begrippen uit. “Zowel in woord als beeld nemen we lezers mee op reis. We laten mensen aan het woord over hoe je het beste een bioscoopzaal inricht, wat storyboards zijn en wat de functie is van een best boy en een gaffer, die verantwoordelijk is voor het licht op de filmset. Al deze mensen vertellen anekdotes en verhalen die je anders niet zou weten”, zegt Huijsdens. “Door producenten af te bellen hebben we bovendien uniek beeldmateriaal boven water weten te krijgen, waaronder foto’s behind the scenes van films als Komt een vrouw bij de dokter en Instinct, het regiedebuut van Halina Reijn. Het is echt ontzettend leuk om het boek door te bladeren en foto’s te bekijken.”</p>
      <p>Zelf is Huijsdens na het bundelen van alle verhalen onder de indruk “van de passie van de vakmensen om films uit te brengen en de hoeveelheid liefde die ze hebben voor het vak, of dat nu regisseurs zijn of de mensen van de special effects, de soundmix of de editing zijn”. Toch is het niet een boek voor insiders. “We hebben het geschreven voor een breed publiek, voor iedereen die van film houdt.”</p>
      <p>Huijsdens hoopt dat het boek daarom bijdraagt aan meer begrip bij het bioscooppubliek. “Op weg naar de uitgang van de bioscoop vellen mensen al snel hun oordeel, waarom ze een film goed of slecht vonden. Weinig mensen blijven zitten voor de aftiteling. Ik raad ze aan eens wat langer in de zaal te blijven zitten. Laat tijdens de aftiteling tot je doordringen hoeveel mensen aan een film meewerken.”</p>
      <p>BuzzE</p>
    </article>
  </body>
</html>