<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641748/%D8%A7%DA%AF%D8%B1-%D9%82%D9%85%D8%B1%DB%8C-%D8%AE%D9%88%D8%A8-%D9%88-%D8%A8%D8%AF-%D8%B1%D8%A7-%D8%AA%D8%B4%D8%AE%DB%8C%D8%B5-%D9%85%DB%8C%E2%80%8C%D8%AF%D8%A7%D8%AF-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%AF%D9%88%DA%86%D8%B1%D8%AE%D9%87%E2%80%8C%D8%B3%D9%88%D8%A7%D8%B1%DB%8C-%D8%A8%D9%87-%D8%A7%DB%8C%D9%86-%D8%B1%D9%88%D8%B2-%D9%86%D9%85%DB%8C%E2%80%8C%D8%A7%D9%8F%D9%81%D8%AA%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T11:12:00+00:00"/>
    <meta property="og:title" content="اگر قمری خوب و بد را تشخیص می‌داد، فدراسیون دوچرخه‌سواری به این روز نمی‌اُفتاد"/>
    <meta property="og:description" content="مدیر سابق تیم‌های ملی دوچرخه‌سواری پاسخ اظهارات اخیر فدراسیون این رشته را داد."/>
  </head>
  <body>
    <article>
      <h1>
        <a href="https://www.bultannews.com/fa/news/641748/%D8%A7%DA%AF%D8%B1-%D9%82%D9%85%D8%B1%DB%8C-%D8%AE%D9%88%D8%A8-%D9%88-%D8%A8%D8%AF-%D8%B1%D8%A7-%D8%AA%D8%B4%D8%AE%DB%8C%D8%B5-%D9%85%DB%8C%E2%80%8C%D8%AF%D8%A7%D8%AF-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%AF%D9%88%DA%86%D8%B1%D8%AE%D9%87%E2%80%8C%D8%B3%D9%88%D8%A7%D8%B1%DB%8C-%D8%A8%D9%87-%D8%A7%DB%8C%D9%86-%D8%B1%D9%88%D8%B2-%D9%86%D9%85%DB%8C%E2%80%8C%D8%A7%D9%8F%D9%81%D8%AA%D8%A7%D8%AF">اگر قمری خوب و بد را تشخیص می‌داد، فدراسیون دوچرخه‌سواری به این روز نمی‌اُفتاد</a>
      </h1>
      <h2>مدیر سابق تیم‌های ملی دوچرخه‌سواری پاسخ اظهارات اخیر فدراسیون این رشته را داد.</h2>
      <address><time datetime="2019-11-24T11:12:00+00:00">24 Nov 2019, 11:12</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، خسرو قمری رئیس فدراسیون دوچرخه‌سواری چند روز قبل در بخشی از گفت‌وگو با این خبرگزاری عنوان کرده بود: «فدراسیون دوچرخه سواری جایی برای مستمری گرفتن برخی افراد نیست و نباید اینگونه باشد که برخی پس از جدا شدن از فدراسیون، تبدیل به مخالف شوند. باید یکسری چارچوب‌ها را رعایت می‌کردیم و حتی از سوی سازمان بازرسی برخی موارد تکلیف شد و تصمیم به قطع همکاری با تعدادی از افراد کردیم. افرادی مثل چایچی که انتقاد دارند، در چند سالی که در فدراسیون بودند، چه کاری انجام دادند که الان برداشت کنیم.»</p>
      <p>این صحبت‌ها واکنش مصطفی چایچی مدیر سابق تیم‌های ملی را به دنبال داشت. وی در این باره  گفت: اگر قمری توانایی تشخیص خوب و بد را داشت، فدراسیون با این روز نمی‌افتاد. اینکه من در فدراسیون چه‌کار کرده‌ام را به جامعه دوچرخه‌سواری واگذار می‌کنم. تا جایی که من بودم، عملکرد حوزه تیم‌های ملی مشخص بود و خدا را شکر که در همان روزهای حضور من توانستیم بعد از 24 سال مدال طلا در بازی‌های آسیایی کسب کنیم.</p>
      <p>چایچی افزود: من از اسفند سال 95 دیگر به فدراسیون نرفتم. اگر عملکردم در دوران حضورم بد بود، چرا خودشان بارها از من خواهش کردند که به فدراسیون برگردم و این کار را از طریق واسطه‌ها انجام دادند؟ برخی از این افراد حتی پیشنهاد پست‌هایی از جمله دبیری و نایب رئیسی فدراسیون دوچرخه‌سواری را به من کردند که این در واقع از زبان رئیس فدراسیون بود.</p>
      <p>مدیر سابق تیم‌های ملی دوچرخه‌سواری با اشاره به اینکه خودش استعفا داد و از فدراسیون بیرون آمد و کسی وی را برکنار نکرد، ادامه داد: نمی‌دانم چرا به همین راحتی با آبروی افراد بازی می‌کنند؟ اگر کسی از یک فدراسیون یا ارگان انتقاد کند، قرار نیست آبرویش را ببریم.</p>
      <p>چایچی اظهار داشت: اگر رکابزنانی همچون گنج‌خانلو، یزدانی و جمشیدیان در آسیا مدال می‌گیرند، اینها نتیجه زمان حضور من در فدراسیون است. البته اینها نتیجه یک کار تیمی است که افراد زیادی در آن نقش داشتند.</p>
      <p>وی عنوان کرد: رئیس فدراسیون در مصاحبه‌های مسائلی همچون نداشتن کمبود پول، نداشتن پیست چوبی و ... را مطرح می‌کند، اما باید به این نکته توجه کرد که قبلاً طلای بازی‌های آسیایی در زمانی کسب شد که پیست چوبی نداشتیم. به نظرم با این کارها نباید وجهه دوچرخه‌سواری را پایین بیاورند.</p>
    </article>
  </body>
</html>