<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/50984"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-24T11:51:00+00:00"/>
    <meta property="og:title" content="สลดกวางป่าวิ่งตัดหน้าเก๋งนักท่องเที่ยวตอนเช้ามืด ถูกชนตายคาที่่"/>
    <meta property="og:description" content="นายสมหมาย ชลสินธุ์ หัวหน้าหน่วยกู้ภัยใต้เต็กตึ้งอำเภอสิชล จ.นครศรีธรรมราช ได้รับแจ้งมีเหตุรถยนต์เก็งชนกวางป่าเสียชีวิตจำนวน 1 ตัว"/>
  </head>
  <body>
    <article>
      <h1>สลดกวางป่าวิ่งตัดหน้าเก๋งนักท่องเที่ยวตอนเช้ามืด ถูกชนตายคาที่่</h1>
      <address>
        <time datetime="2019-11-24T11:51:00+00:00">24 Nov 2019, 11:51</time>
      </address>
      <p>24 พ.ย.62- นายสมหมาย ชลสินธุ์ หัวหน้าหน่วยกู้ภัยใต้เต็กตึ้งอำเภอสิชล จ.นครศรีธรรมราช ได้รับแจ้งมีเหตุรถยนต์เก็งชนกวางป่าเสียชีวิตจำนวน 1 ตัว เหตุเกิดบริเวณบนถนนทางขึ้นสถานที่ท่องเที่ยวเขาพลายดำ หมู่ 8 ต.ทุ่งใส อ.สิชล จ.นครศรีธรรมราช  จึงเดินทางไปตรวจสอบพร้อม พ.ต.อ.มณเฑียร  เบ้าทอง ผกก.สภ.สิชล จ.นครศรีธรรมราชและกำลังจนท.ที่เกี่ยวข้องเมื่อไปถึงที่เกิดเหตุพบรถยนต์ยี่ห้อฮอนด้า เอสอาร์วี สีดำ ทะเบียน 7 กฒ 2699 กทม. สภาพรถด้านหน้าขวา มีรอยบุบเสียหาย เนื่องจากชนกับกวางป่า ห่างจากรถประมาณ 10 เมตร พบซากกวางป่าเพศผู้ อายุประมาณ 2 – 3 ปี น้ำหนักประมาณ 50 กิโลกรัม สภาพนอนตายอยู่ริมถนน </p>
      <p>นางสาโรจน์ อินควรชุม อายุ50ปี คนขับรถยนต์เก๋ง ซึ่งเป็นผู้อำนวยการโรงเรียนบ้านคลองตีนเป็ด ต.ทุ่งใส อ.สิชล เล่าว่า เมื่อคืนที่ผ่านมาตนเองนอนค้างคืนที่ศูนย์ศึกษาธรรมชาติและสัตว์ป่านครศรีธรรมราช ตั้งอยู่บนเขาพลายดำ ต.ทุ่งใส อ.สิชล กระทั่งเช้ามืดจึงเดินทางกลับบ้านพักพร้อมสามี หลานและเพื่อนรวม 4 คน แต่ขณะขับรถยนต์เก๋งด้วยความเร็วไม่มากนัก ปรากฏว่ามีกวางป่าจำนวน 1 ตัว วิ่งพรวดพราดออกจากป่าข้างทางเพื่อข้ามถนน และพุ่งตัดหน้าชนด้านหน้ารถ ตนเองพยายามเบรกรถให้หยุดและหักพวงมาลัยหลบ แต่ไม่ทันจริงๆ ทำให้กวางเสียชีวิตคาที่ อย่างไรก็ตามผู้โดยสารทุกคน รวมทั้งตนเองปลอดภัย ไม่ได้รับบาดเจ็บใดๆ แต่ยังอยู่ในอาการตกใจ</p>
      <figure>
        <img src="https://www.thaipost.net/main/uploads/photos/big/20191124/image_big_5dda0adf180ea.jpg"/>
      </figure>
      <p> </p>
      <p>ต่อมา นายคมพิศิษฐ์ เพ็งบุญนะ หัวหน้าศูนย์ศึกษาธรรมชาติและสัตว์ป่านครศรีธรรมราช เดินทางมาตรวจสอบที่เกิดเหตุ พร้อมเปิดเผยว่า พื้นที่อุทยานเขาพลายดำมีฝูงกวางจำนวนหลายร้อยตัว และเป็นฝูงกวางฝูงสุดท้ายที่ผู้นำชุมชนและชาวบ้านร่วมอนุรักษ์ไว้ จึงอยากฝากผู้ที่ใช้ถนนเส้นนี้ให้เพิ่มความระมัดระวังมากขึ้น ซึ่งทางเจ้าหน้าที่มีการปักป้ายประชาสัมพันธ์ริมถนนตลอดเส้นทาง เตือนนักท่องเที่ยวขับขี่ด้วยความระมัดระวังไม่ใช้ความเร็วสูง เพื่อความปลอดภัยของกวางฝูงนี้.<br/> </p>
    </article>
  </body>
</html>