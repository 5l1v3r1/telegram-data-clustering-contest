<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/politics/578925"/>
    <meta property="og:site_name" content="Spring News"/>
    <meta property="article:published_time" content="2019-11-24T11:32:53+00:00"/>
    <meta property="og:title" content="ปารีณารุกป่า 46 ไร่! จ่อโดนแจ้งโทษคุกไม่เกิน 20 ปี ปรับไม่เกิน 2 ล้านบาท"/>
    <meta property="og:description" content="อธิบดีกรมป่าไม้ เผยจะแจ้งความดำเนินคดี กับเอ๋ ปารีณา รุกที่ป่าป่าสงวนแห่งชาติ และเขตป่า พ.ร.บ.ป่าไม้ พ.ศ.2484 รวมกว่า 46 ไร่ ชี้โทษสูงสุดจำคุก 20 ปี ปรับไม่เกิน 2 ล้านบาท"/>
  </head>
  <body>
    <article>
      <h1>ปารีณารุกป่า 46 ไร่! จ่อโดนแจ้งโทษคุกไม่เกิน 20 ปี ปรับไม่เกิน 2 ล้านบาท</h1>
      <h2>อธิบดีกรมป่าไม้ เผยจะแจ้งความดำเนินคดี กับเอ๋ ปารีณา รุกที่ป่าป่าสงวนแห่งชาติ และเขตป่า พ.ร.บ.ป่าไม้ พ.ศ.2484 รวมกว่า 46 ไร่ ชี้โทษสูงสุดจำคุก 20 ปี ปรับไม่เกิน 2 ล้านบาท</h2>
      <address>
        <time datetime="2019-11-24T11:32:53+00:00">24 Nov 2019, 11:32</time>
      </address>
      <p>นายอรรถพล เจริญชันษา​ อธิบดีกรมป่าไม้​ กล่าวถึงความคืบหน้ากรณีการตรวจสอบ ที่ดินจำนวน 1,700 ไร่ ตำบลรางบัว​ อำเภอจอมบึง​ จังหวัดราชบุรี  ของ​ ส.ส.ปารีณา​ ไกรคุปต์ ว่า​ เมื่อช่วงเช้าที่ผ่านมาเจ้าหน้าที่กรมป่าไม้ได้มีการประชุมร่วมกับ​ ส.ป.ก.​ โดยนำแผนที่ปี 2521, 2527 และแผนที่ส.ป.ก.ปี 2554 มาเทียบกันเพื่อ ดูแนวเขตดั้งเดิม หลังจากนั้นช่วงบ่ายจึงขอหมายศาลเข้าไปเดินรังวัดในที่พื้นที่​ และจากการตรวจสอบในวันนี้พบว่า มี 2 พื้นที่รุกเขตป่า คือ</p>
      <p>1. อยู่ในเขตป่าสงวนแห่งชาติป่าฝั่งซ้ายแม่น้ำภาชี จำนวนประมาณ 30 ไร่</p>
      <p>2. อยู่ในเขตป่าไม้ ตาม พ.ร.บ.ป่าไม้ พุทธศักราช 2484 จำนวนประมาณ 16 ไร่ (อยู่ระหว่างคำนวณ)</p>
      <figure>
        <img src="https://spcdn.springnews.co.th/wp-content/uploads/2019/11/%E0%B8%A0%E0%B8%B2%E0%B8%9E%E0%B8%AB%E0%B8%99%E0%B9%89%E0%B8%B2%E0%B8%88%E0%B8%AD-2562-11-24-%E0%B9%80%E0%B8%A7%E0%B8%A5%E0%B8%B2-17.22.53-1024x629.png"/>
      </figure>
      <p>ทั้งนี้คณะเจ้าหน้าที่จะดำเนินการร้องทุกข์กล่าวโทษกับผู้ยึดถือครอบครองต่อไป​ ซึ่งได้แจ้งความคดีในข้อหาบุกรุกพื้นที่ป่าสงวน อาศัยอำนาจตาม พ.ร.บ.ป่าไม้​ พ.ศ.2484 และ พ.ร.บ.ป่าสงวนแห่งชาติ พ.ศ.2507  ส่วนที่ดินซึ่งอยู่ในเขตปฏิรูปที่ดิน ตาม พรฎ.กำหนดเขตปฏิรูปที่ดินฯ สปก. จะเป็นหน่วยงานหลักตามอำนาจหน้าที่ในการดำเนินการต่อไป อธิบดีกรมป่าไม้​ ยืนยันว่าไม่มีแรงกดดัน ในการตรวจสอบกรณีดังกล่าว​แม้จะเป็นส.ส.ดัง ซึ่งต้องดำเนินการให้เป็นมาตรฐานเดียวกันในการดำเนินคดีผู้บุกรุกป่า หลังจากนี้ก็จะรวบรวมหลักฐานส่งให้พนักงานสอบสวน​ ดำเนินการตามกฎหมายต่อไป​ ซึ่งจะถึงขั้นต้องรื้อฟาร์มไก่ที่ลุกล้ำเข้าไปในเขตป่าสงวน หรือไม่อย่างไร ยังไม่ขอตอบในช่วงเวลานี้</p>
      <figure>
        <img src="https://spcdn.springnews.co.th/wp-content/uploads/2019/11/%E0%B8%A0%E0%B8%B2%E0%B8%9E%E0%B8%AB%E0%B8%99%E0%B9%89%E0%B8%B2%E0%B8%88%E0%B8%AD-2562-11-24-%E0%B9%80%E0%B8%A7%E0%B8%A5%E0%B8%B2-17.21.50-1024x668.png"/>
      </figure>
      <figure>
        <img src="https://spcdn.springnews.co.th/wp-content/uploads/2019/11/%E0%B8%A0%E0%B8%B2%E0%B8%9E%E0%B8%AB%E0%B8%99%E0%B9%89%E0%B8%B2%E0%B8%88%E0%B8%AD-2562-11-24-%E0%B9%80%E0%B8%A7%E0%B8%A5%E0%B8%B2-17.44.59-1024x566.png"/>
      </figure>
      <p>อธิบดีฯ​ ระบุต่อว่า​ สำหรับโทษในคดีบุกรุกป่าสงวนตาม​ พ.ร.บ.ป่าสงวนแห่งชาติ​ ฉบับใหม่​ มีโทษจำคุกสูงสุดไม่เกิน 20 ปีและ/หรือปรับไม่เกิน 2 ล้านบาท</p>
    </article>
  </body>
</html>