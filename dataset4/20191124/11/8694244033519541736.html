<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/social/268473/tigari-de-contrabanda-de-peste-400-000-de-lei-depistate-de-politistii-de-frontiera-suceveni-la-frontiera-verde-in-zonele-falcau-si-brodina"/>
    <meta property="og:site_name" content="NewsBucovina"/>
    <meta property="article:published_time" content="2019-11-24T11:49:39+00:00"/>
    <meta property="og:title" content="Țigări de contrabandă de peste 400.000 de lei depistate de polițiștii de frontieră suceveni la frontiera verde în zonele Falcău și Brodina"/>
    <meta property="og:description" content="Polițiștii de frontieră din cadrul Poliței de Frontieră Suceava au descoperit și confiscat, sâmbătă, la frontiera verde,  aproximativ 35.000 pachete cu țigări, în valoare de peste 400.000 de lei, marfă ce urma să fie comercializată pe piața neagră de desfacere din zonă. Potrivit purtătorului de cuvânt al Poliției de Frontieră Suceava, comisar șef Ilie Poroch …"/>
  </head>
  <body>
    <article>
      <h1>Țigări de contrabandă de peste 400.000 de lei depistate de polițiștii de frontieră suceveni la frontiera verde în zonele Falcău și Brodina</h1>
      <address>
        <time datetime="2019-11-24T11:49:39+00:00">24 Nov 2019, 11:49</time>
      </address>
      <p>Polițiștii de frontieră din cadrul Poliței de Frontieră Suceava au descoperit și confiscat, sâmbătă, la frontiera verde,  aproximativ 35.000 pachete cu țigări, în valoare de peste 400.000 de lei, marfă ce urma să fie comercializată pe piața neagră de desfacere din zonă.</p>
      <p>Potrivit purtătorului de cuvânt al Poliției de Frontieră Suceava, comisar șef Ilie Poroch Serițan, polițiștii de frontieră din cadrul S.P.F. Brodina au observat sâmbătă dimineața, în jurul orei 01.00, în apropierea frontierei de stat, pe direcția localității Falcău, mai multe persoane, care se deplasau dinspre frontiera de stat către interiorul țării, transportând în spate colete voluminoase.</p>
      <figure>
        <img src="https://www.newsbucovina.ro/wp-content/uploads/2019/10/1570178520300-dsc0001-S4.jpg"/>
      </figure>
      <p>Polițiștii de frontieră au acționat pentru interceptarea acestora, efectuând somațiile legale prin voce, însă acestea nu s-au supus, au abandonat coletele și au fugit, dispersându-se în direcții diferite.</p>
      <p>În cel mai scurt timp, au fost anunțate şi autoritățile ucrainene despre caz, în vederea cercetării în comun a evenimentului de frontieră, concomitent cu dispunerea unor măsuri de supraveghere și cercetare a zonei.</p>
      <p> La fața locului au fost descoperite mai multe colete cu țigări de proveniență ucraineană, care au fost transportate la sediul sectorului, unde în urma inventarierii a rezultat cantitatea de 24.500 pachete cu țigări de proveniență ucraineană, în valoare de 286.650 lei.</p>
      <p>Țigările au fost ridicate în vederea confiscării, iar în cauză se efectuează cercetări sub aspectul săvârșirii infracțiunii de contrabandă, precum și în vederea depistării tuturor persoanelor implicate şi a documentării întregii activități infracționale.</p>
      <p>Un alt echipaj al Poliției de Frontieră, din cadrul aceluiași sector, a descoperit, în aceiași zi, în apropierea frontierei de stat, pe direcția localității Brodina, 7 colete cu țigări de proveniență ucraineană.</p>
      <p>Coletele au fost transportate la sediul sectorului unde în urma inventarierii a rezultat cantitatea de 10.480 pachete de țigări în valoare de 122.600 lei.</p>
      <p>Întreaga cantitate de țigări a fost ridicată în vederea confiscării, iar în cauză se efectuează cercetări în vederea depistării tuturor persoanelor implicate şi a documentării întregii activități infracționale.</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/social/268496/politia-suceava-cere-sprijin-pentru-gasirea-unui-barbat-din-vicovu-de-sus-care-a-disparut-de-vineri-la-pranz-din-radauti"/>
        <a href="https://www.newsbucovina.ro/social/268491/un-tanar-sofer-baut-a-pierdut-controlul-volanului-si-a-ajuns-cu-masina-intr-o-boxa-a-unei-spalatorii-auto-din-putna-tanarul-a-fugit-dar-a-fost-prins-de-politisti"/>
        <a href="https://www.newsbucovina.ro/social/268489/un-sofer-baut-din-salcea-a-fost-prins-in-timp-ce-circula-cu-101-km-h-in-municipiul-suceava-el-este-cercetat-penal"/>
      </related>
    </article>
  </body>
</html>