<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-semilech-dnes-dopoledne-pokaceli-vanocni-strom-pro-prahu/1824624?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T11:15:00+00:00"/>
    <meta property="og:title" content="V Semilech dnes dopoledne pokáceli vánoční strom pro Prahu"/>
    <meta property="og:description" content="Semily - V Semilech dnes dopoledne pokáceli vánoční strom pro Prahu. Krátce po 16:40 vyrazila 29 metrů dlouhá a 5,5 metru široká souprava se stromem směrem na Prahu. Na Staroměstské náměstí ale dorazí smrk až v noci na úterý. Šestapadesátiletý smrk ztepilý vyrostl na soukromém pozemku jen pár kroků od centra Semil. Z původních 25 metů ho tým zkušených dřevorubců pod vedením mistra republiky Jiřího Vorlíčka zkrátil na potřebných 22 metrů a také před naložením upravil kmen. Po celou dobu jistil strom jeřáb."/>
  </head>
  <body>
    <article>
      <h1>V Semilech dnes dopoledne pokáceli vánoční strom pro Prahu</h1>
      <address><time datetime="2019-11-24T11:15:00+00:00">24 Nov 2019, 11:15</time> by <a rel="author" href="http://www.ctk.cz/" target="_blank">ČTK</a></address>
      <p>Semily - V Semilech dnes dopoledne pokáceli vánoční strom pro Prahu. Krátce po 16:40 vyrazila 29 metrů dlouhá a 5,5 metru široká souprava se stromem směrem na Prahu. Na Staroměstské náměstí ale dorazí smrk až v noci na úterý. Šestapadesátiletý smrk ztepilý vyrostl na soukromém pozemku jen pár kroků od centra Semil. Z původních 25 metů ho tým zkušených dřevorubců pod vedením mistra republiky Jiřího Vorlíčka zkrátil na potřebných 22 metrů a také před naložením upravil kmen. Po celou dobu jistil strom jeřáb.</p>
      <p>Cestu vánočního stromu pro Prahu mohou lidé sledovat na internetových stránkách sledujstromek.cz díky čidlu, které na kmen připevnili. Monitoruje díky GPS pohyb stromu a rychlost jeho přesunu, ale také teplotu, tlak a vlhkost v jeho okolí. Strom vyrazil na osmdesátikilometrovou cestu ze Semil přes Turnov do areálu přepravní firmy Švestka u Prahy. A až v noci na úterý ho přesunou do centra hlavního města. Podle Adriany Dergam ze společnosti Vodafone, která čidlo na strom ve spolupráci s pražským magistrátem umístila, bude okolí stromu monitorovat po celou dobu vánočních trhů. Z Libereckého kraje putuje v posledních letech na Staroměstské náměstí už třetí strom. V roce 2015 to byl smrk z České Lípy, loni z Rynoltic na Liberecku a letos vyrostl vánoční strom na soukromé zahradě v Semilech. S nápadem věnovat ho pro vánoční oslavy přišly děti majitelky Soni Jarolímkové Římkové. "O kácení jsem kvůli jeho výšce už nějakou dobu uvažovala, nechtěla jsem, aby někoho ohrozil. Při vichřicích padají i solitéry," řekla ČTK majitelka. I když se jí zdálo, že strom prosychá, dendrologové potvrdili, že je ve výborné kondici. Odměnu 10.000 korun, která je s vánočním stromem spojená, se rozhodla Jarolímová Římková věnovat bývalé kolegyni a její pětileté dcerce. "Lucinka je opakovaně a dlouhodobě hospitalizovaná na hematoonkologickém oddělení dětské kliniky v Motole, v současné době leží na transplantační jednotce," doplnila. Společnost Taiko, která vánoční trhy v Praze organizuje už pošestnácté, se rozhodla částku zdvojnásobit, a nemocné děvčátko tak dostane 20.000 korun. K pokácení a opracování smrku použil Vorlíček pět pil. Pokácený strom vážil podle jeřábníka bezmála devět tun, po opracování pro přepravu se jeho hmotnost sníží zhruba na pět tun. Strom po vánočních trzích neskončí v kamnech. Zatímco na větvích si tradičně pochutnají zvířata z pražské zoologické zahrady, dřevo využijí do posledního kusu brněnští truhláři, kteří z něj podruhé vyrobí stoly, řekla za organizátory trhů Hana Tietze. Nejméně polovinu výtěžku z prodeje věnuje truhlářská dílna na výsadbu nových stromů. Vánoční smrk se poprvé rozsvítí v sobotu 30. listopadu v 16:30.</p>
    </article>
  </body>
</html>