<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/aventuri-cu-primari-la-urne/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T11:24:20+00:00"/>
    <meta property="og:title" content="Aventuri cu primari la urne!"/>
    <meta property="og:description" content="Polițiștii constănțeni au deschis duminică un dosar penal după ce au primit o plângere conform căreia primarul unei..."/>
  </head>
  <body>
    <article>
      <h1>Aventuri cu primari la urne!</h1>
      <address><time datetime="2019-11-24T11:24:20+00:00">24 Nov 2019, 11:24</time> by <a rel="author">(C.C.)</a></address>
      <p>Polițiștii constănțeni au deschis duminică un dosar penal după ce au primit o plângere conform căreia primarul unei localități din Constanța a intrat în cabina de vot alături de un bărbat de 83 de ani, imobilizat în scaun cu rotile. Primarul a fost reclamat și în primul tur al prezidențialelor.</p>
      <p>Dosarul de cercetare penală a fost întocmit pentru violarea confidențialității votului.</p>
      <p>„Astăzi, în jurul orei 11.15, polițiști din cadrul Poliției orașului Hârșova au fost sesizați de către un membru al secției de votare nr. 391 din cadrul Liceului Tehnologic Ciobanu cu privire la faptul că primarul localității Ciobanu ar fi însoțit la secția de votare un bărbat de 73 de ani, imobilizat în scaun cu rotile, și ar fi intrat cu acesta până la cabina de votare unde, profitând de perdeaua întredeschisă, ar fi observat procesul de votare și l-ar fi îndrumat cum să voteze”, a transmis IPJ Constanța.</p>
      <p>Primarul comunei Ciobanu s-a aflat în centrul unui scandal și la primul tur al prezidențialelor, atunci când poliția a deschis un dosar penal pentru coruperea alegătorilor, în urma unei plângeri în care se arăta că primarul stă în fața secțiilor de vot și încearcă să îi influențeze pe alegători.</p>
      <p>Totodată, primarul și viceprimarul orașului Potcoava, județul Olt, sunt acuzați că oferă bani cetățenilor pentru a merge la vot.</p>
      <p>Poliția Olt a fost sesizată prin 112 de acest lucru.</p>
      <p>„În această dimineață, polițiștii din cadrul Poliției orașului Potcoava au fost sesizati prin apel la 112 cu privire la faptul că primarul și viceprimarul orașului Potcoava oferă bani cetățenilor pentru a merge la vot”, a declarat purtătorul de cuvânt al IPJ Olt, Cristian Grigorescu.</p>
      <p>S-a întocmit dosar de urmărire penală pe numele celor doi pentru coruperea alegătorilor.</p>
      <related>
        <h4>Articole asemănătoare</h4>
        <a href="https://www.cotidianul.ro/la-numai-4-ani-are-grija-de-saracii-din-oras/"/>
        <a href="https://www.cotidianul.ro/le-au-disparut-banii-din-cont/"/>
        <a href="https://www.cotidianul.ro/dispozitiv-medical-inedit-la-constanta/"/>
      </related>
    </article>
  </body>
</html>