<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/prato/cronaca/baby-gang-1.4903326"/>
    <meta property="og:site_name" content="La Nazione"/>
    <meta property="article:published_time" content="2019-11-24T11:36:00+00:00"/>
    <meta property="og:title" content="Baby gang assalta centro massaggi, messi in fuga dalla titolare e presi dai carabinieri"/>
    <meta property="og:description" content="E' successo sabato mattina in via Pistoiese, due sono minorenni, mentre il maggiorenne è stato arrestato"/>
  </head>
  <body>
    <article>
      <h1>Baby gang assalta centro massaggi, messi in fuga dalla titolare e presi dai carabinieri</h1>
      <h2>E' successo sabato mattina in via Pistoiese, due sono minorenni, mentre il maggiorenne è stato arrestato</h2>
      <address>
        <time datetime="2019-11-24T11:36:00+00:00">24 Nov 2019, 11:36</time>
      </address>
      <p>Prato, ,24 novembre 2019 - Nel mirino di tre giovani, tra i quali due minorenni, è finito un <b>centro massaggi </b>gestito da cinesi in <b>via Pistoiese</b>, in piena Chinatown a <b>Prato</b>. I fatti si sono consumati nella tarda mattinata di sabato quando si sono materializzati tre ragazzi, uno dei quali ha chiesto alla titolare del centro di voler fare un <b>massaggio</b>.</p>
      <p>Prima di andare via però, quest’ultimo si è impossessato di una <b>forbice </b>lasciata nel bagno e ha minacciato la titolare di consegnarli l’incasso mentre i due complici si accertavano che non entrassero altre persone. La donna non si è lasciata intimorire dall'irruenza dei balordi, reagendo. A quel punto i ragazzi si sono dati alla fuga mentre l'esercente chiedeva aiuto a dei negozianti vicini per richiedere l'intervento del 112.</p>
      <p>Nel frattempo una pattuglia dei Carabinieri di Prato in transito ha notato l'inseguimento in atto. I Carabinieri si sono subito attivati, intercettando e bloccando i ragazzi. I militari dell’Arma hanno ricostruito rapidamente i fatti e hanno segnalato i due minorenni al Tribunale dei minorenni di Firenze mentre il terzo maggiorenne è stato tratto in arresto e ristretto nelle camere di sicurezza della Compagnia di Prato in attesa del rito direttissimo.</p>
      <p>Tutti dovranno rispondere dell'accusa di tentata rapina aggravata in concorso.</p>
      <p>© Riproduzione riservata</p>
    </article>
  </body>
</html>