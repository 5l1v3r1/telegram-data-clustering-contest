<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/v-ajdovscini-gojijo-ameriski-slamnik"/>
    <meta property="og:site_name" content="Primorske novice"/>
    <meta property="article:published_time" content="2019-11-24T11:25:34+00:00"/>
    <meta property="og:title" content="V Ajdovščini gojijo ameriški slamnik"/>
    <meta property="og:description" content="V Občini Ajdovščina so v iskanju kultur, ki bi uspevale v spremenjenih podnebnih razmerah, poskusno zasadili ameriški slamnik. Projekt so ob bogatem pridelku zdaj nadgradili z razvojem prehranskega dopolnila, s čimer odpirajo nove priložnosti za kmete in podjetnike."/>
  </head>
  <body>
    <article>
      <h1>V Ajdovščini gojijo ameriški slamnik</h1>
      <address><time datetime="2019-11-24T11:25:34+00:00">24 Nov 2019, 11:25</time> by <a rel="author">STA</a></address>
      <p>
        <b>V Občini Ajdovščina so v iskanju kultur, ki bi uspevale v spremenjenih podnebnih razmerah, poskusno zasadili ameriški slamnik. Projekt so ob bogatem pridelku zdaj nadgradili z razvojem prehranskega dopolnila, s čimer odpirajo nove priložnosti za kmete in podjetnike.</b>
      </p>
      <figure>
        <img src="https://static.primorske.si/foto/highres/gnweb/720972_slamnik.jpg"/>
        <figcaption>Foto: Sta</figcaption>
      </figure>
      <p><b>AJDOVŠČINA</b> &gt; Občina Ajdovščina je kot prva v državi sprejela strategijo obvladovanja tveganj v pričakovanih podnebnih razmerah in izkoriščanja novih priložnosti v kmetijstvu. V okviru te strategije so leta 2015 v sodelovanju s svetovalno službo Kmetijsko gozdarskega zavoda Nova Gorica na občinski njivi poskusno zasadili vrsto novih, za Vipavsko dolino neobičajnih kmetijskih kultur.</p>
      <h3>Kam s pridelkom?</h3>
      <p>Poleg vrste zelenjadnic in nekaterih vrst sadja je na občinski njivi dobila priložnost tudi škrlatna ehinaceja oziroma ameriški slamnik, ki je znan po zdravilnih učinkih. Poskusna zasaditev je uspela, obilni pridelek pa je pred ajdovsko občinsko upravo postavil nov izziv - kam s pridelkom.</p>
      <p>Medtem ko so na občinski njivi pridelano zelenjavo in sadje namenili kuhinjam v javnih zavodih, je občina za predelavo ameriškega slamnika vzpostavila pilotni projekt z idejo, da bi iz škrlatne ehinaceje pridobili prehransko dopolnilo.</p>
      <h3>Razvili prehransko dopolnilo</h3>
      <p>K razvoju proizvoda so povabili podjetje Tosla, ki je pred nekaj leti v ajdovski poslovni coni zgradilo sodobno tovarno za proizvodnjo inovativnih sladil in prehranskih dopolnil. V Tosli so tako razvili prehransko dopolnilo z izvlečkom škrlatne ehinaceje, namenjeno krepitvi imunskega sistema ter lajšanju simptomov pri prehladnih in virusnih obolenjih.</p>
      <p>Distribucijo izdelka je prevzela Regijska razvojna agencija ROD Ajdovščina, prehransko dopolnilo z imenom Škrlatna ehinaceja iz Vipavske doline pa je na svoje police prva postavila Lekarna Ajdovščina. Občinska uprava bo sedaj spremljala odzive uporabnikov in merila obseg prodaje ter z izsledki seznanila kmetovalce.</p>
    </article>
  </body>
</html>