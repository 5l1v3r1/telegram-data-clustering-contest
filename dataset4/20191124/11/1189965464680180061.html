<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/health-fitness_articles/259956/miniggitida-v-mono-i-prolipsi-mporei-na-ksorkisei-ton-fovo-ton-goneon"/>
    <meta property="og:site_name" content="LiFO"/>
    <meta property="article:published_time" content="2019-11-24T11:33:00+00:00"/>
    <meta property="og:title" content="Μηνιγγίτιδα Β: Μόνο η πρόληψη μπορεί να ξορκίσει τον φόβο των γονέων"/>
    <meta property="og:description" content="H μηνιγγίτιδα B είναι μια μόνιμη απειλή για τις νεαρές ηλικίες, με εύκολη μετάδοση, και το εμβόλιο επιβάλλεται για τις ομάδες υψηλού κινδύνου."/>
  </head>
  <body>
    <article>
      <h1>Μηνιγγίτιδα Β: Μόνο η πρόληψη μπορεί να ξορκίσει τον φόβο των γονέων</h1>
      <h2>H μηνιγγίτιδα B είναι μια μόνιμη απειλή για τις νεαρές ηλικίες, με εύκολη μετάδοση, και το εμβόλιο επιβάλλεται για τις ομάδες υψηλού κινδύνου.</h2>
      <address><time datetime="2019-11-24T11:33:00+00:00">24 Nov 2019, 11:33</time> by <a rel="author">ΑΛΕΞΙΑ ΣΒΩΛΟΥ</a></address>
      <p>
        <b>Με το κύμα των εποχικών ιώσεων να ετοιμάζεται να σκάσει στην πόρτα μας, επιβάλλεται να είμαστε σε εγρήγορση για να αποφύγουμε νοσήματα που μπορούν να μας βάλουν σε περιπέτειες και να μας στείλουν στο νοσοκομείο. Ειδικά οι γονείς πρέπει να επισκεφτούν τον παιδίατρο για να ενημερωθούν και να θωρακίσουν τα παιδιά τους μέσα από τον εμβολιασμό, τη μόνη ασπίδα προστασίας από τις λοιμώξεις. Ανάμεσα στους κινδύνους που παραμονεύουν είναι και η <b>μηνιγγίτιδα B, μια σοβαρότατη νόσος που εξελίσσεται ραγδαία</b>, με την κατάσταση του ασθενή να επιδεινώνεται ταχύτατα και να απειλείται η ζωή του ακόμα κι αν μεταφερθεί έγκαιρα στο νοσοκομείο για νοσηλεία. Κρούσματα μηνιγγίτιδας Β καταγράφονται όλο τον χρόνο, ακόμα και την άνοιξη, ενώ μόλις πριν από λίγες ημέρες υπήρξαν δύο κρούσματα ιογενούς μηνιγγίτιδας σε Ηγουμενίτσα και Κρήτη, παρότι ο καιρός είναι ακόμα ζεστός και ο χειμώνας δεν έχει αρχίσει να δείχνει τα δόντια του.</b>
      </p>
      <h3>80 περιστατικά σε τρία χρόνια</h3>
      <p>Την τελευταία τριετία έχουν καταγραφεί περισσότερα από 80 περιστατικά μηνιγγίτιδας Β στην επικράτεια της νόσου που οφείλεται στον «διαβόητο» μηνιγγιτιδόκοκκο Β, με πολλούς μικρούς ασθενείς, βρέφη και νήπια να νοσηλεύονται για μέρες στο νοσοκομείο και <b>τραγική κατάληξη για πέντε βρέφη και παιδιά μέχρι τεσσάρων ετών</b>, που δυστυχώς έχασαν τη μάχη. Τα περισσότερα κρούσματα αφορούν βρέφη και νήπια κάτω των πέντε ετών που λόγω του ανώριμου ανοσοποιητικού τους συστήματος είναι πιο ευπαθή. <b>Η μηνιγγίτιδα Β ξεκινά ως μια οποιαδήποτε ίωση και δυστυχώς δεν δίνει ειδικά προειδοποιητικά συμπτώματα εγκαίρως.</b> Συνήθως εκδηλώνεται πυρετός, κακοδιαθεσία, τάση για εμετό, έντονη κατάπτωση του παιδιού, απώλεια όρεξης για φαγητό και παιχνίδι, συμπτώματα που υπάρχουν σε πολλά άλλα λοιμώδη νοσήματα. Όμως, σε αντίθεση με τις άλλες ιώσεις, έχει ταχύτατη εξέλιξη, <b>εμφανίζει ένα αιμορραγικό εξάνθημα, όταν πια η νόσος είναι προχωρημένη, και μπορεί να οδηγήσει στον θάνατο εντός 24 ωρών</b>, αφήνοντας μικρό παράθυρο ευκαιρίας για σωτήρια παρέμβαση. Το ποσοστό θνησιμότητας ανέρχεται στο 10%, ενώ <b>1 στα 5 άτομα που επιβιώνει μένει με κάποιου είδους μόνιμη αναπηρία</b>, για παράδειγμα εγκεφαλική βλάβη, ακρωτηριασμό άκρου (δάχτυλα χεριού ή ποδιού ή ολόκληρο το πέλμα, απώλεια ακοής ή μαθησιακές δυσκολίες). Τον μηνιγγιτιδόκοκκο Β φέρει στην περιοχή του φάρυγγα το 10% του πληθυσμού, χωρίς ωστόσο να εμφανίζει κανένα πρόβλημα και η λοίμωξη μπορεί να μεταδοθεί με το φιλί και τον συγχρωτισμό, καθώς και με το σφάλμα που κάνουν μερικοί γονείς να καθαρίζουν στο στόμα τους την πιπίλα του μωρού τους, όταν αυτή πέφτει κάτω. Λόγω και της ευκολίας μετάδοσης μεταξύ των παιδιών, <b>μοναδική αποτελεσματική μέθοδος πρόληψης είναι ο εμβολιασμός.</b></p>
      <h3>Ώρα να επισκεφτούμε τον παιδίατρο</h3>
      <p>Από το 2013 υπάρχει διαθέσιμο <b>εμβόλιο ειδικά για τον μηνιγγιτιδόκοκκο τύπου Β</b>, το οποίο έχει ενταχθεί στο Εθνικό Πρόγραμμα Εμβολιασμών και αποζημιώνεται για τις ομάδες υψηλού κινδύνου. Το εμβόλιο γίνεται σε βρέφη και νήπια από την ηλικία των δύο μηνών και άνω και το εμβολιαστικό σχήμα εξαρτάται από την ηλικία. Καθώς αυτή την εποχή ξεκινούν οι ιώσεις, η στιγμή είναι κατάλληλη για να επισκεφτούμε τον παιδίατρο και να ενημερωθούμε εφ' όλης της ύλης για τα οφέλη του προληπτικού εμβολιασμού, ώστε κάθε βράδυ να βάζουμε τα παιδιά μας για ύπνο και να κοιμόμαστε ήσυχοι. Δίχως φόβους, εφιάλτες και αμφιβολίες, παρά μόνο με όνειρα και προσδοκίες για την επόμενη ημέρα.</p>
      <p>
        <i>Το άρθρο δημοσιεύθηκε στην έντυπη LiFO</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/health-fitness_articles/232548/i-miniggitida-v-den-ypoxorei-tin-anoiksi-se-antithesi-me-tis-klasikes-xeimerines-loimokseis"/>
        <a href="https://www.lifo.gr/now/greece/253133/ios-toy-dytikoy-neiloy-28-oi-nekroi-sta-213-ta-kroysmata"/>
        <a href="https://www.lifo.gr/now/greece/245209/apo-miniggitidokokkiki-noso-pethane-telika-i-17xroni-italida-sto-nosokomeio-nikaias"/>
        <a href="https://www.lifo.gr/now/greece/218656/sto-edolio-oi-giatroi-toy-stratioti-poy-pethane-apo-miniggitida-eno-ypiretoyse-sti-rodo"/>
        <a href="https://www.lifo.gr/articles/health-fitness_articles/215992/pagkosmia-proteraiotita-i-ygeia-ton-efivon"/>
      </related>
    </article>
  </body>
</html>