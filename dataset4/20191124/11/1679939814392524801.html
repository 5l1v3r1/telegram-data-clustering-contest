<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/participare-masiva-la-alegerile-prezidentiale-din-romania-in-republica-moldova-au-votat-peste-34-de-mii-de-romani_3059932.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-24T11:47:24+00:00"/>
    <meta property="og:title" content="Participare masivă la alegerile prezidenţiale din România. În Republica Moldova au votat peste 34 de mii de români"/>
    <meta property="og:description" content="În Republica Moldova se atestă o participare masivă la alegerile prezidenţiale din România, comparativ cu alte scrutine. Până astăzi, la ora 13.30, la urne s-au prezentat peste 34 de mii de cetățeni români din stânga Prutului. Faptul că diaspora a avut la"/>
  </head>
  <body>
    <article>
      <h1>Participare masivă la alegerile prezidenţiale din România. În Republica Moldova au votat peste 34 de mii de români</h1>
      <address><time datetime="2019-11-24T11:47:24+00:00">24 Nov 2019, 11:47</time> by <a rel="author">PUBLIKA.MD</a></address>
      <p><b>În Republica Moldova se atestă o participare masivă la alegerile prezidenţiale din România, comparativ cu alte scrutine. Până astăzi, la ora 13.30, la urne s-au prezentat peste 34 de mii de cetățeni români din stânga Prutului. Faptul că diaspora a avut la dispoziție trei zile pentru a-și exprima opțiunea electorală, dar și buna organizare a scrutinului de către misiunea diplomatică a făcut ca, de această dată, să nu se mai formeze cozi, iar oamenii să poată vota în doar câteva minute.</b><br/><br/>"Pentru o viaţă mai bună pentru toţi românii de pretutindeni, ca să se întoarcă acasă".<br/><br/>"Pentru viitorul României şi a Moldovei, pentru un mulţumesc mult pentru ce face România pentru noi şi o speranţă la viitor mai frumos".<br/><br/>"Am votat pentru nepoţi, pentru prosperitate, pentru să fie mai bine în ţară, să ne unim, să fim mai buni la suflet".<br/><br/><b>Oamenii spun că de această dată nu au trebuit să stea la coadă pentru a vota.</b><br/><br/>"Organizarea e super şi prima, şi a doua. Eu sunt foarte mulţumită că nu stau aici în rând, ca să fie frig la picioare".<br/><br/>"Foarte bine, foarte lejer, uşor".<br/><br/>"- Cât timp v-a luat ca să votaţi? - Un minut, mai mult nu".<br/><br/><b>Reprezentanţii Ambasadei României la Chişinău afirmă că, până în prezent, nu au fost înregistrate încălcări sau incidente la secţia de votare.</b><br/><br/>"Până acum avem în zilele acestea, o jumate de zi avem vineri, sâmbătă toată ziua şi până acum, în jur de 2500 de votanţi. Se desfăşoară foarte bine, merge repede, aţi văzut că nu mai sunt cozi, toată lumea este practic mulţumită, durează foarte-foarte puţin", a declarat ministrul plenipotenţiar al Ambasadei României, Alexandru Mureșan.<br/><br/>Pentru alegerile prezidențiale din România, în Republica Moldova au fost deschise 37 de secții de votare.</p>
    </article>
  </body>
</html>