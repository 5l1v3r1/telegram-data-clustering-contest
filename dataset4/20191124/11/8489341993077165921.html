<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807084/%D8%B9%D8%A7%D9%84%DB%8C%E2%80%8C%D8%AA%D8%B1%DB%8C%D9%86-%D8%B9%D8%B6%D9%88-%D8%A7%D8%B1%D8%AA%D8%B4-%D8%A2%D9%85%D8%B1%DB%8C%DA%A9%D8%A7-%D9%88%D8%A7%D8%B1%D8%AF-%D8%AA%D9%84%E2%80%8C%D8%A2%D9%88%DB%8C%D9%88-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:19:00+00:00"/>
    <meta property="og:title" content="عالی‌ترین عضو ارتش آمریکا وارد تل‌آویو شد"/>
    <meta property="og:description" content="«مارک میلی» رئیس ستاد مشترک نیروهای مسلح آمریکا برای دیدار با مقام‌های ارشد رژیم صهیونیستی وارد فلسطین اشغالی شد."/>
  </head>
  <body>
    <article>
      <h1>عالی‌ترین عضو ارتش آمریکا وارد تل‌آویو شد</h1>
      <h2>«مارک میلی» رئیس ستاد مشترک نیروهای مسلح آمریکا برای دیدار با مقام‌های ارشد رژیم صهیونیستی وارد فلسطین اشغالی شد.</h2>
      <address>
        <time datetime="2019-11-24T11:19:00+00:00">24 Nov 2019, 11:19</time>
      </address>
      <p>به گزارش گروه بین‌الملل <a href="https://snn.ir/">خبرگزاری دانشجو</a>، ژنرال مارک میلی که ۳۰ سپتامبر (هشتم مهر ماه) کار خود را به عنوان رئیس ستاد مشترک نیروهای مسلح آمریکا آغاز کرده، امروز یکشنبه برای دیدار با مقام‌های رژیم صهیونیستی وارد فلسطین اشغالی شده است.<br/><br/>به نوشته روزنامه صهیونیستی «جروزالم پست»، مارک میلی در اولین سفر خود به فلسطین اشغالی به عنوان عالی‌ترین مقام نظامی آمریکا وارد فلسطین اشغالی شده تا با «آویو کوخاوی» رئیس ستاد مشترک ارتش رژیم صهیونیستی و دیگر مقام‌های ارشد نظامی و دفاعی این رژیم دیدار کند.<br/><br/>رئیس ستاد مشترک نیروهای مسلح آمریکا در صدر یک هیات عالی رتبه نظامی این کشور به فلسطین اشغالی سفر کرده است.<br/><br/>میلی پیشتر و بعد از آغاز به کار به عنوان رئیس ستاد مشترک نیروهای مسلح آمریکا، با همتای صهیونیست خود تماس تلفنی برقرار کرده بود و درباره «مسائل مورد علاقه و مورد دغدغه» دو طرف رایزنی کرده بودند.<br/><br/>طبق اعلام دفتر رئیس ستاد مشترک نیروهای مسلح آمریکا، میلی در این تماس ضمن تاکید بر «تعهد ایالات متحده به روابطش با اسرائیل»، دو طرف را «شرکای کلیدی» در منطقه غرب آسیا خواند و از روابط نظامی واشنگتن و تل‌آویو تمجید کرده بود.<br/><br/>سفر هیات عالی‌رتبه نظامی آمریکا به فلسطین اشغالی در شرایطی انجام شده که بی‌ثباتی سیاسی در رژیم صهیونیستی بعد از ناکامی‌ها برای تشکیل کابینه و همچنین اعلام رسمی جرم علیه «بنیامین نتانیاهو» به حد اعلا رسیده و حتی هم‌حزبی‌های نتانیاهو تحرکاتشان را برای کنار زدن او تشدید کرده‌اند</p>
    </article>
  </body>
</html>