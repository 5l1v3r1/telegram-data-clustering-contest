<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/bmw-group-a-lansat-comenzi-pentru-celule-de-baterii-in-valoare-de-peste-10-miliarde-de-euro-1922404024002019111119178970"/>
    <meta property="og:site_name" content="News.ro"/>
    <meta property="article:published_time" content="2019-11-24T11:40:00+00:00"/>
    <meta property="og:title" content="BMW Group a lansat comenzi pentru celule de baterii în valoare de peste 10 miliarde de euro"/>
    <meta property="og:description" content="BMW Group a anunţat că a lansat comenzi pentru celule de baterii în valoare de 10,2 miliarde de euro, pentru perioada 2021-2031."/>
  </head>
  <body>
    <article>
      <h1>BMW Group a lansat comenzi pentru celule de baterii în valoare de peste 10 miliarde de euro</h1>
      <address><time datetime="2019-11-24T11:40:00+00:00">24 Nov 2019, 11:40</time> by <a rel="author">Dinu Boboc</a></address>
      <p>
        <b>BMW Group a anunţat că a lansat comenzi pentru celule de baterii în valoare de 10,2 miliarde de euro, pentru perioada 2021-2031.</b>
      </p>
      <p>Este vorba de comenzi pentru producătorii de celule de baterii CATL (Contemporary Amperex Technology Co. Limited) şi Samsung SDI.</p>
      <p>Anunţat la jumătatea anului 2018, volumul original al comenzii către CATL - patru miliarde de euro - va fi crescut acum la 7,3 miliarde de euro (durata contractului 2021-2031).</p>
      <p>Din această sumă, 4,5 miliarde de euro provin de la BMW Group, iar 2,8 miliarde de euro de la joint-venture-ul BMW Brilliance Automotive Ltd. (BBA) din Shenyang.</p>
      <p>BMW Group este primul client al uzinei CATL de celule de baterii ce se construieşte în prezent la Erfurt (Germania).</p>
      <p>De asemenea, pentru cea de-a cincea generaţie a sa de trenuri de rulare electrice, BMW Group a semnat un contrat de livrare pe termen lung cu cel de-al doilea furnizor de celule de baterii, Samsung SDI. Contractul, cu o valoare de 2,9 miliarde de euro, se întinde pe perioada 2021-2031.</p>
      <p>BMW a anunţat, recent, lansarea modelului i4, primul model pur electric pentru clasa medie premium.</p>
      <p>A cincea generaţie BMW eDrive va fi introdusă în premieră la BMW iX3 în 2020 şi va fi utilizată şi la BMW iNEXT şi BMW i4 în 2021. Tehnologia celulelor de baterii permite performanţe sportive şi autonomie de aproximativ 600 de kilometri pentru BMW i4.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>