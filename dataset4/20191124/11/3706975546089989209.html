<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/sport/tenis/1983094_slovaci-zabojuju-o-finalovy-turnaj-davisovho-pohara-proti-cechom"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-24T11:37:00+00:00"/>
    <meta property="og:title" content="Slováci zabojujú o finálový turnaj Davisovho pohára proti Čechom"/>
    <meta property="og:description" content="Na budúcoročnom finálovom turnaji v Madride sa predstaví osemnásť tímov."/>
  </head>
  <body>
    <article>
      <h1>Slováci zabojujú o finálový turnaj Davisovho pohára proti Čechom</h1>
      <h2>Na budúcoročnom finálovom turnaji v Madride sa predstaví osemnásť tímov.</h2>
      <address><time datetime="2019-11-24T11:37:00+00:00">24 Nov 2019, 11:37</time> by <a rel="author">MADRID/TASR</a></address>
      <p>Slovenskí tenisti privítajú Čechov v kvalifikácii o postup na finálový turnaj Davisovho pohára 2020. Rozhodol o tom nedeľný žreb v Madride. Hrať sa bude 6.-7. marca, víťaz zápasu si vybojuje miestenku na prestížny turnaj v španielskej metropole.</p>
      <p>Celkovo sa na budúcoročnom finálovom turnaji v Madride 23.-29. novembra 2020 predstaví opäť osemnásť tímov. Istotu účasti má kvarteto tohtoročných semifinalistov Kanada, Veľká Británia, Rusko a domáce Španielsko, navyše Francúzsko a Srbsko, ktorí získali voľnú kartu.</p>
      <p>O zvyšné miestenky zabojuje 24 tímov. V kvalifikácii sa predstavili nasadené krajiny z 5.-18. miesta v rebríčku, ktoré doplnili víťazi zápasov I. svetovej skupiny, medzi ktorými boli aj Slováci. Tí si v septembri poradili so Švajčiarmi.</p>
      <p>Slováci sa proti Čechom pokúsia napraviť februárovú kvalifikačnú prehru s tohtoročnými finalistami Kanaďanmi.</p>
    </article>
  </body>
</html>