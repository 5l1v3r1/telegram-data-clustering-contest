<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/baltcom-aizliegtos-krievijas-tv-kanalus-aizstas-ar-citiem-lidziga-satura-kanaliem/"/>
    <meta property="og:site_name" content="skaties.lv"/>
    <meta property="article:published_time" content="2019-11-24T11:50:00+00:00"/>
    <meta property="og:title" content="“Baltcom” aizliegtos Krievijas TV kanālus aizstās ar citiem līdzīga satura kanāliem"/>
    <meta property="og:description" content="Nacionālā elektronisko plašsaziņas līdzekļu padomei (NEPLP) Latvijā aizliedzot retranslēt vairākus Krievijas televīzijas kanālus, telekomunikācijas uzņēmums “Baltcom” saviem klientiem nodrošinās citus līdzīga satura kanālus, pastāstīja “Baltcom” valdes loceklis Dmitrijs Ņikitins."/>
  </head>
  <body>
    <article>
      <h1>“Baltcom” aizliegtos Krievijas TV kanālus aizstās ar citiem līdzīga satura kanāliem</h1>
      <address><time datetime="2019-11-24T11:50:00+00:00">24 Nov 2019, 11:50</time> by <a rel="author">LETA</a></address>
      <p>Nacionālā elektronisko plašsaziņas līdzekļu padomei (NEPLP) Latvijā aizliedzot retranslēt vairākus Krievijas televīzijas kanālus, telekomunikācijas uzņēmums “Baltcom” saviem klientiem nodrošinās citus līdzīga satura kanālus, pastāstīja “Baltcom” valdes loceklis Dmitrijs Ņikitins.</p>
      <p>Jau ziņots, ka padome aizliedza retranslēt Krievijas televīzijas kanālus “Vremja: daļjokoje i bļizkoje”, “Bobjor”, “Dom Kino”, “Dom Kino premium”, “Muzika Pervogo”, “O!”, “Pojehaļi”, “Telecafe”, “Peterburg – 5 kanal”.</p>
      <p>Ņikitins norādīja, ka pēc šī lēmuma tiks ietekmēti uzņēmuma pārdošanas apjomi.</p>
      <p>“Klasiskās televīzijas pārdošanas apjomi jau patlaban neaug un ir bažas, ka skatītāji meklēs šo saturu citās vietās. Tā kā joprojām nav sakārtota situācija ar pelēkā segmenta pakalpojumu sniedzējiem, kuri var piedāvāt augstākminētos kanālus pirātiskā veidā, tas var ietekmēt lēmumu izvēlēties nelegālus televīzijas satura piegādātājus,” teica Ņikitins.</p>
      <p>Jautāts, vai NEPLP aizliegtajiem Krievijas televīzijas kanāliem bija liels pieprasījums, viņš atzīmēja, ka tādiem kanāliem kā “Peterbug – 5 kanal” un “Dom Kino” skatītāju loks ir ievērojams, savukārt citi ir nišas kanāli, kuriem nav mērķis sasniegt plašu auditoriju, tomēr katram no tiem ir savi lojāli skatītāji.</p>
      <p>Ņikitins atklāja, ka patlaban “Baltcom” meklē iespējas piedāvāt klientu vajadzībām atbilstošākos risinājumus. No ceturtdienas “Dom Kino” vietā tika ieslēgts līdzīga satura kanāls “Kinomiks”, savukārt “Peterburg – 5 kanal” vietā tiks piedāvāts “Illuzion+” televīzijas kanāls.</p>
      <p>Telekomunikācijas uzņēmuma “Tet” pārstāve Lāsma Trofimova sacīja, ka NEPLP lēmums attiecināms tikai uz diviem “Helio” piedāvājumā esošajiem kanāliem – “Dom Kino”, kas bija pieejams “Helio iTV” un “Helio vTV” piedāvājumā, un “Peterburg – 5 kanal”, kas pieejams kā testa kanāls tikai “Helio iTV”.</p>
      <p>Ņemot vērā NEPLP lēmumu, “Dom Kino” un “Peterburg – 5 kanal”, no kuriem neviens nav “Helio iTV” skatītāko kanālu sarakstā, vairs nav pieejami “Helio” piedāvājumā.</p>
      <p>Savukārt mobilo sakaru operatora “Latvijas mobilais telefons” (LMT) sabiedrisko attiecību daļas vadītājs Valdis Jalinskis informēja, ka NEPLP aizliegtie Krievijas televīzijas kanāli nav un nekad nav bijuši LMT mājas viedtelevīzijas piedāvājumā.</p>
      <p>LETA jau ziņoja, ka NEPLP aizliedza deviņu Krievijas telekanālu retranslāciju, jo viens no to patiesajiem labuma guvējiem ir Jurijs Kovaļčuks, kurš iekļauts Eiropas Savienības sankciju sarakstā par Ukrainas teritoriālās integritātes, suverenitātes un neatkarības graušanu.</p>
      <p>Padome aizliegusi izplatīt šīs programmas visā Latvijas teritorijā visos NEPLP uzraudzībā esošajos publiskajos elektroniskajos sakaru tīklos.</p>
    </article>
  </body>
</html>