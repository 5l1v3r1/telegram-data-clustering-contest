<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/prezidentiale-2019-incidente-electorale-minore-in-analiza-mai/"/>
    <meta property="og:site_name" content="Europa FM"/>
    <meta property="article:published_time" content="2019-11-24T11:37:34+00:00"/>
    <meta property="og:title" content="Prezidențiale 2019: Incidente electorale minore, în analiza MAI"/>
    <meta property="og:description" content="Până la orele prânzului, au fost înregistrate câteva sesizări despre desfășurarea procesului electoral."/>
  </head>
  <body>
    <article>
      <h1>Prezidențiale 2019: Incidente electorale minore, în analiza MAI</h1>
      <address>
        <time datetime="2019-11-24T11:37:34+00:00">24 Nov 2019, 11:37</time>
      </address>
      <p>Până la orele prânzului, au fost înregistrate câteva sesizări despre desfășurarea procesului electoral.</p>
      <p>Competitori ai celui de-al doilea tur de scrutin prezidențial sunt Klaus Iohannis, susținut de PNL pentru un al doilea mandat la Palatul Cotroceni, și social-democrata Viorica Dăncilă, fost premier.</p>
      <p>”Din verificările efectuate până în prezent, 5 dintre sesizări nu se confirmă. Au fost aplicate trei avertismente pentru apelarea abuzivă a numărului unic de urgenţe 112 şi pentru consum de băuturi alcoolice în spaţiul de protecţie al secţiei de votare”, a explicat purtătorul de cuvânt al Ministerului Afacerilor Interne, Monica Dajbog.</p>
      <p>O femeie din orașul Hunedoara a ajuns la Poliţie după ce şi-a fotografiat buletinul de vot, incidentul fiind semnalat poliţiştilor de către preşedintele secţiei de votare.</p>
      <p>Poliţiştii din Teleorman au deschis un dosar penal in rem şi fac cercetări pentru infracţiunea de fals în înscrisuri sub semnătură privată, după ce un bărbat care s-a prezentat la o secţie de votare a constatat că pe numele său fusese trimisă o cerere pentru deplasarea urnei mobile.</p>
      <p>În judeţele Dâmboviţa și Bistriţa-Năsăud, reclamațiile făceau referire la continuarea propagandei electorale, însă, în urma verificărilor efectuate, nu s-au confirmat.</p>
      <p>Vicepreşedintele unei secţii de votare din orașul Brăila a sesizat faptul că preşedintele secţiei de votare a consumat băuturi alcoolice, motiv pentru care a fost înlocuit. Poliţiştii  fac verificări pentru a se stabili dacă s-au consumat băuturi alcoolice în spaţiul de protecţie al secţiei de votare.</p>
      <p>La mai multe secţii de votare din Timiş, au fost înregistrate probleme cu alimentarea cu energie electrică, motiv pentru care Inspectoratul pentru Situaţii de Urgenţă a trimis un generator.</p>
      <p>În Capitală, două femei au căzut în secţiile de votare şi au fost transportate la Spitalul Universitar.</p>
      <p>În judeţul Ilfov, unui bărbat de 85 de ani i s-a făcut rău în secţia de votare, fiind chemată ambulanţa, însă bărbatul a refuzat transportul la spital.</p>
      <p>La o secţie din judeţul Bihor, unui membru al unui birou electoral care este diabetic i s-a făcut rău, fiind transportat la spital.</p>
      <p>La ieşirea dintr-o secţie de votare din Mediaş, o femeie de 80 de ani a alunecat şi a căzut, fiind preluată și dusă la spital.</p>
      <p> </p>
    </article>
  </body>
</html>