<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1418096/lamia-etsi-katafere-o-mantzios-3x3"/>
    <meta property="og:site_name" content="gazzetta.gr"/>
    <meta property="article:published_time" content="2019-11-24T11:15:00+00:00"/>
    <meta property="og:title" content="Λαμία: Έτσι κατάφερε ο Μάντζιος το 3x3"/>
    <meta property="og:description" content="Η Λαμία νίκησε και την Ξάνθη, πέτυχε την τρίτη σερί νίκη της και σκαρφάλωσε στην 8η θέση, με τη δουλειά που γίνεται με τον Άκη Μάντζιο στον πάγκο να βγαίνει στο γήπεδο."/>
  </head>
  <body>
    <article>
      <h1>Λαμία: Έτσι κατάφερε ο Μάντζιος το 3x3</h1>
      <h2>Η Λαμία νίκησε και την Ξάνθη, πέτυχε την τρίτη σερί νίκη της και σκαρφάλωσε στην 8η θέση, με τη δουλειά που γίνεται με τον Άκη Μάντζιο στον πάγκο να βγαίνει στο γήπεδο.</h2>
      <address><time datetime="2019-11-24T11:15:00+00:00">24 Nov 2019, 11:15</time> by <a rel="author" href="http://www.gazzetta.gr/taxonomy/term/30398" target="_blank">Δημήτρης Βέργος</a></address>
      <p>Μέχρι και τις αρχές Νοέμβρη και το εντός έδρας παιχνίδι με τον Βόλο η <b>Λαμία</b> αγνοούσε τη νίκη στη Super League. Από εκείνο το ματς και έπειτα η ομάδα της Φθιώτιδας πήρε μπροστά και κάνοντας το <b>3x3</b> με ΑΕΛ και <a href="http://www.gazzetta.gr/football/superleague/article/1417813/lamia-xanthi-1-0">χθες κόντρα στην Ξάνθη</a> κατάφερε να πάρει διαφορά από τις τελευταίες θέσεις και να σκαρφαλώσει 8η με 13 βαθμούς.</p>
      <p>Ο <b>Άκης Μάντζιος</b> που ανέλαβε τη Λαμία κατάφερε να αλλάξει την εικόνα της και να την οδηγήσει σε αυτό το σερί, το οποίο είναι πολύ σημαντικό ενόψει και της συνέχειας με το δύσκολο πρόγραμμα που ακολουθεί.</p>
      <p>Ένα σημείο – κλειδί για την αγωνιστική ανάταση της Λαμίας αποτέλεσε η <b>αλλαγή του τρόπου προπόνησης.</b> Πλέον έχει μπει περισσότερη <b>ένταση,</b> γίνεται καλύτερη <b>δουλειά στο δημιουργικό και επιθετικό κομμάτι</b> με έμφαση στα τελειώματα των φάσεων και αυτό είναι κάτι που αντανακλάται στον αγωνιστικό χώρο. Στη νίκη επί του Βόλου η Λαμία δημιούργησε <b>19</b> τελικές και χθες στη νίκη επί της Ξάνθης <b>16,</b> τη στιγμή που προηγουμένως δυσκολευόταν να απειλήσει σημαντικά την αντίπαλη εστία στα παιχνίδια της.</p>
      <p>Την ίδια στιγμή η Λαμία παρουσίασε μια διαφορετική εικόνα τακτικά, ενώ το ρόστερ άνοιξε. Ο <b>Μάντζιος</b> άλλαξε τον σχηματισμό από 3-6-1 σε <b>4-2-3-1</b> καθώς η Λαμία έπαιζε με πολύ αμυντική φιλοσοφία, έχοντας μεγάλες αποστάσεις στις γραμμές της και ψάχνοντας το παιχνίδι στην κόντρα. Πλέον η ομάδα προσπαθεί να παίξει ποδόσφαιρο, κάτι που φάνηκε και στις τρεις συνεχόμενες νίκες, ενώ γίνεται και <b>σωστότερη διαχείριση του υλικού</b> καθώς πλέον υπολογίζονται όλοι οι παίκτες και όχι 12 με 13 στους οποίους βασιζόταν.</p>
      <p>Γενικότερα η<b> ψυχολογία</b> ανανεώθηκε στα αποδυτήρια, τα αποτελέσματα που ήρθαν βοήθησαν πολύ σε αυτό, ο <b>Τουράμ</b> αναγεννήθηκε συνεισφέροντας με τα γκολ του, ο <b>Τιρόνε</b> ανέβηκε, όπως και ο <b>Θεοδωρόπουλος,</b> με τη Λαμία να μετράει πέντε γκολ ενεργητικό και μηδέν παθητικό στο νικηφόρο σερί της. Γίνεται σωστή <b>ανάλυση </b>του αντιπάλου, φάσεις δεν δέχεται και επιθετικά παράγει ευκαιρίες και το γκολ έρχεται ευκολότερα.</p>
      <p>Οι<b> εννιά βαθμοί </b>που μάζεψε η Λαμία τις <b>τρεις τελευταίες αγωνιστικές</b> έδωσαν σημαντική <b>ώθηση</b> και πλέον ο σύλλογος της Φθιώτιδας βλέπει με ακόμα μεγαλύτερη <b>αυτοπεποίθηση</b> τα απαιτητικά παιχνίδια που έρχονται αντιμετωπίζοντας Άρη, Παναθηναϊκό και Ατρόμητο εκτός έδρας και ΟΦΗ, ΑΕΚ εντός.</p>
    </article>
  </body>
</html>