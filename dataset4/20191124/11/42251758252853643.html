<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Blog/Sasa-Ozmo/a315498-Stepanek-za-SK-Poznajuci-Novaka-nedostaje-mu-broj-1.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T11:32:00+00:00"/>
    <meta property="og:title" content="Štepanek za SK: Poznajući Novaka, nedostaje mu broj 1"/>
    <meta property="og:description" content="Nekadašnji je osmi teniser sveta, igrao je četvrtfinale Vimbldona i osvojio pet ATP titula. Bio je poznat po atraktivnom stilu igre i ponašanju koje je privlačilo pažnju, a sada je Radek Štepanek u igračkoj penziji."/>
  </head>
  <body>
    <article>
      <h1>Štepanek za SK: Poznajući Novaka, nedostaje mu broj 1</h1>
      <h2>Nekadašnji je osmi teniser sveta, igrao je četvrtfinale Vimbldona i osvojio pet ATP titula. Bio je poznat po atraktivnom stilu igre i ponašanju koje je privlačilo pažnju, a sada je Radek Štepanek u igračkoj penziji.</h2>
      <address><time datetime="2019-11-24T11:32:00+00:00">24 Nov 2019, 11:32</time> by <a rel="author">Saša Ozmo</a></address>
      <figure>
        <img src="https://sportklub.rs/Picture/170357/jpeg/Radek-Stepanek.jpg"/>
        <figcaption>
          <cite>Michael Dodge/Getty Images</cite>
        </figcaption>
      </figure>
      <p>Ipak, i dalje je u tenisu, radio je sa Novakom Đokovićem i Grigorom Dimitrovom, a nedavno je u Londonu u intervjuu za Sport klub govorio o sezoni koja je iza svetskog broja dva.</p>
      <related>
        <a href="http://sportklub.rs/Blog/Sasa-Ozmo/a314993-Juzni-za-SK-7-godina-vec-pricamo-a-i-dalje-su-Top-3.html"/>
        <a href="http://sportklub.rs/Blog/Sasa-Ozmo/a314990-Berdih-za-SK-Cicipas-osvaja-Gren-slem-titulu-u-2020.html"/>
      </related>
      <p><i>“Iskreno, po onome koliko ga ja poznajem, nedostaje mu mesto broj jedan na svetu. Imao je opet neverovatnu sezonu, dva Slema, ukupno pet titula. Njegovi ciljevi uvek su postavljeni na vrhu najviše planine, verujem da je isto uradio i ove godine, ono što prikazuje… Greje mi srce to što je ponovo tamo gde pripada. Nije uspeo da bude broj jedan, ali ponovo je imao izvanrednu godinu“,</i> počinje Štepanek za Sport klub.<br/><br/>Već dugo je Đoković u vrhu, 2007. godine probio se među tri najbolja i sa izuzetkom perioda kada se mučio sa povredom lakta, konstantno je tu. <br/><br/><i>“Ključni su posvećenost i vredan rad. Njegovo kretanje je najbolje koje sam ikada video u tenisu. Obraća pažnju na detalje – neću da otkrivam njegove tajne, ali on je poseban, ima svoje recepte. Ono što mogu da kažem jeste sledeće – i kada igra najbolje, on pomisli ‘promašio sam ona dva udarca u meču, neću to, moram da radim na tome da ih ne promašim‘. Tako razmišlja i kada igra neverovatno, kada su celom svetu usta otvorena u neverici šta je on sposoban da proizvede na terenu. Nikada nije zadovoljan i to ga motiviše da igra na najvišem nivo tako dugo“.</i></p>
      <figure>
        <img src="https://sportklub.rs/Picture/169733/jpeg/Novak-Djokovic-2.jpg"/>
        <figcaption>
          <cite>Naomi Baker/Getty Images</cite>
        </figcaption>
      </figure>
      <p>Novak je trenutno na 16 Gren slem titula, tri manje od Rafaela Nadala i četiri manje od Rodžera Federera. <br/><br/><i>“Moja prognoza je bila… Ako nastavi da uzima dva Slema godišnje, što mislim da može, čak i više, onda može da bude taj sa najviše Slemova. Ali nikada ne znaš šta može da se desi, Rodžer i Rafa su i dalje tu, njih trojica dele Slemove među sobom, za navijače je to neverovatno, iščekuju njihovu borbu“.</i><br/><br/>Aleksander Zverev rekao je da će u 2020. godini neko novi uzeti Gren slem titulu, to zaista jeste sve češći stav u teniskim krugovima. <br/><br/><i>“Već govorimo to tri-četiri godine, ali to nikako da se desi. Biće interesantno videti kada dođe to vreme, postoji pravo vreme za sve… Stefanos (Cicipas) igra sjajno, imao je nešto slabije leto, ali se vratio u završnici sezone. Mnogo je mladih – Saša Zverev nije imao dobru godinu, pa je u finišu igrao dobro. Mladi imaju mnogo oscilacija u poređenju sa najboljom trojicom, to ih razdvaja, uz iskustvo. Dominik je imao odličnu sezonu… Njihovo vreme dolazi, ali videćemo tačno kad“,</i> zaključio je Štepanek za Sport klub.</p>
      <figure>
        <iframe src="https://www.youtube.com/embed/QMyLFyOJHfs" width="620" height="381" data-service="Youtube" scrolling="no"/>
        <figcaption>
          <cite>Sport klub</cite>
        </figcaption>
      </figure>
    </article>
  </body>
</html>