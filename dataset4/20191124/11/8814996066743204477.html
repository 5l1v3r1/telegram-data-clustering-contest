<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onemorething.nl/2019/11/airpods-pro-review/"/>
    <meta property="og:site_name" content="One More Thing"/>
    <meta property="article:published_time" content="2019-11-24T11:41:35+00:00"/>
    <meta property="og:title" content="AirPods Pro review: gulden midden­weg met één tegenvaller"/>
    <meta property="og:description" content="We hebben de AirPods Pro grondig getest en zijn – op een klein minpuntje na – zeer positief. Lees de hele review hier."/>
  </head>
  <body>
    <article>
      <h1>AirPods Pro review: gulden midden­weg met één tegenvaller</h1>
      <address><time datetime="2019-11-24T11:41:35+00:00">24 Nov 2019, 11:41</time> by <a rel="author">Raymon Mens</a></address>
      <p>Naast de iPhone 11 Pro, iPad Pro, iMac Pro en MacBook Pro <a href="https://www.onemorething.nl/2019/10/airpods-pro-noise-cancelling-onthuld/">heeft Apple nu ook</a> AirPods Pro. Nieuwe draadloze oortjes die in-ear zijn, active noise cancelling (actieve ruis­onderdrukking) bevatten en ook beter bestand zijn tegen water (IPX4). Dit is onze review na enkele weken actief gebruik.</p>
      <p>Net als bij andere producten met het Pro-label zijn de AirPods Pro voor iedereen niet helemaal tevreden is met de ‘gewone’ AirPods. Je bent op zoek naar iets met ruis­onderdrukking? Wil je een koptelefoon die beter in je oren zit? Waterbestendigheid is essentieel voor jou? Bingo, deze nieuwe AirPods zijn precies op al deze punten verbeterd. Maar zijn ze de € 279,- ook waard?</p>
      <h4>Inhoud review</h4>
      <ul>
        <li>
          <a href="https://www.onemorething.nl/2019/11/airpods-pro-review/#uiterlijk">AirPods Pro van buiten</a>
        </li>
        <li>
          <a href="https://www.onemorething.nl/2019/11/airpods-pro-review/#draagcomfort">Draagcomfort</a>
        </li>
        <li>
          <a href="https://www.onemorething.nl/2019/11/airpods-pro-review/#software">Slimme software</a>
        </li>
        <li>
          <a href="https://www.onemorething.nl/2019/11/airpods-pro-review/#ruisonderdrukking">Ruisonderdrukking</a>
        </li>
        <li>
          <a href="https://www.onemorething.nl/2019/11/airpods-pro-review/#transparantiemodus">Transparantiemodus</a>
        </li>
        <li>
          <a href="https://www.onemorething.nl/2019/11/airpods-pro-review/#geluidskwaliteit">Geluidskwaliteit</a>
        </li>
        <li>
          <a href="https://www.onemorething.nl/2019/11/airpods-pro-review/#gesprekskwaliteit">Gesprekskwaliteit</a>
        </li>
        <li>
          <a href="https://www.onemorething.nl/2019/11/airpods-pro-review/#bediening">Bediening</a>
        </li>
        <li>
          <a href="https://www.onemorething.nl/2019/11/airpods-pro-review/#accu">Accuduur</a>
        </li>
        <li>
          <a href="https://www.onemorething.nl/2019/11/airpods-pro-review/#conclusie">Conclusie</a>
        </li>
      </ul>
      <anchor name="uiterlijk">
        <h3>Uiterlijk AirPods Pro: vertrouwd maar nieuw</h3>
        <p>Het doosje van de AirPods Pro is wat breder dan dat van de gewone AirPods. De hoogte is echter afgenomen. In het doosje zijn twee kleiner ogende draadloze oortjes te vinden. Vooral de steel is in lengte afgenomen. Dat komt omdat de batterij niet langer in de steel zit, maar op de achterkant van het oortje zelf. Het gewicht van het doosje is met 5 gram toegenomen, maar dat merk je niet. De AirPods Pro voelen ook niet zwaarder in het oor, hoewel ze wel 0,9 gram zwaarder zijn dan hun voorganger.</p>
        <p>Verder zijn het onmiskenbaar AirPods. Het spierwitte doosje en de witte oortjes zijn inmiddels iconisch. Zo iconisch dat Apple geen zwarte variant heeft gemaakt. Het doosje heeft nog steeds een erg lekker klikje en het oppakken of terugplaatsen van de AirPods Pro gaat probleemloos. Wat vooral opvalt is hoe elegant de AirPods Pro er in vergelijking met de concurrentie uit zien. De Sony WF-1000MX3, ook in-ear-oortjes met noise cancelling, zien er <a href="https://twitter.com/raymonmens/status/1189933465019539456/">naast die van Apple</a> echt heel <i>bulky</i> uit.</p>
        <figure>
          <img src="https://cdn.onemorething.nl/uploads/2019/10/AirPods-Pro-002.png"/>
        </figure>
        <anchor name="draagcomfort">
          <h3>Draagcomfort</h3>
          <p>Om eerlijk te zijn ben ik nooit fan geweest van in-ear oortjes. Vaak zaten ze niet echt lekker, was het een gedoe om ze in te krijgen en was oorpijn na een paar dagen onvermijdelijk. De AirPods Pro zijn in die zin erg verrassend. Apple levert drie paar siliconen dopjes mee. Het middelgroot paar zit al op de draadloze oortjes en je kunt er zelf een klein of groot paar op doen. Die zitten in een kartonnen standaard met een slim ontwerp.</p>
          <p>Het draagcomfort is beter dan van alle draadloze oortjes die ik eerder heb geprobeerd. Dat heeft vooral te maken met dat de AirPods Pro de druk in je oren reguleren. Ze hebben een roostertje met gaas op de zijkant. Dat zorgt dat lucht kan blijven stromen. Je oren ‘ploppen’ ook niet wanneer je ze na uren gebruik uit doet. Wat ook voor extra draagcomfort zorgt, is het feit dat de harde delen van de oortjes de binnenkant van je oor niet raken. Alleen de oorkussentjes raken de binnenkant van je oor.</p>
          <figure>
            <img src="https://cdn.onemorething.nl/uploads/2019/10/AirPods-Pro-003.png"/>
            <figcaption>In de doos zit verrassend genoeg ook een USB-C-naar-Lightning-kabel – Klik/tap voor groter.</figcaption>
          </figure>
          <p>Na enkele weken gebruik, zitten de AirPods Pro nog steeds comfortabel. Een klein kritiekpunt is dat Apple een ergerlijke eigenschap van in-ear oortjes niet helemaal heeft weg kunnen nemen. Door de afsluiting van je oor, wordt als het ware een soort klankkast gevormd die bepaalde geluiden die je lichaam maakt versterkt. Denk aan je ademhaling en de geluiden die je mond en voeten maken. Je schedel vormt als het ware een klankkast. Dit is een bekend nadeel van in-ear koptelefoons dat Apple heeft weten te minimaliseren, maar niet helemaal weg kan nemen. Het is vooral merkbaar wanneer geen muziek wordt geluisterd, maar de oortjes tijdens het lopen of eten wel in je oren zitten.</p>
          <p>Een verrassende verbetering in het draagcomfort is aan de kortere steeltjes te danken. De AirPods Pro blijven niet meer achter je trui hangen bij het omkleden en door de kortere steeltjes gaat scheren met de oortjes in (first world problems hier…) ook een stuk beter.</p>
          <figure>
            <img src="https://cdn.onemorething.nl/uploads/2019/10/AirPods-Pro-004.png"/>
            <figcaption>Slim verpakte oorkussentjes – Klik/tap voor groter.</figcaption>
          </figure>
          <anchor name="software">
            <h3>Slimme software zorgt voor goede pasvorm</h3>
            <p>De AirPods Pro zijn goed geïntegreerd met iOS 13.2 en nieuwer. Zodra de AirPods Pro op je iPhone zijn aangesloten, moet je een “pasvormtest” uitvoeren. Een microfoon die naar je oor wijst, luistert naar een korte sample die iOS afspeelt, zo wordt gecheckt of de isolatie goed is.</p>
            <p>In geval van problemen kan Apple je aanraden een andere maat dopjes te proberen. Deze functie is ontworpen om elk oor afzonderlijk te testen. Omdat onze oren enigszins verschillen, is het soms noodzakelijk om links de ene maat dopjes te gebruiken en rechts een andere. Een “lek” zou niet alleen de rijkheid van de lage tonen verminderen, maar ook de effectiviteit van de ruisonderdrukking aantasten. Deze test is overigens slechts een indicatie. Apple weet niet welke maat oorkussentjes je gebruikt. Het loont dus om zowel de grotere als kleinere te testen.</p>
            <figure>
              <img src="https://cdn.onemorething.nl/uploads/2019/10/AirPods-Pro-pasvormtest-001-1440x970.png"/>
              <figcaption>Screenshots: OMT/Raymon Mens</figcaption>
            </figure>
            <anchor name="ruisonderdrukking">
              <h3>Ruisonderdrukking</h3>
              <p>De AirPods Pro hebben actieve ruisonderdrukking. Vergelijkbaar met die van oortjes en koptelefoons van Bose, die de afgelopen tijd behoorlijk populair waren. Een microfoon aan de buitenkant van het oortje vangt omgevingsgeluid op en produceert tegengeluid. Naast deze microfoon aan de buitenkant, bevatten AirPods Pro een tweede microfoon die ongewenste geluiden <i>in</i> het oor detecteert en opheft. Denk aan geluiden die via je oorschelp binnendringen.</p>
              <p>De ruisonderdrukking is zeer effectief. Veel beter dan die van mijn oude Bose QC 15. De meest storende en regelmatige geluide worden effectief weggefilterd. Denk aan het motorgeluid van een bus, vliegtuig, pratende collega’s op de achtergrond of het geluid van de wasmachine thuis. Minder regelmatige geluiden, zoals luid pratende mensen naast je, bliepjes van een OV-chipkaartlezer en zeer luide muziek worden deels doorgelaten. Hierbij mis je iets dat je oren volledig afsluit. Op dit punt blijft een koptelefoon die volledig over de oren valt superieur.</p>
              <figure>
                <img src="https://cdn.onemorething.nl/uploads/2019/10/AirPods-Pro-001-1.png"/>
              </figure>
              <p>Maakt dat de ruisonderdrukking van de AirPods Pro slecht? Zeker niet! Het bewijs wordt geleverd door Apple’s gezondheid-app zelf. Daar kun je in zien hoe hard je gemiddeld naar muziek of andere audio luistert. Sinds ik de AirPods Pro gebruik, is het gemiddelde volume met 10 decibel afgenomen. Muziek of podcasts hoeven aanzienlijk minder hard door de effectieve ruisonderdrukking. Dat is goed voor je oren en een minpunt van de ‘gewone’ AirPods is hiermee opgelost. Bij de gewone AirPods had ik vaak bij podcasts last van slechte verstaanbaarheid door langsrijdende auto’s. De enige oplossing was dan het volume verhogen. Dat is nu niet meer nodig.</p>
              <p>Al met al blijft een koptelefoon die volledig over je oren valt superieur, maar alles is een compromis en Apple heeft fantastisch werk verricht op het gebied van miniaturisatie en actieve ruisonderdrukking. In sommige gevallen -zoals bij intensief sporten- wil je geen grote koptelefoon op je hoofd. In die context zijn de AirPods Pro heerlijk.</p>
              <anchor name="transparantiemodus">
                <h3>Transparantiemodus</h3>
                <p>Naast noise cancelling, is er ook een transparantiemodus. Deze modus is niet alleen gemaakt om de ruisonderdrukking simpelweg uit te schakelen, maar om de omringende geluiden via de microfoons opnieuw op te pakken. Alsof je gehoorapparaten draagt. In tegenstelling tot andere in-ear oortjes, versterkt Apple niet specifiek stemmen, maar het hele geluidsspectrum. Deze modus werkt prima en mixt omgevingsgeluid met muziek. Iemand die naast je staat, is als je de muziek niet al te hard hebt staan zo goed te volgen.</p>
                <p>De transparantiemodus kan via het bedieningspaneel van iOS ingeschakeld worden, maar ook door een drukgevoelige zone op de steeltjes van de oortjes. Die moet je ingedrukt houden. Dat zit slim in elkaar. Je hoort een klik, maar de zone klikt niet echt. Een stukje effectieve manipulatie van de hersenen om het gebruiksgemak te vergroten. Of het echt handig is? Eigenlijk niet. Een oortje uit doen wanneer iemand tegen je praat is sneller en bovendien beleefder. Wanneer je een van de twee AirPods Pro uit je oren haalt, gaat de andere automatisch in transparantiemodus. Nog zo’n slim detail.</p>
                <figure>
                  <img src="https://cdn.onemorething.nl/uploads/2019/10/Ruisonderdrukking-transparantie-001-1440x1459.png"/>
                  <figcaption>Screenshots: OMT/Raymon Mens</figcaption>
                </figure>
                <anchor name="geluidskwaliteit">
                  <h3>Geluidskwaliteit krijgt een flinke boost</h3>
                  <p>Pro staat bij deze AirPods niet alleen voor ruisonderdrukking, maar ook voor een betere geluidskwaliteit. Apple prijst het aan met de tekst: “De speciaal ontworpen high-excursion speakerdriver zorgt voor een krachtig basgeluid met minimale vervorming.” Wij noemen het gewoonweg een geslaagde verbetering.</p>
                  <p>Waar de gewone AirPods vooral dominant zijn met middentonen, hebben de AirPods Pro ook een erg lekker sub-laag. Het is geen vies Beats by Dre-laag, maar een goed gedoseerd basgeluid. De hoge tonen zijn scherp, maar niet snijdend scherp. Het geluid is niet vermoeiend om naar te luisteren en uren achter elkaar luisteren was geen probleem. Een klein kritiekpuntje is dat het geluid niet heel erg ‘breed’ is. Een koptelefoon zorgt doorgaans voor een iets meer open en breder geluid met meer stereobeleving.</p>
                  <figure>
                    <img src="https://cdn.onemorething.nl/uploads/2019/10/AirPods-Pro-case-vs-airpods-001.png"/>
                  </figure>
                  <p>Puristen zullen het jammer vinden dat er geen centrale regelaars voor het geluid zijn. Een beetje minder hoog, midden of laag? Je kunt het niet aanpassen. Dit is typisch Apple, maar aan de andere kant is het geluid afgestemd op een zo breed mogelijk publiek. Dit is volgens Apple de gulden middenweg en als gebruiker heb je het er mee te doen. Gelukkig is het een hele goede middenweg.</p>
                  <anchor name="gesprekskwaliteit">
                    <h3>Kwaliteit van microfoons valt tegen</h3>
                    <p>Iets dat er niet op vooruit is gegaan, is de kwaliteit van de microfoons. Bij de AirPods Pro zit de microfoon aan de onderkant een stuk minder dicht bij je mond, dat komt door de kortere steel. In rustige omgevingen zoals thuis of op kantoor is dat geen probleem, maar de verstaanbaarheid gaat er in drukke omgevingen niet op vooruit.</p>
                    <p>Tijdens telefoongesprekken in de buurt van bijvoorbeeld een drukke weg met auto’s en scooters, ben je met AirPods Pro slechter te verstaan dan met de gewone AirPods. Je stem wordt minder goed opgepakt en luid achtergrondgeluid krijgt de overhand. Ik heb in drukke omgevingen diverse telefoongesprekken met de AirPods Pro gehad waarbij bellers me slecht konden verstaan. Bij switchen naar gewone AirPods was de verstaanbaarheid beter. Als je vooral veel met draadloze oortjes belt, zijn gewone AirPods een betere keuze.</p>
                    <anchor name="bediening">
                      <h3>Minder flexibele bediening</h3>
                      <p>Een minpunt dat gebruikers van de gewone AirPods op zal vallen, is dat de bedieningsmogelijkheden wat minder flexibel en makkelijker zijn. Op de gewone AirPods kun je tikken, maar de AirPods Pro detecteren geen tikken. Apple zegt dat dit bewust niet is gedaan, omdat het heel naar klinkt in je oor bij in-ears. Dat klopt, een tik gaat door heel je schedel en dat is geen prettige ervaring.</p>
                      <p>Je moet nu in de druksensor onderaan knijpen om muziek te bedienen. Een keer kort knijpen, pauzeert de muziek, met twee keer ga je naar het volgende nummer en met drie keer naar het vorige nummer. Je kunt niet instellen dat één keer knijpen links vorig nummer is en rechts volgend nummer. Dit is bij de niet-pro AirPods <a href="https://www.onemorething.nl/2019/04/tip-dubbel-op-airpods-tikken/https://www.onemorething.nl/2019/04/tip-dubbel-op-airpods-tikken/">wel mogelijk</a>. Knijpen in de AirPods Pro gaat prima tijdens gewoon lopen of zitten, maar tijdens sporten of hardlopen was het een hele uitdaging om in de korte steel te knijpen.</p>
                      <figure>
                        <img src="https://cdn.onemorething.nl/uploads/2019/04/AirPods-tikken-aanpassen-001-1440x912.jpg"/>
                        <figcaption>Deze functionaliteit ontbreekt – Klik/tap voor groter. Screenshots: OMT/Raymon Mens</figcaption>
                      </figure>
                      <p>Na enkele weken gebruik, is vooral het ontbreken van de optie om het volume aan te passen een gemis. Je moet het Siri vragen en hopen dat de assistent je begrijpt, of het vanaf je iPhone of Apple Watch regelen. Dat dit in de gewone AirPods miste, was te begrijpen, want die konden alleen tikken detecteren. De AirPods Pro hebben een sensor die vier verschillende gebaren kan herkennen. Kon er echt niets voor het volume bij?</p>
                      <anchor name="accu">
                        <h3>Accuduur is beter dan beloofd</h3>
                        <p>Apple belooft dat de accu van de AirPods Pro 5 uur mee gaat bij het luisteren naar muziek zonder noise cancelling. Met ruisonderdrukking ingeschakeld is dat 4,5 uur en de gesprekstijd (bellen) is met 3,5 uur een half uur beter dan die van de gewone AirPods. We hebben de gesprekstijd niet kunnen testen, maar luisteren naar muziek of podcasts ging 5 uur en 40 minuten. Met noise cancelling ingeschakeld was dit 5 uur en 10 minuten. Belofte ruimschoots waargemaakt dus.</p>
                        <p>Opladen gaat verrassend snel. Het duurt ongeveer een uur om de oortjes volledig op te laden, maar dit loopt niet lineair. Na 15 minuten laden, waren de AirPods Pro weer voor 60 procent opgeladen.</p>
                        <figure>
                          <img src="https://cdn.onemorething.nl/uploads/2019/10/AirPods-Pro-in-case-001.png"/>
                        </figure>
                        <anchor name="conclusie">
                          <h3>Conclusie review AirPods Pro</h3>
                          <p>Met de lancering van de eerste AirPods eind 2016 was Apple zijn tijd ver vooruit. Er waren echter wel een aantal minpunten, zoals de pasvorm die niet voor iedereen geschikt is en het gebrek aan noise cancelling. Met de AirPods Pro laat het bedrijf uit Cupertino opnieuw zien dat het bij de voorhoede blijft horen, terwijl ook twee van de grootste kritiekpunten aangepakt worden. De technische uitvoering is erg goed en Apple heeft met een aantal slimme aanpassingen het draagcomfort voor in-ear oortjes naar een nieuw niveau weten te tillen.</p>
                          <p>Op dit kleine formaat is echter alles een compromis. De ruisonderdrukking is behoorlijk effectief en de geluidskwaliteit is goed. Bij dagelijks gebruik thuis, op kantoor of in de sportschool wordt het meeste achtergrondgeluid probleemloos weggefilterd. Toch evenaart het niet 100 procent de prestaties van een grote noise cancelling over-ear hoofdtelefoon. Zit je vaak in het vliegtuig en wil je de beste noise cancelling? Dan ben je beter af met een grote over-ear koptelefoon. De geluidskwaliteit is veel beter dan die van de standaard AirPods, maar evenaart high-end hoofdtelefoons niet. Wil je de allerbeste geluidskwaliteit en de mogelijkheid om dit precies aan je wensen aan te passen? Dan zijn de AirPods Pro niets voor jou. Zit je niet doorlopend in het vliegtuig en luister je graag muziek of podcasts, dan bieden de AirPods Pro een goede balans tussen geluidskwaliteit, draagcomfort en filtering van achtergrondgeluid. Bovendien integreert het perfect in het Apple-ecosysteem. <b>(Zie ook ➝ <a href="https://www.onemorething.nl/2019/11/airpods-pro-van-binnen-5-verrassingen/">AirPods Pro van binnen: 5 verrassingen onthuld</a>)</b></p>
                          <related>
                            <h4>Bekijk ook dit.</h4>
                            <a href="https://www.onemorething.nl/2019/11/russisch-bedrijf-komt-met-peperdure-gouden-airpods-pro/"/>
                            <a href="https://www.onemorething.nl/2019/11/airpods-pro-van-binnen-5-verrassingen/"/>
                            <a href="https://www.onemorething.nl/2019/10/apple-airpods-groen/"/>
                            <a href="https://www.onemorething.nl/2019/10/vervangen-airpods-pro-eartips-kost-een-schijntje/"/>
                            <a href="https://www.onemorething.nl/2019/10/airpods-pro-noise-cancelling-onthuld/"/>
                            <a href="https://www.onemorething.nl/2019/10/apple-airpods-pro-onthulling-mogelijk-deze-week-inclusief-nieuwe-kleuren/"/>
                          </related>
                        </anchor>
                      </anchor>
                    </anchor>
                  </anchor>
                </anchor>
              </anchor>
            </anchor>
          </anchor>
        </anchor>
      </anchor>
    </article>
  </body>
</html>