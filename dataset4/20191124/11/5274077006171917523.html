<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419050"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T11:50:00+00:00"/>
    <meta property="og:title" content="ביהמ&quot;ש: התנהלות השוטרים מטרידה"/>
    <meta property="og:description" content="נאשם בעבירות סמים זוכה בבית המשפט, לאחר שהשופטת קבעה שעדות השוטר שעצר את הנאשם &quot;הותירה רושם שלילי ביותר&quot;."/>
  </head>
  <body>
    <article>
      <h1>ביהמ"ש: התנהלות השוטרים מטרידה</h1>
      <address><time datetime="2019-11-24T11:50:00+00:00">24 Nov 2019, 11:50</time> by <a rel="author">ערוץ 7</a></address>
      <p>שופטת בית משפט השלום בירושלים, שרון לארי-בללי, זיכתה הבוקר (ראשון) נאשם בעבירות של החזקת סמים והפרעה לשוטר במילוי תפקידו מכל האישומים נגדו.</p>
      <p>הרקע לזיכוי הוא קביעתה של השופטת שלא ניתן לתת אמון בעדותו של השוטר ובעדותו של חניך בקורס שיטור שהיה עמו באותו זמן במשימה, ואשר הם היו אלו שביצעו את המעצר.</p>
      <p>בהכרעת הדין הביעה השופטת באופן בוטה את אי הנחת שלה מהתנהלות המשטרה בתיק, "הדיווחים שמסרו במסגרת תיק זה מלמדים על התנהלות מטרידה ביותר אשר איננה עולה בקנה אחד עם התנהלות תקינה המצופה משוטרי משטרת ישראל".</p>
      <p>"עדותו של רס"מ גואנמה בבית המשפט הותירה בי רושם שלילי ביותר, באופן המעלה ספק רב בדבר אמיתות תיאוריו את האירוע נשוא הליך זה", הוסיפה השופטת.</p>
      <p>לדבריה, "הדברים באים לידי ביטוי בפרטים רבים שנשכחו על ידו, כמו גם מידע שנמסר בשיהוי ניכר לאחר האירוע 'לשם הבהרה'. יתר על כן, הפרטים בעדותו בבית המשפט, כמו גם בדוחות שערך, אינם עולים בקנה אחד עם המידע שמסר מר ויזמן, שותפו לאירוע".</p>
      <p>"המדובר בסתירות היורדות לכדי שורש האמת, ומשכך אין בית המשפט יכול להסתמך עליהן לצורך קביעת אשמו של הנאשם", ציינה השופטת.</p>
    </article>
  </body>
</html>