<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/ashish-shelar-says-governor-has-given-time-till-30th-november-bjp-will-prove-majority-with-170-mlas-pkd-81-2021536/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T11:28:40+00:00"/>
    <meta property="og:title" content="”शपथविधी काळोखात नव्हे, रामप्रहरी झाला; पण ते रामालाच विसरलेत….”"/>
    <meta property="og:description" content="170 पेक्षा जास्त मतांनी आम्ही विश्वासदर्शक ठराव जिंकू, असा दावाही आशिष शेलार यांनी केला."/>
  </head>
  <body>
    <article>
      <h1>”शपथविधी काळोखात नव्हे, रामप्रहरी झाला; पण ते रामालाच विसरलेत….”</h1>
      <h2>170 पेक्षा जास्त मतांनी आम्ही विश्वासदर्शक ठराव जिंकू, असा दावाही आशिष शेलार यांनी केला.</h2>
      <address><time datetime="2019-11-24T11:28:40+00:00">24 Nov 2019, 11:28</time> by <a rel="author">लोकसत्ता ऑनलाइन</a></address>
      <p>देवेंद्र फडणवीस यांनी शनिवारी मुख्यमंत्री म्हणून आणि अजित पवार यांनी उपमुख्यमंत्री म्हणून शपथ घेतली. याबाबत शेतकरी, तरूण, गृहिणी, व्यापारी, उद्योजक अशा सर्व स्तरातून सकारात्मक प्रतिक्रिया आल्या आहेत. आम्ही जनतेला मानणारे आहोत. महाराष्ट्राच्या जनतेला मी आश्वस्त करू इच्छितो की हे सरकार कालावधी पूर्ण करेल आणि जनतेच्या हिताचेच काम करेल, असा विश्वास भाजपाचे नेते आमदार आशिष शेलार यांनी व्यक्त केला. ते म्हणाले की, राज्यपाल कोश्यारी यांनी आम्हाला बहुमत सिद्ध करण्यासाठी ३० नोव्हेंबरपर्यंतची मुदत दिली आहे. सुप्रीम कोर्टात शिवसेना, काँग्रेस आणि राष्ट्रवादीने याचिका केली आहे. त्याचा निकाल येईलच. पण, 170 पेक्षा जास्त मतांनी आम्ही विश्वासदर्शक ठराव जिंकू, असा दावाही आशिष शेलार यांनी केला.</p>
      <p>राऊत यांना प्रत्युत्तर देताना शेलार म्हणाले की, ”शपथविधी भल्या पहाटे का केला, असा सवाल राऊत यांनी उपस्थित केला आहे. त्यांनी हे लक्षात ठेवावे की आम्ही सकाळी ६ वाजता शाखेत जाणारे स्वयंसेवक आहोत. हा रामप्रहर असतो. शपथविधी रामप्रहरी झाला. या वेळेत सगळी चांगलीच कामे केली जातात. पण, जे रामालाच विसरले त्यांना हे काय कळणार? चोरून केलेलं काम कोणतं, हे त्यांनी आम्हाला शिकवू नये. काळ्या गाडीतून जे नेते रात्री काँग्रेसचे नेते अहमद पटेल यांना भेटायला जातात, त्यांनी कोणतं चांगलं काम केलं? काँग्रेसशी संधान साधलं तर तो त्यांचा गोराबाजार आणि आम्ही बारामतीच्या पवारांशी सलगी केली ती म्हणजे त्यांच्यासाठी आम्ही केलेला काळाबाजार? हे कसे काय असू शकते.</p>
      <figure>
        <iframe data-src="https://twitter.com/ANI/status/1198475285651279872?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ANI/status/1198475211131088896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>इंदिरा गांधी यांनी आणीबाणी लादली, त्याहीपेक्षा शपथविधीचा दिवस महाराष्ट्रासाठी काळा दिवस होता, असे वक्तव्य शिवसेना नेते संजय राऊत यांनी केले होते. त्याबाबत शेलार म्हणाले की, यासाठी मी राऊत यांचे आभार मानतो. इंदिरा गांधी यांनी घेतलेल्या आणीबाणीच्या निर्णयाला राऊत यांनी ‘काळा दिवस’ असे संबोधित केले. जे काँग्रेससोबत जात आहेत तेच काँग्रेसच्या दिवंगत नेत्यावर टीका करतात. पुढे ते काय करतील, याचा विचार काँग्रेसनेच करावा, असा टोलाही त्यांनी लगावला.</p>
    </article>
  </body>
</html>