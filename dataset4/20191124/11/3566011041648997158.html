<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549594.html/%D8%AA%D8%B5%D9%88%DB%8C%D8%B1%D8%B3%D8%A7%D8%B2%DB%8C--%D8%B1%D8%B4%D8%AA%D9%87-%D8%A7%DB%8C-%D8%AF%D8%B1%D8%A2%D9%85%D8%AF%D8%B2%D8%A7-%D8%A8%D8%B1%D8%A7%DB%8C-%D9%87%D9%86%D8%B1%D9%85%D9%86%D8%AF-%D8%AE%D8%A8%D8%B1%D9%87-%D9%88-%D8%B5%D8%A7%D8%AD%D8%A8-%D8%B3%D8%A8%DA%A9--%D8%AA%D8%B5%D9%88%DB%8C%D8%B1%DA%AF%D8%B1%D8%A7%D9%86-%D8%A7%D9%84%D8%A8%D8%B1%D8%B2%DB%8C-%D8%A7%D8%B2-%D9%84%D8%AD%D8%A7%D8%B8-%D8%A2%D9%85%D9%88%D8%B2%D8%B4-%D9%87%D8%A7%DB%8C-%D8%AA%D8%AE%D8%B5%D8%B5%DB%8C-%D9%88-%D8%B4%D8%BA%D9%84-%D8%A8%D9%87-%D9%BE%D8%A7%DB%8C%D8%AA%D8%AE%D8%AA-%D9%88%D8%A7%D8%A8%D8%B3%D8%AA%D9%87-%D9%87%D8%B3%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T11:15:00+00:00"/>
    <meta property="og:title" content="تصویرسازی؛ رشته‌ای درآمدزا برای هنرمند خبره و صاحب سبک/ تصویرگران البرزی از لحاظ آموزش‌های تخصصی و شغل به پایتخت وابسته هستند"/>
    <meta property="og:description" content="زهرا فاطمی قمی مهمترین دغدغه و مشکل هنرمندان تصویرسازی در استان را نبود کلاس‌های تخصصی و عدم همکاری انتشارات استان با این هنرمندان دانست و گفت: ما در رشته تصویرسازی همچنان از لحاظ آموزش، شغل وابسته به تهران هستیم."/>
  </head>
  <body>
    <article>
      <h1>تصویرسازی؛ رشته‌ای درآمدزا برای هنرمند خبره و صاحب سبک/ تصویرگران البرزی از لحاظ آموزش‌های تخصصی و شغل به پایتخت وابسته هستند</h1>
      <h2>گفتگو با مسئول نمایشگاه اولین سالانه تصویرسازان البرز؛</h2>
      <address>
        <time datetime="2019-11-24T11:15:00+00:00">24 Nov 2019, 11:15</time>
      </address>
      <p>زهرا فاطمی قمی مهمترین دغدغه و مشکل هنرمندان تصویرسازی در استان را نبود کلاس‌های تخصصی و عدم همکاری انتشارات استان با این هنرمندان دانست و گفت: ما در رشته تصویرسازی همچنان از لحاظ آموزش، شغل وابسته به تهران هستیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مسئول روابط عمومی انجمن تجسمی استان البرز در گفتگو با خبرنگار "<a href="http://titre1.ir/fa/news/171593/titre1.ir">تیتریک</a>" گفت: نمایشگاه "اولین سالانه تصویرسازی" اولین نمایشگاه استان است که به همت شورای تصویرسازی انجمن هنرهای تجسمی و همکاری اداره کل فرهنگ و ارشاد اسلامی البرز به‌صورت مستقل برگزار می شود.</p>
      <p>زهرا فاطمی قمی ادامه داد: این نمایشگاه گلچینی از بهترین آثاری است که به دبیرخانه سالانه ارسال شده و شامل 52 اثر از 27 هنرمند البرزی است.</p>
      <p>وی به هدف برگزاری سالانه اشاره کرد و افزود: معرفی هنرمندان تصویرگر استان و پتانسیل بالایی که البرز در این رشته دارد، مهمترین هدف برگزاری سالانه بوده است و با توجه به کیفیت بالای نمایشگاه این مهم به انجام رسید، البته ما در اولین گام هستیم و در سال‌های بعد بهتر و حرفه ای تر این رویداد را رقم خواهیم زد.</p>
      <p>این هنرمند مهمترین دغدغه و مشکل هنرمندان این رشته در استان را نبود کلاس‌های تخصصی و عدم همکاری انتشارات استان با تصویرگران البرزی دانست و گفت: ما در رشته تصویرسازی همچنان از لحاظ آموزش و شغل وابسته به تهران هستیم و این مشکل با آشنایی بیشتر مسئولین مربوط با این رشته حل می‌شود.</p>
      <p>وی تاکید کرد: ما در سطح استان از هنر تصویرگران روی دیوارها و یا در مواردی مثل نوروز نمی‌بینیم؛ این در حالی‌ست که تصویرگران البرزی می توانند چهره استان را خیلی زیباتر و شادتر کنند.</p>
      <p>فاطمی با بیان اینکه تصویرسازی هنری است که دامنه‌ی خلاقیت‌ها را تا بی نهایت گسترش می‌دهد، ادامه داد: در تصویرسازی، تصاویر فقط یک نقاشی نیستند، بلکه یک داستان را روایت می‌کنند. نقاشی‌های کتاب کودکان بهترین نمونه‌ی تصویرسازی هستند. در کارت ویزیت، آگهی‌های تبلیغاتی و پوسترهای آموزشی از این تکنیک استفاده می‌شود. تصویر سازی در ساخت انیمیشن و برای خلق شخصیت‌های جدید مورد استفاده قرار می‌گیرد تا تصاویر جذاب و پویا برای کودکان طراحی شود.</p>
      <p>این هنرمند البرزی تصریح کرد: رشته «تصویرسازی و جلوه‌های ویژه رایانه‌ای» در زمینه هنر از گروه هنر شاخه کارودانش در هنرستان ها تدریس می شود و دانش آموزان علاقمند می توانند با ورود با این رشته و یادگیری مهارت های آن وارد بازار کار شوند.</p>
      <p>وی در خاتمه با تاکید بر اینکه بازارکار رشته تصویرسازی در کشور و دنیا بی‌نظیر است، خاطر نشان کرد: اگر افراد بتوانند در این رشته آموزش عالی ببینند و مهارت های لازم را کسب کرده و صاحب سبک شوند می توانند درآمد خوبی از این راه کسب کنند.</p>
      <p>نمایشگاه اولین سالانه تصویرسازی استان از ۲۵ آبان الی ۶ آذر از ساعت 10 الی 15 در نگارخانه سیروس قائم مقامی اداره کل فرهنگ و ارشاد اسلامی البرز میزبان علاقمندان و هنردوستان است و اختتامیه این نمایشگاه پنجشنبه ۷ آذرساعت ۱۰الی۱۲در محل نمایشگاه برگزار می شود.</p>
      <p>انتهای پیام/</p>
    </article>
  </body>
</html>