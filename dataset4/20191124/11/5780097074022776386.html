<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/20191124-%E1%9E%9F%E1%9E%98%E1%9F%92%E1%9E%8F%E1%9F%81%E1%9E%85%E1%9E%94%E1%9F%89%E1%9E%B6%E1%9E%94-%E1%9E%98%E1%9E%B6%E1%9E%93%E1%9E%A2%E1%9E%B6%E1%9E%9C%E1%9E%BB%E1%9E%92-%E1%9E%93%E1%9E%BB%E1%9E%99%E1%9E%80%E1%9F%92%E1%9E%9B%E1%9F%81%E1%9E%A2%E1%9F%8A%E1%9F%82%E1%9E%9A-%E1%9E%8A%E1%9E%BE%E1%9E%98%E1%9F%92%E1%9E%94%E1%9E%B8%E1%9E%92%E1%9E%B6%E1%9E%93%E1%9E%B6-%E1%9E%9F%E1%9E%93%E1%9F%92%E1%9E%8F%E1%9E%B7%E1%9E%97%E1%9E%B6%E1%9E%96-%E1%9E%87%E1%9E%B6-%E1%9E%9F%E1%9E%93%E1%9F%92%E1%9E%8F%E1%9E%B7%E1%9E%9F%E1%9E%BB%E1%9E%81%E1%9E%80%E1%9F%92%E1%9E%9B%E1%9F%82%E1%9E%84%E1%9E%80%E1%9F%92%E1%9E%9B%E1%9E%B6%E1%9E%99"/>
    <meta property="og:site_name" content="RFI"/>
    <meta property="article:published_time" content="2019-11-24T11:54:10+00:00"/>
    <meta property="og:title" content="សម្តេចប៉ាប ៖ ធានា​សន្តិភាដោយ​មាន​​អាវុធ​នុយក្លេអ៊ែរ ជា “សន្តិសុខក្លែងក្លាយ&quot;"/>
    <meta property="og:description" content="នៅថ្ងៃ​អាទិត្យ​នេះ ពីទីក្រុង​ណាវ៉ាសាគី ក្រុងទីពីរ​របស់​ជប៉ុន​ដែល​រងការ​បំផ្លាញ​ដោយ​​គ្រាប់​បែក​បរមាណូ​នៅ​ថ្ងៃទី ៩​សីហា ១៩៤៥ សម្តេច​ប៉ាប​ ហ្វ្រង់ស័រ បានអំពាវនាវ​ឱ្យ​ពិភពលោក​បោះបង់អាវុធ​នុយក្លេអ៊ែរ និង​បាន​​បរិហារ​ប្រឆាំង​នឹង​​គំនិត​ចង់​មាន​អាវុធ​​ប្រល័យ​លោក​ថា​ជា​គោលការណ៍​ដ៏​អាក្រក់​..."/>
  </head>
  <body>
    <article>
      <h1>សម្តេចប៉ាប ៖ ធានា​សន្តិភាដោយ​មាន​​អាវុធ​នុយក្លេអ៊ែរ ជា “សន្តិសុខក្លែងក្លាយ"</h1>
      <address><time datetime="2019-11-24T11:54:10+00:00">24 Nov 2019, 11:54</time> by <a rel="author">អៀង សុខម៉ិញ</a></address>
      <p>
        <b>នៅថ្ងៃ​អាទិត្យ​នេះ ពីទីក្រុង​ណាវ៉ាសាគី ក្រុងទីពីរ​របស់​ជប៉ុន​ដែល​រងការ​បំផ្លាញ​ដោយ​​គ្រាប់​បែក​បរមាណូ​នៅ​ថ្ងៃទី ៩​សីហា ១៩៤៥ សម្តេច​ប៉ាប​ ហ្វ្រង់ស័រ បានអំពាវនាវ​ឱ្យ​ពិភពលោក​បោះបង់អាវុធ​នុយក្លេអ៊ែរ និង​បាន​​បរិហារ​ប្រឆាំង​នឹង​​គំនិត​ចង់​មាន​អាវុធ​​ប្រល័យ​លោក​ថា​ជា​គោលការណ៍​ដ៏​អាក្រក់​ មិន​អាច​ការពារ​បាន​ឡើយ និង​ជា​ដើម​ហេតុ​នាំ​ឱ្យ​មាន​ភាព​តាន​តឹង​នៅ​លើ​ពិភពលោក។</b>
      </p>
      <p>សម្តេច​ប៉ាប​ហ្វ្រង់ស័រ បាន​ក្លាយ​ជា​សម្តេច​ប៉ាប​របស់​បុរី​វ៉ាទីកង់​ទី​មួយ ដែល​បាន​ថ្លែង​ដោយ​ចំៗ វាយប្រហារ​គោលការណ៍​​មាន​អាវុធ​នុយក្លេអ៊ែរ​ជា​ទង្វើ​អសីលធម៌។ ពី​មុន​មក​ វ៉ាទីកង់​ ធ្លាប់សម្តែង​ការ​​ប្រឆាំង​នឹង​អាវុធបរមាណូ​ថា​ជា​​អាវុធ​​ប្រល័យ​លោកដ៏​អាក្រក់តែ​ប៉ុណ្ណោះ។</p>
      <p>កសាង​សន្តិភាព និង​ស្ថិរភាព​អន្តរជាតិ​ មិន​រំពឹង​លើ​ការបំភ័យ គំរាម​ ​បំផ្លាញ​ឱ្យ​ខ្ទេចខ្ទី​ទាំងស្រុង​ទេ។ នេះ​បើ​តាម​សង្ឃដីកា​របស់​សម្តេច​ប៉ាប​ដោយបន្ថែម​ទៀត​ថា មានអាវុធនុយក្លេអ៊ែរ និង​មាន​អាវុធ​ប្រល័យ​លោក​​ទាំងហ្វូងៗ​ មិន​មែន​ជា​ចម្លើយ​សម​ស្រប​​នាំ​សន្តិភាព​ទេ តែ​ជា សន្តិសុខ​ក្លែង​ក្លាយ​ ដែល​បំពុល​ពិភពលោក​ឱ្យ​ធ្លាក់​ក្នុង​ភាព​តាន​តឹង​។</p>
      <p>បន្ទាប់​មក​ សម្តេច​ប៉ាប ក៏​បាន​ថ្លែង​បរិហារ​រាល់​គ្រប់​បណ្តាញ​អាវុធ ថា “ពិភពលោក​បច្ចុប្បន្ន​ ​មាន​កុមារ​និង​ក្រុម​គ្រួសារ​រស់​ក្នុង​លក្ខខណ្ឌ​អមនុស្សធម៌​ណាស់ ព្រោះ​ថវិកា​ត្រូវ​បាន​គេ​ចំណាយ​ និង​ផ្តល់​ភាព​មាន​បាន​ទៅ​លើ​ការ​ផលិត ធ្វើ​ទំនើប​កម្ម និ​ងជួសជុល ឬ​លក់​ដូរ​អាវុធ​ ដែលមាន​សមត្ថភាព​បំផ្លិញបំផ្លាញ​​លោក​កាន់​តែ​ខ្លាំង​ឡើងៗ”។</p>
      <p>ប្រជាពលរដ្ឋ​ជប៉ុន​ ចាប់​អារម្មណ៍នឹង​ទស្សនកិច្ច​របស់​សម្តេច​ប៉ាបតិច​តួច​ណាស់ ព្រោះ​ប្រទេស​មាន​អ្នកកាន់​សាសនា​គ្រិស្ត​ដ៏​តិច​តួច​បំផុត។ ប៉ុន្តែ​​សុន្ទរកថា​​ស្តីពី​អាវុធ​នុយក្លេអ៊ែរ បាន​ធ្វើ​ឱ្យ​ជប៉ុន​រំជើប​រំជួល​ ជា​ពិសេស​ចំពោះ​អ្នក​ដែលចង់​ការ​ពារ​រដ្ឋធម្មនុញ្ញ​សន្តិនិយម​ ផ្ទុយពី​​​​ឆន្ទៈ​នាយករដ្ឋមន្ត្រី​ លោក ស្ហ៊ីនហ្សូ​អាបេ​។ សង្ឃដីកា​របស់​សម្តេច​ប៉ាប ក៏​កំពុង​ធ្វើ​ឱ្យ​រដ្ឋាភិបាល​ជប៉ុន​ទើស​ទាល់​ចិត្ត​ខ្លាំង​ព្រោះ​ជប៉ុន​មិន​ទាន់​បាន​ផ្តល់​សច្ចាប័ន​លើ​សន្ធិសញ្ញា​ហាមឃាត់​អាវុធ​បរមាណូ​ ដូច​ពីរ​ភាគបី​នៃ​​ប្រទេស​ជា​សមាជិក​អង្គការ​សហប្រជាជាតិ​ទេ។</p>
      <p>ពលរដ្ឋ​ជប៉ុន​ជាង​១០​លាន​នាក់​បាន​ចុះ​ហត្ថលេខា​លើ​ញ្ញាត ទាមទារ​ឱ្យ​មាន​ការ​ហាមជាត់​អវុធ​នុយក្លេអ៊ែរ​នៅលើ​ពិភពលោក ប៉ុន្តែ​លោក​នាយក​រដ្ឋមន្ត្រី​អាបេ ​ធ្វើ​មិន​ដឹង​មិន​ឮ។ សម្រាប់​លោក​អាបេ ដើម្បី​សន្តិសុខ​ជាតិ ជប៉ុន​មិន​អាច​រំពឹង​តែ​លើ​ការ​ការពារ​ពីអាមេរិក​បាន​ឡើយ៕</p>
    </article>
  </body>
</html>