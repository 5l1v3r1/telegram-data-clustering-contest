<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474410-nasz-wywiad-bosak-nie-badzmy-bunczuczni-wobec-rosji"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T11:41:46+00:00"/>
    <meta property="og:title" content="Bosak: Jako Konfederacja nie jesteśmy prorosyjscy, ale jaka jest korzyść w pozycjonowaniu się jako najbardziej antyrosyjski kraj w UE?"/>
    <meta property="og:description" content="&quot;Tacy politycy jak Kaczyński, Morawiecki czy Gowin mają temperament, który uniemożliwia im sprzeciw wobec politycznej poprawności&quot;."/>
  </head>
  <body>
    <article>
      <h1>Bosak: Jako Konfederacja nie jesteśmy prorosyjscy, ale jaka jest korzyść w pozycjonowaniu się jako najbardziej antyrosyjski kraj w UE?</h1>
      <address><time datetime="2019-11-24T11:41:46+00:00">24 Nov 2019, 11:41</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p><i>Jako Konfederacja nie jesteśmy prorosyjscy, ale jaka jest korzyść Polski w pozycjonowaniu się jako najbardziej antyrosyjski kraj w Unii w każdej sprawie?</i> — mówi Krzysztof Bosak, poseł Konfederacji, w rozmowie z Marcinem Fijołkiem.</p>
      <p>
        <b>Pomysł na Konfederację w Sejmie to obejście PiS z prawej strony?</b>
      </p>
      <p><b>Krzysztof Bosak:</b> Ludzie zgromadzeni w Konfederacji nie działają dlatego, że mają jakiś stosunek do PiS, ale dlatego, że wierzą w swoje przekonania. Jesteśmy ideowcami z nurtów konserwatywno-liberalnego, narodowego i tradycjonalistycznego.</p>
      <p>
        <b>Można dyskutować, ale mam na myśli poziom strategii, taktyki parlamentarnej. Ile tej przestrzeni na prawo od PiS istnieje?</b>
      </p>
      <p>Jest spore miejsce dla prawicy ideowej. Przez ostatnie 12 lat sił niepoprawnych politycznie nie było pod własnym szyldem w parlamencie, ostatnio zaś byli wybrani z list Kukiz’15. A przecież polskie społeczeństwo jest niepoprawne politycznie. Za to w Sejmie mieliśmy tylko spektrum różnych odcieni politycznej poprawności.</p>
      <p>
        <b>Co to znaczy?</b>
      </p>
      <p>Chodzi nam o zdecydowane odrzucenie całej politycznej agendy lewicy kulturowej, tzw. marksizmu kulturowego, czyli przekształcania kultury, obyczajów i prawa zgodnie z życzeniami lewicy. </p>
      <p>
        <b>To akademicki spór, który moglibyśmy prowadzić godzinami. Z całym szacunkiem, ale trochę za mało jak na wspólny mianownik w jednej partii.</b>
      </p>
      <p>To nie jest za mało. I to nie są czysto intelektualne koncepcje, ale kwestie postawy. Tacy politycy jak Jarosław Kaczyński, Mateusz Morawiecki czy Jarosław Gowin mają temperament, który uniemożliwia im sprzeciw wobec politycznej poprawności. W ich rozumieniu trzeba podkreślać tolerancję i dbać o opinię w inteligenckich kręgach.</p>
      <p>
        <b>Zarzuca pan  Jarosławowi  Kaczyńskiemu jakąś formę uległości?</b>
      </p>
      <p>Tak</p>
      <p>
        <b>Gdzie?</b>
      </p>
      <p>W braku reakcji PiS na wiele spraw i w szkodliwych działaniach, jak np. zakaz polowań ojców z nastoletnimi synami. Brak wyśmiania absurdów politycznej poprawności, gdy jest na to szansa. Takiej reakcji nie było, a nasi posłowie w Parlamencie Europejskim kwestionowali tę poprawność.</p>
      <p><b>Jednym się to podoba, innym nie, ale przecież tych wypowiedzi w europarlamencie było wiele – od ostatnich wystąpień Jakiego czy Kempy, przez wcześniejsze Legutki czy Krasnodębskiego. Także na poziomie imponderabiliów.</b>  </p>
      <p>Widzę to inaczej – Ryszard Legutko jest chyba jedynym politykiem z eurodelegacji PiS, który miał lepsze wypowiedzi. Większość polityków PiS milczała.</p>
      <p>
        <b>A postawa rządu w sprawie obowiązkowych kwot relokacji imigrantów?</b>
      </p>
      <p>Rząd PiS początkowo zamierzał dotrzymać zobowiązań rządu PO. Zmiana została wymuszona przez Ruch Narodowy i manifestacje społeczne z 2014 i 2015 r.</p>
      <p>
        <b>Przecenia pan  swoje środowisko. Ale nawet niezależnie od oceny, to PiS potrafiło się postawić establishmentowi z Brukseli.</b>
      </p>
      <p>Tak, ale równolegle do tamtej dyskusji przyjęto setki tysięcy imigrantów, w tym także z krajów muzułmańskich, już bez narzuconych pomysłów z Brukseli. Idźmy dalej – bierność PiS to także brak wsparcia dla inicjatyw wzmacniających prawnie rodzinę czy brak wypowiedzenia konwencji stambulskiej, brak sprzeciwu wobec międzynarodowych paktów migracyjnych, zanim tego nie nagłośniliśmy. </p>
      <p>
        <b>I nie widzi pan przestawienia wajchy po roku 2015?</b>
      </p>
      <p>PiS przestawiło wajchę na swoje zaplecze – to fakt. I fakt, że część tego zaplecza to kulturowi konserwatyści. Ale kultury nie zmienia się za pomocą zmiany kierunku strumienia pieniędzy publicznych. A przynajmniej nie tylko –   vide ostatnia wypowiedź wicepremiera Gowina, który chce się kłaść Rejtanem w obronie zwolenników ideologii gender na uczelniach.</p>
      <p>
        <b>Powiedział to w  wywiadzie dla „Sieci”, tłumacząc, że chodzi mu o wolność prowadzenia badań na uniwersytetach. </b>
      </p>
      <p>Ale takie słowa nigdy nie padły w obronie środowisk tradycyjnych, bo pan Gowin jest liberałem. Chodzi o temperament i determinację do walki z lewicą. Tego brak.</p>
      <p>
        <b>To czego oczekiwałby pan od rządu PiS?</b>
      </p>
      <p>Na przykład zablokowania finansowania z zagranicy fundacji, które działają w Polsce. Mamy duży napływ pieniędzy z Zachodu i Wschodu – całkowicie legalny, a rząd tylko monitoruje te przepływy i nic z tego nie wynika.</p>
      <p>
        <b>Zakazałby pan takiego finansowania?</b>
      </p>
      <p>Tak. Sytuacja, w której ruch feministyczny czy środowiska LGBT są wspierane z zagranicy, wypacza sens demokracji i tworzy teatr w jej miejsce. De facto fundacje, o których mówimy, są czasem po prostu politycznymi organizacjami. A jakoś przy partiach zakazujemy finansowania z zagranicy, co – nawiasem mówiąc – utrudnia wsparcie, także dla nas, od Polaków za granicą. Większość polityków PiS nie potrafi się temu przeciwstawić, bo jest mentalnymi globalistami.</p>
      <p>
        <b>Tu wraca inny zarzut wobec Konfederacji: że traktujecie układanki międzynarodowe jak grę na komputerze: jeden, drugi sojusz, zwroty o 180 stopni, wszystko proste i łatwe. A praktyka jest o wiele bardziej skomplikowana, wymusza ustępstwa, kompromisy.</b>
      </p>
      <p>Problem z debatą o polityce zagranicznej jest taki, że ona się nie toczy – przez cztery lata w Sejmie nie odbyły się żadne dyskusje.</p>
      <p>
        <b>A coroczne exposé ministra spraw zagranicznych?</b>
      </p>
      <p>Nie towarzyszy temu niestety żadna realna debata – to raczej zbiór ogólników, po którym następuje wymiana krótkich przemówień.</p>
      <p>
        <b>A komisje do spraw zagranicznych, do spraw europejskich?</b>
      </p>
      <p>Komisja do spraw zagranicznych zajmuje się głównie zatwierdzaniem ambasadorów, a komisja do spraw europejskich zatwierdzaniem prawa UE.</p>
      <p>
        <b>Nie tylko,  proszę zajrzeć, tam naprawdę wybrzmiewają postulaty, o których pan mówi.</b>
      </p>
      <p>Uważam, że ta dyskusja powinna się toczyć intensywniej. I zgadzam się, że dyplomacja to obszar wielopiętrowej gry – to jasne, ale polski rząd unika tej gry. Rząd PO obstawiał kartę Berlina, względnie osi francusko-niemiecko-rosyjskiej. A rząd PiS obstawia Waszyngton w pakiecie z Izraelem. My postulujemy politykę wielowektorową, tak jak Węgry, które gdy coś jest dla nich niekorzystne u jednego sojusznika, próbują zagrać z innymi partnerami. Węgry nie chciały się stać kolonią. A my stajemy się kolonią Waszyngtonu. </p>
      <p>
        <b>Kolonią? Nie za mocne słowa? </b>
      </p>
      <p>Nikt z nas nie jest przeciwnikiem współpracy z USA, ale trzeba nam pragmatyzmu, bo inaczej zaczyna się podległość. A tu mamy tylko zmianę wektora: Waszyngton zamiast Berlina i tyle.</p>
      <p>
        <b>A Trójmorze, Wyszehrad, współpraca w UE choćby z Niemcami?</b>
      </p>
      <p>Od Niemiec to jesteśmy uzależnieni gospodarczo. Tak czy inaczej wobec silnych jesteśmy przesadnie ustępliwi, lizusowscy, a wobec innych buńczuczni: jak wobec Francji czy Rosji.</p>
      <p>
        <b>Z Francją ma pan na myśli zerwany kontrakt na caracale?</b>
      </p>
      <p>Kontrakt można zerwać, mam na myśli wypowiedź ministra Kownackiego, która była polityczną prowokacją wobec Paryża.</p>
      <p>
        <b>To faktycznie był głupi żart, ale ciekawi mnie bardziej ta postawa wobec Rosji.</b>
      </p>
      <p>Jako Konfederacja nie jesteśmy prorosyjscy, ale jaka jest korzyść Polski w pozycjonowaniu się jako najbardziej antyrosyjski kraj w Unii Europejskiej w każdej sprawie? </p>
      <p>
        <b>Bo to nasze główne zagrożenie, jeśli chodzi o bezpieczeństwo? Bo musimy zarażać tym przeświadczeniem naszych partnerów z Unii?</b>
      </p>
      <p>Nie ma przesłanek, by sądzić, że publiczne głoszenie buńczucznych wobec Rosji tez zwiększa nasze bezpieczeństwo. </p>
      <p>
        <b>Niech się pan tylko później nie dziwi, że mówią o was „rusofile”. Tym bardziej że raz po raz pojawiają się wypowiedzi Janusza Korwin-Mikkego.</b>
      </p>
      <p>Z prorosyjskimi wypowiedziami się nie zgadzam. Nasza współpraca trwa od około roku i pracujemy nad tym, by w tych sprawach prezentować odpowiedzialny i spójny przekaz, zgodny z polską racją stanu. </p>
      <p>
        <b>Pięknie brzmi. Ale potem wychodzi Korwin cały na biało…</b>
      </p>
      <p>Budując szeroką, wielonurtową formację, trzeba trafiać do różnych grup wyborców. W mojej ocenie mniejszość wyborców w Polsce oczekuje umiarkowanego języka. Przypadek PiS pokazuje, że można wygrać wybory, mając jednocześnie na pokładzie mówiących i ostro, i łagodnie.</p>
      <p>
        <b>Wróćmy do polityki zagranicznej. Tezy o podległości nie są przesadą?</b>
      </p>
      <p>My traktujemy niepodległość na serio: a dziś jesteśmy podlegli trybunałom międzynarodowym, więc to nie jest niepodległość. To częściowa podległość polityczna. Z każdym kolejnym wyrokiem zakres tej suwerenności jest pomniejszany. Sądownictwo czy migracje jeszcze niedawno wydawały się obszarami, w których kraje mają wolną rękę. Dziś widzimy, że tak nie jest.</p>
      <p>
        <b>Wraca pan do Sejmu po 12 latach, trochę na stare śmieci.</b>
      </p>
      <p>Wracam do służby publicznej na forum parlamentarnym. To chyba bardziej adekwatne określenie [śmiech].</p>
      <p>
        <b>I też się to skończy udziałem w„Tańcu z gwiazdami”?</b>
      </p>
      <p>Nie, taka okazja i eksperyment z rozrywkowym formatem w telewizji to sprawa, którą robi się raz. To pasuje do młodego wieku. Dziś myślę o innych sprawach niż próba udowodnienia, że odnajdę się w luźniejszej formule.</p>
      <p>
        <b>Przywołuję tamten przykład, bo pojawiają się tezy, że macie jako Konfederacja deal z ludźmi III RP. </b>
      </p>
      <p>Żaden deal nie był mi proponowany. TVN, zapraszając mnie do programu, dał mi wtedy prezent, ale nikt nigdy nie żądał ode mnie czegokolwiek w zamian.</p>
      <p>
        <b>Może po prostu jesteście rozgrywani.</b>
      </p>
      <p>Nas się tak prosto nie da rozegrać. </p>
      <p>
        <b>W kampanii wyborczej, gdy trzeba było uderzyć w PiS, to nawet wy staliście się akceptowalni dla ludzi III RP.</b>
      </p>
      <p>Mylna diagnoza. Nie gościliśmy ani razu w najbardziej oglądanych programach TVN do samego końca kampanii.</p>
      <p>
        <b>A laurka w „Faktach”?</b>
      </p>
      <p>Mówię o programach publicystycznych.</p>
      <p>
        <b>Trudno tak nie odbierać „Faktów”.</b>
      </p>
      <p>Byliśmy w „Faktach” raz. Wcześniej w pierwszej instancji wygraliśmy proces z „Faktami” o pomijanie nas. A szersze dane pokazują, że w kampanii byliśmy pomijani zupełnie. Statystyki jasno wskazują, że i w TVP, i w TVN byliśmy zupełnie nieobecni w najpopularniejszych programach, niezapraszani. W Polsacie w zasadzie też.</p>
      <p>
        <b>Rozumiem. Ale skądś się wzięły te zapowiedzi ludzi PO o koalicji z Konfederacją.</b>
      </p>
      <p>To bzdury, które były natychmiast dementowane.</p>
      <p>
        <b>Wiadomo, bo była chryja. Ale to jest pewien kurs ludzi III RP: nawet zBraunem iBosakiem w koalicji, byle obalić PiS.</b>
      </p>
      <p>U wielu ludzi establishmentu jest niezwykle silny resentyment antypisowski. Oni potrafią przyjmować wobec nas dwie postawy. Pierwsza to: nie jesteście tacy źli, bo rozsądnie krytykujecie PiS, ale jest i druga: duża agresja, przewyższająca tę wobec PiS, z obawą, że będziemy gorsi niż obóz Kaczyńskiego. Prosiłbym, by nie upraszczać tego podejścia elit III RP do nas. Nasza sytuacja nie jest prosta: nie mamy żadnego miejsca w naszym państwie, gdzie jesteśmy poklepywani po plecach. Mamy wiele trudności. Nie żyjemy w kraju w pełni wolnym, a na pewno nie faworyzującym takie ruchy jak nasz.</p>
      <p>
        <b>Kraj nie jest wolny, niepodległości nie ma, to jak pan śpiewa znane słowa w „Boże coś, Polskę”? Ojczyznę wolną „pobłogosław” czy „racz nam zwrócić”?</b>
      </p>
      <p>To zależy od dnia, miesiąca i mojego nastroju [śmiech].</p>
      <p>
        <b>Rozmawiał Marcin Fijołek</b>
      </p>
      <p>
        <i>Wywiad ukazał się w tygodniku „Sieci” nr 46/2019</i>
      </p>
      <figure>
        <img src="https://wpolityce.pl/p/635500"/>
        <figcaption>Tygodnik Sieci / autor: Fratria</figcaption>
      </figure>
    </article>
  </body>
</html>