<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220951/video-25-zapasov-a-sialenych-93-bodov-duo-z-oilers-na-nezastavenie-toto-nevymyslis-to-je-nhl"/>
    <meta property="og:site_name" content="Športky.sk"/>
    <meta property="article:published_time" content="2019-11-24T11:40:00+00:00"/>
    <meta property="og:title" content="VIDEO 25 zápasov a šialených 93 bodov: Duo z Oilers na nezastavenie... Toto nevymyslíš, to je NHL!"/>
    <meta property="og:description" content="EDMONTON - Útočníci Leon Draisaitl a Connor McDavid sú v úvode aktuálnej sezóny zámorskej NHL na nezastavenie. V 25 dueloch za Edmonton Oilers nazbierali dovedna úctyhodných 93 bodov a kraľujú ..."/>
  </head>
  <body>
    <article>
      <h1>VIDEO 25 zápasov a šialených 93 bodov: Duo z Oilers na nezastavenie... Toto nevymyslíš, to je NHL!</h1>
      <address>
        <time datetime="2019-11-24T11:40:00+00:00">24 Nov 2019, 11:40</time>
      </address>
      <p>EDMONTON - Útočníci Leon Draisaitl a Connor McDavid sú v úvode aktuálnej sezóny zámorskej NHL na nezastavenie. V 25 dueloch za Edmonton Oilers nazbierali dovedna úctyhodných 93 bodov a kraľujú produktivite profiligy. Dvadsaťštyriročný Nemec figuruje na prvom mieste s bilanciou 16+31, jeho o dva roky mladší kanadský spoluhráč má na konte o jeden bod menej (18+28).</p>
      <p>Výborná forma dvojice mladíkov pomáha celému tímu "olejárov", ktorý je lídrom Pacifickej divízie a v rámci konferenčnej tabuľky mu patrí druhá pozícia. Draisaitl s McDavidom ukázali svoju výnimočnosť aj v sobotňajšom súboji na ľade Vegas Golden Knights, kde zvíťazil Edmonton 4:2.</p>
      <p>Prvý menovaný sa prezentoval troma asistenciami a druhý dvoma gólmi, vďaka čomu natiahol svoju bodovú šnúru na desať duelov.<i><b> "Veľa sa hovorí o nás dvoch, ale myslím si, že sme podali dobrý výkon ako tím. Všetko to začalo od brankára Mika Smitha," </b></i>uviedol McDavid pre NHL.com.</p>
      <figure>
        <iframe src="https://www.youtube.com/embed/Rorn_bWdrt4" width="560" height="315" data-service="Youtube" scrolling="no"/>
      </figure>
      <p>Oilers nevyšiel štvrtkový zápas v Kalifornii proti Los Angeles Kings, v ktorom prehrali hladko 1:5. Nedarilo sa ani Draisaitlovi, ten ukončil duel s nulou na bodovom konte, čo sa mu predtým nestalo v trinástich vystúpeniach v rade. <i><b>"Je pozitívne, že dokážeme na nevydarené stretnutie odpovedať zlepšeným výkonom. Je dobré, že máme v tíme veľa hráčov, ktorí dokážu byť k sebe kritickí a vedia sa poučiť z chýb," </b></i>hovoril Draisaitl.</p>
      <h3>Dobré tímy vedia, čo majú robiť</h3>
      <p>V ostatných trinástich sezónach Oilers iba raz prenikli do play-off a stroskotali v konferenčnom semifinále. Edmonton preto dlhodobo čaká na tímový úspech a generácia hráčov okolo McDavida by to mala zmeniť. <i><b>"Dobré tímy vedia, čo majú robiť a čo musia urobiť, aby sa dostali do vyraďovacej fázy. Nemáme zbytočné série prehier a som rád, že neodovzdávame konkurentom body zadarmo,"</b></i> doplnil McDavid.</p>
      <footer><b>Zdroj:</b> SITA<br/><b>Foto:</b> SITA/AP/Jason Franson/The Canadian Press; Video: YouTube/Best OF Hockey</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220939/v-piatok-sa-dockal-vytuzeneho-debutu-teraz-ho-poslali-o-level-nizsie-jaros-spat-na-farmu-do-ahl"/>
        <a href="https://sportky.zoznam.sk/c/220935/slovenske-esa-v-centre-pozornosti-video-lantosi-hviezdou-zapasu-do-cierneho-trafil-aj-fehervary"/>
        <a href="https://sportky.zoznam.sk/c/220927/video-divoka-prestrelka-v-td-garden-cinil-sa-aj-chara-montreal-prehajdakal-stvorgolovy-naskok"/>
        <a href="https://sportky.zoznam.sk/c/220863/slovenski-hraci-v-zamori-zbierali-body-dano-sa-radoval-uz-v-piatom-stretnuti-v-rade"/>
      </related>
    </article>
  </body>
</html>