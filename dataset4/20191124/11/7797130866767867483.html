<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546536/Godfri-SAD-zele-Balkan-gde-se-postuju-granice-i-demokratske-vrednosti.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-24T11:29:00+00:00"/>
    <meta property="og:title" content="Godfri: SAD žele Balkan gde se poštuju granice i demokratske vrednosti"/>
    <meta property="og:description" content="Novi ambasador Sjedinjenih Američkih Država u Srbiji, Entoni Godfri izjavio je da je cilj Amerike da ohrabri dijalog..."/>
  </head>
  <body>
    <article>
      <h1>Godfri: SAD žele Balkan gde se poštuju granice i demokratske vrednosti</h1>
      <address>
        <time datetime="2019-11-24T11:29:00+00:00">24 Nov 2019, 11:29</time>
      </address>
      <p>Novi ambasador Sjedinjenih Američkih Država u Srbiji, Entoni Godfri izjavio je da je cilj Amerike da ohrabri dijalog između Beograda i Prištine i ukaže na to koliko bi ljudi u regionu imali koristi od toga da se nađe rešenje za kosovski problem.</p>
      <p>"Moj zadatak je popravim odnose Srbije i SAD, ali da radim u interesu svoje zemlje na Balkanu, a interes Amerike je da Zapadni Balkan postane mesto stabilnosti i prosperiteta, gde se poštuju demokratske vrednosti, gde zemlje poštuju granice i imaju dobre odnose", rekao je Godfri u intervjuu za Radio televiziju Srbije (RTS).</p>
      <p>On je istakao da je za to najbolji način put ka Evropskoj uniji i zato je, kako je rekao, njegov cilj da upotrebi svu energiju i sva sredstva ambasade u Beogradu da pomogne Srbiji da postigne ono što je sama sebi postavila - a to je ulazak u EU.</p>
      <p>Godfri je naveo da je Evropska unija poslala loš signal kada je rekla da zaustavlja proces proširenja.</p>
      <p>"Američki izaslanik za Zapadni Balkan Metju Palmer i ja smo razgovarali i izrazili razočarenje što EU nije učinila korak napred. Bio je to loš signal".</p>
      <p>Po njegovoj oceni, članstvo u EU ostaje za Srbiju važan podstrek.</p>
      <p>"Kolege iz Brisela su me uverile da nije baš došlo do potpune promene politike i podsetili su me da je proširenje utkano u osnivačka dokumenta Unije, tako da to pitanje nije sasvim zatvoreno", rekao je Godfri.</p>
      <p>Na pitanje da li vakuum koji ostavlja odlaganje proširenja za neke druge uticaje na primer Rusije i Kine, američki ambasador je rekao da ga to ne uznemiruje.</p>
      <p>"Srbija dobro napreduje, najveći deo investicija dolazi iz Evrope. Evropa je blizu, a Kina i Rusija su daleko. Razumem specijalne veze Srbije sa Rusijom i Kinom i one su vam važne, Srbija sama odlučuje o svojim partnerstvima i mi te odluke poštujemo".</p>
      <p>Posebno, kako je rekao, odluku o neutralnosti i suverenitet Srbije.</p>
      <p>Prema njegovim rečima, reforme koje su urađene i one koje treba obaviti zbog članstva u EU su važne same po sebi, a ne samo zbog članstva.</p>
    </article>
  </body>
</html>