<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641754/%D8%A7%D9%86%D8%AA%D9%82%D8%A7%D8%AF-%D8%AC%D8%B1%DB%8C%D8%A7%D9%86%E2%80%8C%D9%87%D8%A7%DB%8C-%D8%B3%DB%8C%D8%A7%D8%B3%DB%8C-%D8%B9%D8%B1%D8%A7%D9%82-%D8%A7%D8%B2-%D8%B3%D9%81%D8%B1-%D9%BE%D9%86%D8%B3-%D8%A8%D9%87-%DA%A9%D8%B4%D9%88%D8%B1%D8%B4%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T11:19:00+00:00"/>
    <meta property="og:title" content="انتقاد جریان‌های سیاسی عراق از سفر پنس به کشورشان"/>
    <meta property="og:description" content="سفر ناگهانی معاون رئیس‌جمهور آمریکا به عراق با انتقاد برخی جریان‌های سیاسی عراقی همراه شده است."/>
  </head>
  <body>
    <article>
      <h1>
        <a href="https://www.bultannews.com/fa/news/641754/%D8%A7%D9%86%D8%AA%D9%82%D8%A7%D8%AF-%D8%AC%D8%B1%DB%8C%D8%A7%D9%86%E2%80%8C%D9%87%D8%A7%DB%8C-%D8%B3%DB%8C%D8%A7%D8%B3%DB%8C-%D8%B9%D8%B1%D8%A7%D9%82-%D8%A7%D8%B2-%D8%B3%D9%81%D8%B1-%D9%BE%D9%86%D8%B3-%D8%A8%D9%87-%DA%A9%D8%B4%D9%88%D8%B1%D8%B4%D8%A7%D9%86">انتقاد جریان‌های سیاسی عراق از سفر پنس به کشورشان</a>
      </h1>
      <h2>سفر ناگهانی معاون رئیس‌جمهور آمریکا به عراق با انتقاد برخی جریان‌های سیاسی عراقی همراه شده است.</h2>
      <address><time datetime="2019-11-24T11:19:00+00:00">24 Nov 2019, 11:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از العربیه، سفر غیرمنتظره مایک پنس، معاون دونالد ترامپ، رئیس‌جمهور آمریکا به عراق با انتقاد برخی جریان‌های سیاسی عراقی همراه شده است.</p>
      <p>روز گذشته مایک پنس، معاون رئیس‌جمهور آمریکا در سفری از پیش اعلام نشده وارد عراق شد.</p>
      <p>خبرنگار شبکه خبری العربیه در گزارشی با اشاره به این موضوع گفت مایک پنس در نخستین سفر خود به عراق، به جای سفر به بغداد، از پایگاه عین الاسد در استان الانبار بازدید کرد.</p>
      <p>این سفر باعث ایجاد جنجال سیاسی در بغداد شده و انتقاداتی را از سوی رهبران احزاب عراقی متوجه خود کرده که چرا پنس در سفر خود به عراق فقط از پایگاه عین الاسد بازدید و به اربیل سفر کرده است و با هیچ یک از مسئولان در بغداد دیدار نکرده و به تماس تلفنی با عادل عبدالمهدی اکتفا کرده است.</p>
      <p>مایک پنس، معاون رئیس‌جمهور آمریکا در پایگاه هوایی «عین الاسد» در سخنانی ایران را به دخالت در امور عراق متهم کرد.</p>
      <p>معاون رئیس‌جمهور آمریکا همچنین حضور غیرقانونی نیرو‌های آمریکایی در سوریه را این گونه توجیه کرد که این نیرو‌ها آنجا حضور دارند تا «مطمئن شویم که داعش و دولت سوریه و ایران بر چاه‌ها و میادین نفتی سوریه مسلط نخواهند شد!»</p>
      <p>دفتر عبدالمهدی در واکنش به سفر پنس اعلام کرد این سفر با موافقت دولت عراق صورت گرفته است.</p>
      <p>پنس تلفنی با عادل عبدالمهدی، نخست‌وزیر این کشور گفت‌وگو کرده است. نخست‌وزیر عراق در تماس تلفنی با پنس بر اهتمام کشورش به اجتناب از خشونت با تظاهرکنندگان تأکید کرد.</p>
      <p>معاون رئیس‌جمهور آمریکا از عبدالمهدی خواسته به پایگاه نظامیان آمریکایی برود و با او دیدار کند. او در اقدامی خلاف عرف، ابتدا به دیدار نظامیان آمریکایی در پایگاه «عین الاسد» رفته و بعد هم بدون سفر به پایتخت عراق، به اربیل، مرکز منطقه کردستان عراق رفته است. عبدالمهدی هم این خواسته او را رد کرده است.</p>
      <p>خبرنگار العربیه افزود مایک پنس در دیدار با نچیروان بارزانی، رئیس منطقه کردستان عراق بر قدردانی کشورش از شراکت کُرد‌ها در مبارزه با داعش تأکید و اعلام کرد نیرو‌های آمریکایی در سوریه و عراق باقی می‌مانند.</p>
      <p>پنس در این خصوص گفت: «به نظرم با وجود حضور نظامیان ما در منطقه و همچنین نیروی هوایی ما و نیرو‌های کرد و نیرو‌های سوریه دموکراتیک و کرد‌های ساکن این منطقه، من به آن‌ها می‌گویم ملت آمریکا با شماست.»</p>
    </article>
  </body>
</html>