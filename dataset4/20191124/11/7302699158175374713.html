<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000112727"/>
    <meta property="og:site_name" content="MGR Online"/>
    <meta property="article:published_time" content="2019-11-24T11:32:00+00:00"/>
    <meta property="og:title" content="เปิดบันทึกประชุมกมธ. &quot;เอ๋-เสรีพิศุทธ์&quot; ฟาดปากเดือด บอกจับไปฆ่าเลยไหม ท้าไปมาสอบมอเตอร์ไซค์ไทเกอร์"/>
    <meta property="og:description" content="เปิดบันทึกประชุมกมธ.ปปช. เอ๋ ปารีณา-เสรีพิศุทธ์ ปะทะคารมเดือด เริ่มตั้งแต่มอบงานแล้วบอกปัด กลับก่อนประชุมเลิก ปธ.ฉะแค่มาโหวตแล้วกลับ เจอสวนให้คนมาจับไปฆ่าเลยไหม ติงไม่เข้าใจอำนาจตัวเองสั่งกมธ.ไม่ได้ ท้าไปมาสอบมอเตอร์ไซค์ไทเกอร์"/>
  </head>
  <body>
    <article>
      <h1>เปิดบันทึกประชุมกมธ. "เอ๋-เสรีพิศุทธ์" ฟาดปากเดือด บอกจับไปฆ่าเลยไหม ท้าไปมาสอบมอเตอร์ไซค์ไทเกอร์</h1>
      <address><time datetime="2019-11-24T11:32:00+00:00">24 Nov 2019, 11:32</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011662101.JPEG"/>
        <figcaption>พล.ต.อ.เสรีพิศุทธ์ เตมียเวส และ ปารีณา ไกรคุปต์ (แฟ้มภาพ)</figcaption>
      </figure>
      <p><b>เปิดบันทึกประชุมกมธ.ปปช. "เอ๋ ปารีณา-เสรีพิศุทธ์" ปะทะคารมเดือด เริ่มตั้งแต่มอบงานแล้วบอกปัด กลับก่อนประชุมเลิก ปธ.ฉะแค่มาโหวตแล้วกลับ เจอสวนให้คนมาจับไปฆ่าเลยไหม ติงไม่เข้าใจอำนาจตัวเองสั่งกมธ.ไม่ได้ ท้าไปมาสอบมอเตอร์ไซค์ไทเกอร์</b><br/><br/>วันนี้ (24พ.ย.) ผู้สื่อข่าวรายงานว่า ในการประชุมคณะกรรมาธิการการป้องกันและปราบปรามการทุจริตและประพฤติมิชอบ สภาผู้แทนราษฎร ที่มีพล.ต.อ.เสรีพิศุทธ์ เตมียเวส ส.ส.บัญชีรายชื่อ หัวหน้าพรรคเสรีรวมไทย เป็นประธาน เมื่อวันที่ 13 พ.ย. ซึ่งเป็นการประชุมนัดแรกของน.ส.ปารีณา ไกรคุปต์' ส.ส.ราชบุรี และนายสิระ เจนจาคะ' ส.ส.กทม.พรรคพลังประชารัฐ ภายหลังที่ประชุมสภาผู้แทนราษฎรมีมติแต่งตั้ง<br/><br/>ทั้งนี้ ในวันประชุมดังกล่าวได้มีการจัดทำรายงานการประชุมครั้งที่ 10/2562 วันที่ 13 พ.ย. โดยพบว่ามีการอภิปรายตอบโต้กันอย่างดุเดือดระหว่างน.ส.ปารีณา และ พล.ต.อ.เสรีพิศุทธ์ โดยการประชุมเริ่มเวลา 9.15 น. พล.ต.อ.เสรีพิศุทธ์ แจ้งให้ที่ประชุมทราบถึงมติของสภาในการแต่งตั้งนายสิระและน.ส.ปารีณา จากนั้นคณะกรรมาธิการได้ปรบมือต้อนรับ <br/><br/>ต่อมาเลขานุการได้แจ้งถึงระเบียบวาระการประชุมที่คณะกรรมาธิการต้องพิจารณา โดยตอนหนึ่งของการประชุมพล.ต.อ.เสรีพิศุทธ์ ได้มอบหมายให้น.ส.ปารีณา รับผิดชอบการตรวจสอบความไม่โปร่งใสในการบริหารของสถานศึกษาแห่งหนึ่ง แต่นางสาวปารีณาปฏิเสธ<br/><br/>"ท่านปารีณาจะรับผิดชอบเป็นเจ้าภาพได้ไหม เพราะว่าเพิ่งมาใหม่งานยังไม่มี คนอื่นเขางานเยอะเลย..โอเคไหมครับ โอเคจะได้ขอมติที่ประชุม คือ รับผิดชอบเบื้องต้นตรวจสอบเอกสารหลักฐานเพื่อจะนำสู่คณะกรรมาธิการว่าควรจะเรียกใครมาสอบประเด็นไหน อะไร อย่างไร ท่านปารีณา" พล.ต.อ.เสรีพิศุทธ์ กล่าว<br/><br/>น.ส.ปารีณา กล่าวว่า "เรียนท่านประธาน ไม่สะดวกคะ" ประธานคณะกรรมาธิการฯ สอบถามอีกว่า "ทำไมไม่สะดวก ท่านก็เข้ามาตรงนี้" น.ส.ปารีณา ตอบทันทีว่า "ไม่สะดวกคะ ขออภัยค่ะ" พล.ต.อ.เสรีพิศุทธ์ ถามย้ำอีกว่า "ไม่สะดวกได้อย่างไร ไม่สะดวกแล้วท่านจะสะดวกอะไร" จากนั้น น.ส.ปารีณา จึงตอบกลับไปว่า "เดี๋ยวถ้าสะดวกจะแจ้งค่ะ" ถึงที่สุดแล้วประธานคณะกรรมาธิการจึงมอบหมายให้นายสิระเข้ามาตรวจสอบเรื่องนี้แทน<br/><br/>ในรายงานการประชุมดังกล่าวบึกทึกว่าการประชุมในวันนั้นได้มีพล.อ.ชัยชาญ ช้างมงคล รมช.กลาโหม และ นายประสาน หวังรัตนปราณี ผู้ช่วยรัฐมนตรีของพล.อ.ประวิตร มาชี้แจงต่อที่ประชุมคณะกรรมาธิการฯ หลังจากพล.อ.ชัยชาญและนายประสานกล่าวในภาพรวมแล้ว พล.ต.อ.เสรีพิศุทธ์ ก็เป็นการพิจารณาภายในของคณะกรรมาธิการ โดยที่ประชุมมีมติ 6 ต่อ 3 ให้พล.อ.ประยุทธ์ และ พล.อ.ประวิตร มาชี้แจง จากนั้นพล.ต.อ.เสรีพิศุทธ์ และ น.ส.ปารีณา ได้ปะทะคารมกันอีกครั้ง <br/><br/>พล.อ.เสรีพิศุทธ์ กล่าวว่า "ท่านปารีณาจะกลับแล้วเหรอ เขายังประชุมกันอยู่เลย" น.ส.ปารีณา ตอบว่า "ดิฉันมีธุระค่ะ" พล.ต.อ.เสรีพิศุทธ์ กล่าวต่อไปว่า "มีธุระ ท่านตั้งใจทำงานหรือเปล่านี่ ถ้าท่านจะมาแค่ยกมือมาประเด็นเดียว วาระเดียวนะ ผมก็จะถือว่าท่านตั้งใจเข้ามาแค่นี้" น.ส.ปารีณา โต้กลับว่า "ท่านคะ ท่านเป็นผู้ใหญ่หน่อยสิคะ เป็นเรื่องปกติ" พล.ต.อ.เสรีพิศุทธ์ กล่าวไปว่า "ไม่ปกติหรอกครับ ต้องตั้งใจทำงานเมื่อเข้ามา ท่านบอกท่านตั้งใจ" น.ส.ปารีณา กล่าวกลับไปว่า "ให้คนมาจับดิฉันไปฆ่าเลยไหมคะ" พล.ต.อ.เสรีพิศุทธ์ ตอบว่า "ไม่เป็นเห็นท่านบอกท่านจะสอบผมมอเตอร์ไซด์ไทเกอร์ ผมจะรอให้ท่านนี่ รออยู่" <br/><br/>ทั้งนี้ น.ส.ปารีณา ยืนยันกลางที่ประชุมจะเสนอเรื่องมอเตอร์ไซดไทเกอร์ โดยระบุว่า "อาทิตย์หน้าหรืออาทิตย์ไหนก็ได้ แล้วแต่ดิฉันสะดวกแล้วกันนะคะ" จากนั้นพล.ต.อ.เสรีพิศุทธ์ กล่าวว่า "อาทิตย์นี้ไม่เสนอตกลง ก็ดูแล้วกันว่าใครเข้ามาประชุมเมื่อไหรอย่างไร สนใจหน้าที่ไหม จะได้เรียนประธานสภาทราบนะ" <br/><br/>ต่อมาน.ส.ปารีณา ตอบโต้ไปว่า "ท่านเป็นส.ส.สมัยแรก ท่านไม่เข้าใจธรรมเนียมปฏิบัติ" พล.ต.อ.เสรีพิศุทธ์ กล่าวทันทีว่า "มอบงานให้ก็ไม่ทำ ยกมือวาระเมื่อกี้นี้เสร็จก็ไป" น.ส.ปารีณา ยืนยันว่า "ท่านคะ ท่านประธานไม่สามารถสั่งกรรมาธิการได้ ท่านไม่เข้าใจอำนาจตัวเองแล้วล่ะ" ที่สุดแล้วพล.ต.อ.เสรีพิศุทธ์ ได้สั่งให้เจ้าหน้าที่บันทึกเอาไว้ ก่อนที่ที่ประชุมคณะกรรมาธิการจะพิจารณาในวาระอื่นต่อไป</p>
    </article>
  </body>
</html>