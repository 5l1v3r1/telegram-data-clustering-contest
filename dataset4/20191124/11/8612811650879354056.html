<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/maharashtra/news/hearing-on-maharshtra-controversy-in-supreme-court-263223"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-24T11:51:28+00:00"/>
    <meta property="og:title" content="महाराष्ट्र विवादः SC ने जारी किया नोटिस, कल फिर होगी सुनवाई"/>
    <meta property="og:description" content="नई दिल्लीः उच्चतम न्यायालय ने देवेंद्र फडणवीस को मुख्यमंत्री पद की शपथ दिलाने के महाराष्ट्र के राज्यपाल के निर्णय को चुनौती देने वाली शिवसेना-राकांपा-कांग्रेस की याचिका पर रविवार को केंद्र और महाराष्ट्र सरकार को नोटिस जारी किए।"/>
  </head>
  <body>
    <article>
      <h1>महाराष्ट्र विवादः SC ने जारी किया नोटिस, कल फिर होगी सुनवाई</h1>
      <address><time datetime="2019-11-24T11:51:28+00:00">24 Nov 2019, 11:51</time> by <a rel="author">manpreet</a></address>
      <p>नई दिल्लीः उच्चतम न्यायालय ने देवेंद्र फडणवीस को मुख्यमंत्री पद की शपथ दिलाने के महाराष्ट्र के राज्यपाल के निर्णय को चुनौती देने वाली शिवसेना-राकांपा-कांग्रेस की याचिका पर रविवार को केंद्र और महाराष्ट्र सरकार को नोटिस जारी किए।</p>
      <p>न्यायमूर्ति एन वी रमन, न्यायमूर्ति अशोक भूषण और न्यायमूर्ति संजीव खन्ना की पीठ ने फडणवीस और उपमुख्यमंत्री के रूप में शपथ लेने वाले अजित पवार को भी नोटिस जारी किए।पीठ ने आदेश पारित करने के लिए सॉलिसिटर जनरल से सोमवार सुबह साढ़े दस बजे राज्यपाल के पत्र पेश करने को कहा।</p>
      <p>
        <b>कल फिर होगी मामले पर सुनवाई</b>
      </p>
      <p>उच्चतम न्यायालय ने महाराष्ट्र में फड़नवीस सरकार गठन से संबंधित दस्तावेज सोमवार सुबह तक तलब किया है। न्यायमूर्ति एन वी रमन, न्यायमूर्ति अशोक भूषण और न्यायमूर्ति संजीव खन्ना की विशेष पीठ ने रविवार को हुई सुनवाई के दौरान केंद्र सरकार की ओर से पेश हो रहे सॉलिसिटर जनरल तुषार मेहता को निर्देश दिया कि वह उसे कल सुबह साढ़े 10 बजे तक राज्यपाल की ओर से दिए गए दोनों दस्तावेज पेश करे जिसके तहत राज्यपाल ने भाजपा को सरकार गठन के लिए बुलाया तथा मुख्यमंत्री देवेन्द्र फड़नवीस के पास विधायकों के समर्थन का पत्र हो। विशेष पीठ मामले की सुनवाई कल सुबह साढ़े 10 बजे करेगी।</p>
      <p>आपको बता दें कि महाराष्ट्र का महाड्रामा आज सुप्रीम कोर्ट में पहुंचा। सुप्रीम कोर्ट में सुनवाई के दौरान कपिल सिब्बल ने तीनों जजों को सारी कहानी समझाई और कहा कि अगर बीजेपी के पास बहुमत है तो वो जल्द ही फ्लोर टेस्ट करें। दलीलें दे रहे कपिल सिब्बल ने कहा कि अगर बहुमत है तो आज ही बीजेपी उसे साबित करे। </p>
      <p> </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Hearing on Maharshtra Controversy in Supreme Court</p>
    </article>
  </body>
</html>