<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/24/viziia-za-stoletnicata-mlad-lider-s-alternativa.430620"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T11:11:00+00:00"/>
    <meta property="og:title" content="Визия за столетницата: Млад лидер с алтернатива"/>
    <meta property="og:description" content="Антон Кутев разкритикува ръководството на БСП | Dnes.bg"/>
  </head>
  <body>
    <article>
      <h1>Визия за столетницата: Млад лидер с алтернатива</h1>
      <h2>Антон Кутев разкритикува ръководството на БСП</h2>
      <address><time datetime="2019-11-24T11:11:00+00:00">24 Nov 2019, 11:11</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>БСП има нужда от млад лидер, каза Антон Кутев. Той разкритикува ръководството на партията, че се е затворило в тесен кръг и това, по думите му, се отрази върху резултатите на последните избори.</p>
      <p>„На нас ни трябва млад човек с друга визия, с друга алтернатива, който наистина да върне отново надеждите на широк кръг хора. БСП сега се е затворила в твърдото си ядро, числата го показват”, посочи Кутев.</p>
      <p>Според него е необходимо при избора на нов председател да има приемственост.</p>
      <p>Доскоро Кутев беше зам.-председател на парламентарната група на БСП, но през лятото беше освободен от ръководния пост.</p>
      <p>„Когато назначения и уволнения или освобождавания в парламентарната група от публични длъжности стават не заради някакви заслуги, заради свършена или несвършена работа, това вече е проблем, защото нито в моралните кодекси, нито в устава на БСП пише, че това е основание за освобождаване или назначаване. Ако аз бях сложен като председател на парламентарна комисия или като зам.-председател на парламентарната група с уговорката че ще съм се врекъл във вечна вярност на Корнелия Нинова, аз просто нямаше да приема”, каза Кутев пред bTV.</p>
      <p>Той е и сред хората, които се подписаха под анализа на вътрешната опозиция, завършващ с искане на оставката на Нинова. Кутев обаче подчерта, че не е част от вътрешна група и определи обвиненията и реториката в тази посока като сталинистки.</p>
      <p>„Аз лично бих препоръчал на ръководството на партията да влага повече хигиена във вътрешнопартийната борба, защото това е наистина опасно за демокрацията. Не знам на кой какво му е взела демокрацията, но може изведнъж да се окаже, че ние ще вземем много на демокрацията, ако продължим по същия начин”.</p>
      <p>Кутев заяви, че няма намерение да напуска партията, защото за него БСП е кауза, а проблемите, за които говори не са лични, а засягат доверието на избирателите в партията.</p>
      <related>
        <h4>Още по темата</h4>
        <a href="https://www.dnes.bg/politika/2019/11/22/teatralnite-sblysyci-prechat-na-narodnoto-sybranie.430559"/>
        <a href="https://www.dnes.bg/obshtestvo/2019/11/21/bsp-bylgarite-masovo-obedniavat.430427"/>
        <a href="https://www.dnes.bg/politika/2019/11/18/stanishev-vs-ninova-s-tozi-lider-bsp-niama-da-specheli-izbori.429969"/>
        <a href="https://www.dnes.bg/politika/2019/11/17/plenumyt-na-bsp-beliazan-ot-naprejenie-ostavkata-na-ninova-ne-be-diskutirana.429935"/>
      </related>
    </article>
  </body>
</html>