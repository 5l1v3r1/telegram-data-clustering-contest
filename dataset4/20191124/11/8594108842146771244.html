<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/recenzia-oneplus-bullets-wireless-2-moderne-sluchadla-s-usb-c-konektorom/264660"/>
    <meta property="og:site_name" content="touchIT"/>
    <meta property="article:published_time" content="2019-11-24T11:13:05+00:00"/>
    <meta property="og:title" content="Recenzia OnePlus Bullets Wireless 2: Moderné slúchadlá s USB-C konektorom"/>
    <meta property="og:description" content="Vynikajúco navrhnuté slúchadlá s umiestnením na krk. Nepoužívajú tvrdý plastový rám, ale gumový materiál. Sú takmer kompletne pružné a tým aj odolnejšie proti polámaniu. Oproti prvej verzii sa výdrž"/>
  </head>
  <body>
    <article>
      <h1>Recenzia OnePlus Bullets Wireless 2: Moderné slúchadlá s USB-C konektorom</h1>
      <address><time datetime="2019-11-24T11:13:05+00:00">24 Nov 2019, 11:13</time> by <a rel="author">Michal Reiter</a></address>
      <p>
        <b>Vynikajúco navrhnuté slúchadlá s umiestnením na krk. Nepoužívajú tvrdý plastový rám, ale gumový materiál. Sú takmer kompletne pružné a tým aj odolnejšie proti polámaniu. Oproti prvej verzii sa výdrž batérie zvýšila na viac ako dvojnásobok a teraz vydržia až 14 hodín.</b>
      </p>
      <p>Tu je aj jedna anomália, ktorá vyžaduje pozornosť. Za 10 minút ich nabijete na 10 hodín prehrávania hudby. Ak chcete, aby vydržali o 4 hodiny dlhšie, bude ich treba nabíjať výrazne dlhšie o ďalšie desiatky minút. Je to typický prípad rýchleho nabíjania, tento spôsob nám ale vyhovoval. Prakticky sme ich nikdy nemali nabité na 100 %. Boli vždy pripravené a zároveň sme šetrili životnosť batérie.</p>
      <p>Spôsob uchytenia mušlí na tenkých drôtikoch je ideálny na to, aby nevypadávali z uší. Nič ich nevyťahuje von. Hlavné tlačidlo na zapnutie je priamo na silnom gumovom oblúku. Ovládanie hudby a hovorov vrátane mikrofónu je na ovládači vedúcom z ľavej mušle. Multifunkčné tlačidlo umožní prechádzanie medzi skladbami dopredu aj dozadu. Závisí od počtu rýchlych stlačení po sebe.</p>
      <figure>
        <img src="https://touchit.sk/wp-content/uploads/2019/11/Bullets-Wireless-2_vyd7_8_2019_nowat-1024x576.jpg"/>
      </figure>
      <p>Slúchadlá podporujú Fast Pair cez Bluetooth 5.0 a majú zvýšenú kompatibilitu so smartfónmi OnePlus. Tá sa prejavuje jednak v rýchlom nájdení a pripojení slúchadiel, ale aj v pokračovaní prehrávania, keď si ich znova vložíte do uší. Resp. keď ich odpojíte od seba. Mušle sa totiž po zložení z uší zopnú magnetom chrbtom proti sebe. Rýchle párovanie funguje aj s inými smartfónmi, než len pri OnePlus. Potrebujete na to ale určite Bluetooth 5.0 a rozšírenú podporu priamo od výrobcu. Takúto technológiu má napríklad aj Samsung pri svojich slúchadlách.</p>
      <p>Celkovo sa veľmi dobre používajú a extra bonus navyše je konektor USB-C. To je niečo, čo skutočne vítame a v modeli na rok 2019 to považujeme za vynikajúci počin. Hovoriť o štandarde ešte nemožno.</p>
      <p>Hudobne majú veľmi dobre zvládnuté vykreslenie výšok a stredov. Sú ideálne na reprodukciu zvuku vo forme rozšíreného sterea a DTS:X efektov. Budete počuť každý detail zvuku. V oblasti basov majú rezervy. Kompenzáciou je použitie ekvalizéra. Vďaka detailnosti zvyšných dvoch pásiem nebude zvuk zastretý. Basy sú ale slabšie a nutne ich potrebujete doladiť ekvalizérom. To je jediná nevýhoda slúchadiel.</p>
      <table bordered="">
        <tr>
          <td>
            <b>Názov modelu / Technické parametre</b>
          </td>
          <td>
            <b>OnePlus Bullets Wireless 2</b>
          </td>
        </tr>
        <tr>
          <td>Typ</td>
          <td>Bluetooth 5.0</td>
        </tr>
        <tr>
          <td>Veľkosť meniča [mm]</td>
          <td>10</td>
        </tr>
        <tr>
          <td>Odhlučnenie od okolia</td>
          <td>nie</td>
        </tr>
        <tr>
          <td>Funkcia handsfree</td>
          <td>áno</td>
        </tr>
        <tr>
          <td>Frekvenčný rozsah [Hz]</td>
          <td>N/A</td>
        </tr>
        <tr>
          <td>Typ konektora</td>
          <td>N/A</td>
        </tr>
        <tr>
          <td>NFC</td>
          <td>nemá</td>
        </tr>
        <tr>
          <td>Nabíjací konektor</td>
          <td>USB-C</td>
        </tr>
        <tr>
          <td>Výdrž batérie [hod.]</td>
          <td>14</td>
        </tr>
        <tr>
          <td>
            <b>Hodnotenie</b>
          </td>
          <td/>
        </tr>
        <tr>
          <td>Vlastné odhlučnenie</td>
          <td>5/5</td>
        </tr>
        <tr>
          <td>Odhlučnenie od okolia</td>
          <td>3/5</td>
        </tr>
        <tr>
          <td>Kvalita reprodukcie</td>
          <td>3/5</td>
        </tr>
        <tr>
          <td>Pomer cena / celkové možnosti</td>
          <td>4/5</td>
        </tr>
        <tr>
          <td>Cena [EUR s DPH]</td>
          <td>99,00</td>
        </tr>
      </table>
      <h4>Výhody</h4>
      <ul>
        <li>Špičkové vyhotovenie a spracovanie</li>
        <li>Kábel ich neťahá z uší</li>
        <li>Rýchle párovanie</li>
        <li>Nabíjanie cez USB-C</li>
      </ul>
      <h4>Nevýhody</h4>
      <ul>
        <li>Basy treba kompenzovať ekvalizérom</li>
      </ul>
      <h3>Verdikt</h3>
      <p><b>OnePlus Bullets Wireless 2</b> sú moderné slúchadlá s USB-C konektorom. Kvalitné spracovanie a dobré ovládanie je niečo, čo od novinky na tento rok očakávame. Zo zvukovej stránky získate detailný zvuk, avšak s minimom basov. Treba ich dotiahnuť ekvalizérom. Výdrž 14 hodín pri maximálnom nabití je nezanedbateľná výhoda.</p>
      <p>Zapožičal: OnePlus</p>
      <p>Cena: 99 €</p>
      <related>
        <h4>Súvisiace články</h4>
        <a href="https://touchit.sk/motorola-one-macro-vhodny-na-makro-aj-standardne-fotky/265272"/>
        <a href="https://touchit.sk/recenzia-lenovo-legion-y44w-atypicky-monitor-a-to-najma-svojim-pomerom-stran/264504"/>
        <a href="https://touchit.sk/taka-dokonala-rodinka-bowers-wilkins-formation/264487"/>
      </related>
    </article>
  </body>
</html>