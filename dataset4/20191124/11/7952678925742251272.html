<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=409&amp;docID=328784&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-24T11:25:00+00:00"/>
    <meta property="og:title" content="יחזור הביתה? &quot;דן שמיר נמצא בקו האש&quot;"/>
    <meta property="og:description" content="הברייקרס ספגו הפסד נוסף, המאמן תחת מתקפה: ''מופע אימים''"/>
  </head>
  <body>
    <article>
      <h1>יחזור הביתה? "דן שמיר נמצא בקו האש"</h1>
      <h2>הברייקרס ספגו הפסד נוסף, המאמן תחת מתקפה: "מופע אימים"</h2>
      <address><time datetime="2019-11-24T11:25:00+00:00">24 Nov 2019, 11:25</time> by <a rel="author">מערכת אתר ערוץ הספורט</a></address>
      <p>בעוד הבלאגן בחולון חוגג ומעמדו של שרון דרוקר מתערער משבוע לשבוע, גם האקס המיתולוגי, <a href="http://www.sport5.co.il/Tags/%d7%93%d7%9f+%d7%a9%d7%9e%d7%99%d7%a8">דן שמיר</a>, עושה רושם של אחד שזמנו קצוב. הבוקר (ראשון), אדלייד 36' נעצו מסמר נוסף בארונו של המאמן הישראלי, כשהביסו 100:117 את <a href="http://www.sport5.co.il/Tags/%d7%a0%d7%99%d7%95+%d7%96%d7%99%d7%9c%d7%a0%d7%93+%d7%91%d7%a8%d7%99%d7%99%d7%a7%d7%a8%d7%a1">ניו זילנד ברייקרס</a>.</p>
      <p>לזכותו של שמיר ייאמר שיש לו נסיבות מקלות: מלבד חסרונו של גלן רייס ג'וניור, ששוחרר מהקבוצה בעקבות התקרית החריגה השנתית שלו, גם קורי וובסטר נפצע אחרי 11 דקות (בהם קלע 14 נקודות) ולא חזר לפרקט. "הוא בבית החולים", תיאר שמיר את התחושות. "זה לא נראה טוב, אבל נחכה לתוצאות הבדיקות". ועדיין, ההפסד הזה הוא השביעי העונה של הברייקרס מתוך תשעה משחקים, מה שמציב אותם במקום הלפני אחרון - בהחלט מתחת לציפיות לאור הסגל הנוצץ שהתגבש שם.</p>
      <p>בקרב הקהל המקומי כבר החלו להישמע קולות נגד המאמן הישראלי. "אם ברייסוול פוטר בתום העונה שעברה על פחות, גם <a href="http://www.sport5.co.il/Tags/%d7%93%d7%9f+%d7%a9%d7%9e%d7%99%d7%a8">דן שמיר</a> נמצא בקו האש על פתיחת העונה הנוכחית", כתב אחד האוהדים ברשת. "מאט וולש והמנכ"ל צריכים להבין את הטעות ולקחת אחריות. הם לקחו קבוצה מהטופ 4 והפכו אותה למופע אימים תוך 18 חודשים".</p>
      <p>שמיר עצמו ניסה לעצור את האש בסיום ההתמודדות, אבל בעיקר נשמע חסר אונים: "אנחנו מצפים ליותר מאשר מצבנו הנוכחי, גם אם עשינו בחירות רעות או כל דבר אחר. בכנות, אני לא שמח מכלום, יש כל כך הרבה דברים להיות מודאג מהם לפני שנחזור לחייך. בסיטואציה כזאת ברור שמשהו חסר. אני, הצוות שלי והשחקנים - כולנו לא עושים מספיק אם זה המצב. אנחנו צריכים ללכת הביתה ולעשות חושבים".</p>
      <figure>
        <iframe data-src="https://twitter.com/NBL/status/1198518941921902592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>