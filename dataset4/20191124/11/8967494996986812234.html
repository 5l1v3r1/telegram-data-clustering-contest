<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/showbizz/-seksslavin-van-r-kelly-verdedigt-hem-niet-langer-hij-heeft-zoveel-leugens-verteld~ae285e02/"/>
    <meta property="og:site_name" content="HLN"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="‘Seksslavin’ van R. Kelly verdedigt hem niet langer: “Hij heeft zoveel leugens verteld”"/>
    <meta property="og:description" content="Joycelyn Savage (24), een van de vriendinnen van zanger R. Kelly, steunt hem niet langer. De Amerikaanse vrouw, die sinds haar 19 jaar bij Kelly woont, zegt nu dat ze ook slachtoffer is van emotion..."/>
  </head>
  <body>
    <article>
      <h1>‘Seksslavin’ van R. Kelly verdedigt hem niet langer: “Hij heeft zoveel leugens verteld”</h1>
      <address><time datetime="2019-11-24T11:00:00+00:00">24 Nov 2019, 11:00</time> by <a rel="author">KD</a></address>
      <p>
        <b>Joycelyn Savage (24), een van de vriendinnen van zanger R. Kelly, steunt hem niet langer. De Amerikaanse vrouw, die sinds haar 19 jaar bij Kelly woont, zegt nu dat ze ook slachtoffer is van emotioneel en seksueel misbruik. Nochtans bleef ze voorheen altijd volhouden dat ze vrijwillig bij R. Kelly was ingetrokken. Joycelyn doet voor het eerst haar verhaal in een blog via het platform Patreon. De twintiger is nu van plan om dagelijks een bericht te schrijven over haar ervaringen met de gevallen muzikant.</b>
      </p>
      <p>Eerder dit jaar was Joycelyn nog een van de verdedigers van de van seksueel misbruik beschuldigde zanger. Zo ontkende ze in maart in een televisie-interview samen met Kelly's andere vriendin Azriel Clary de verhalen van hun bezorgde familieleden, die beweren dat de twee dames waren gehersenspoeld. Het gerucht dat ze een seksslavin was voor de van seksueel misbruik beschuldigde zanger, ontkende ze eveneens. Joycelyn heeft nu toch besloten haar mond open te trekken en zegt haar leven te riskeren door dat te doen.</p>
      <p>Kelly zou haar in 2015 naar zijn woonst hebben gehaald nadat hij haar had ontmoet tijdens een concert. Hij beloofde Joycelyn te helpen haar droom van een muzikale carrière waar te maken. "Robert heeft me zoveel leugens verteld en mijn 19-jarige brein geloofde ze allemaal", schrijft Joycelyn, die voor zover bekend nog steeds in het huis van Kelly woont terwijl hij in de gevangenis zit.</p>
      <p>
        <i>(lees verder onder de foto)</i>
      </p>
      <figure>
        <img src="https://images2.persgroep.net/rcs/Akqi7oKduSmyB4uNcdBaqZcmQYM/diocontent/161316479/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>R. Kelly viel even geleden al van zijn voetstuk. Nu laat ook vriendin Joycelyn hem vallen.<cite>© EPA</cite></figcaption>
      </figure>
      <p>Joycelyn werd verliefd op de zanger en de twee kregen een relatie. Ze trok bij hem in, maar na een paar maanden zag ze zijn gedrag veranderen. Zo moest ze hem verplicht 'meester' of 'papa' noemen. "Het werd met de dag erger. Hij verhief zijn stem als ik hem niet aansprak met die termen.” Joycelyn mocht alleen onder begeleiding telefonisch contact met haar familie hebben en als ze ging douchen stond er een assistent van Kelly in de douche, schrijft ze. De zanger zou haar onder druk zetten door te blijven benadrukken dat "alles nu zou kunnen stoppen", maar dat ze dan geen muzikaal succes zou hebben.</p>
      <p>De advocaat van Kelly ontkent alle aantijgingen. "Het is erg jammer dat Joycelyn nu probeert geld te verdienen aan haar langdurige en liefdevolle relatie met Robert. Natuurlijk is het zo dat niemand haar zou betalen als ze zou vertellen hoe het echt zat. Helaas heeft ze ervoor gekozen verhalen en leugens door anderen te vertellen om daar zelf aan te verdienen", laat raadsheer Steve Greenberg weten aan Amerikaanse media.</p>
      <p>In de misbruikdocumentaire ‘Surviving R. Kelly’ deelden eerder dit jaar meerdere vermeende slachtoffers van de zanger soortgelijke verhalen als Joycelyn. Kelly zit momenteel vast en heeft meerdere aanklachten van seksueel misbruik aan zijn broek hangen. De zanger heeft alle beschuldigingen altijd ontkend.</p>
    </article>
  </body>
</html>