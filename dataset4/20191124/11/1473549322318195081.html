<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/nadziejow-w-pozarze-zginely-dwie-osoby-trzy-trafily-do-szpitala,987858.html"/>
    <meta property="og:site_name" content="TVN24"/>
    <meta property="article:published_time" content="2019-11-24T11:59:09+00:00"/>
    <meta property="og:title" content="Pożar domu wielorodzinnego. Dwie osoby nie żyją, trzy trafiły do szpitala"/>
    <meta property="og:description" content="Tragiczny pożar w Nadziejowie na Opolszczyźnie. W płomieniach zginęło dwóch mężczyzn, a trzy osoby - w tym dziewięcioletni chłopiec - trafiły do szpitala. Trwa ustalanie przyczyn zdarzenia."/>
  </head>
  <body>
    <article>
      <h1>Pożar domu wielorodzinnego. Dwie osoby nie żyją, trzy trafiły do szpitala</h1>
      <address><time datetime="2019-11-24T11:59:09+00:00">24 Nov 2019, 11:59</time> by <a rel="author">tam/pm</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/29bcff7b-2827-4796-85a5-afbc8d00d717-480p.mp4"/>
        <figcaption>Dwie osoby nie żyją, trzy trafiły do szpitala. Tragiczny pożar w Nadziejowie<cite>Foto: P. Hawałej / TVN24 Wrocław | Video: P. Hawałej / TVN24 Wrocław</cite></figcaption>
      </figure>
      <h3>Tragiczny pożar w Nadziejowie na Opolszczyźnie. W płomieniach zginęło dwóch mężczyzn, a trzy osoby - w tym dziewięcioletni chłopiec - trafiły do szpitala. Trwa ustalanie przyczyn zdarzenia.</h3>
      <p>Zgłoszenie o pożarze w budynku wielorodzinnym w Nadziejowie (powiat nyski) służby otrzymały w sobotę około godziny 17. - Dotyczyło ono pożaru na pierwszym piętrze. Po przyjeździe na miejsce zdarzenia zastano pożar w pełni rozwinięty - relacjonował Dariusz Pryga z nyskiej straży pożarnej.</p>
      <h3>Trzy osoby w szpitalu, dwie nie żyją</h3>
      <related>
        <a href="https://www.tvn24.pl/wroclaw,44/w-pozarze-zginal-43-latek-jego-rodzicom-udalo-sie-ewakuowac,984345.html"/>
      </related>
      <p>Część mieszkańców opuściła budynek przed przyjazdem strażaków. Dziewięcioletniego chłopca, który był uwięziony w płonącym mieszkaniu ewakuował jeden ze strażaków. W tym samym mieszkaniu znaleziono ciało mężczyzny. Jak mówi Pyrga ogień szybko się rozprzestrzeniał.</p>
      <p>- Zajął także mieszkanie naprzeciwko, gdzie znaleziono drugiego z nieprzytomnych lokatorów. Lekarz stwierdził zgon tego mężczyzny - przekazuje strażak. Trzy osoby, w tym dziewięciolatek, trafiły do szpitala.</p>
      <p>Ofiary to dwóch mężczyzn w wieku około 40 lat i 70 lat.</p>
      <p>- Pożar rozwinął się na górną kondygnację. Na poddaszu znajdowało się dużo łatwopalnego materiału, co przysporzyło nam problemów. Część dachu groziła zawaleniem - mówi Pyrga. I dodaje, że inspektor nadzoru budowlanego wyłączył część mieszkań z użytkowania.</p>
      <h3>Kilkunastogodzinna akcja</h3>
      <p>Strażacy działania na miejscu zakończyli dopiero w niedzielę przed południem. W sumie w kilkunastogodzinnej akcji udział wzięło 20 zastępów Państwowej Straży Pożarnej i Ochotniczej Straży Pożarnej.</p>
      <p>Co było przyczyną pożaru? To wyjaśniać będzie policja i prokuratura. - Prowadzone będzie śledztwo. Na miejscu zaplanowano oględziny z udziałem biegłego - Mateusz Schweiger z policji w Nysie.</p>
      <p>
        <i>Do pożaru doszło w Nadziejowie:</i>
      </p>
      <figure>
        <a href="http://mapa.targeo.pl/otmuch%25C3%25B3,mapa_48775320">
          <img src="http://img.targeo.pl/i/cache/mapshot/19/11/24/otmucho_48775320.png"/>
        </a>
      </figure>
      <p>Mapy dostarcza <a href="http://www.targeo.pl/">Targeo.pl</a></p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/razem-pili-on-mial-podlozyc-ogien-i-uciec-teraz-uslyszal-zarzut-zabojstwa-czterech-osob,957565.html"/>
        <a href="https://www.tvn24.pl/wroclaw,44/wzialem-i-podpalilem-w-pozarze-kamienicy-zginela-jedna-osoba,949952.html"/>
      </related>
    </article>
  </body>
</html>