<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641751/%D8%AA%D9%81%D8%A7%D9%88%D8%AA%DB%8C-%D9%85%DB%8C%D8%A7%D9%86-%D8%AA%DB%8C%D9%85-%D9%85%D9%84%DB%8C-%D9%88-%D8%AA%DB%8C%D9%85-%D8%A7%D9%85%DB%8C%D8%AF-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A7%D8%B2-%D8%AA%D9%85%D8%A7%D9%85-%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%D8%A7%D9%85%DB%8C%D8%AF%D9%87%D8%A7-%D8%AD%D9%85%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T11:16:00+00:00"/>
    <meta property="og:title" content="تفاوتی میان تیم ملی و تیم امید وجود ندارد/ فدراسیون از تمام برنامه‌های امیدها حمایت می‌کند"/>
    <meta property="og:description" content="مهدی تاج، رئیس فدراسیون فوتبال گفت که تفاوتی میان تیم ملی فوتبال ایران و تیم امید کشورمان در استفاده از امکانات وجود ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/641751/%D8%AA%D9%81%D8%A7%D9%88%D8%AA%DB%8C-%D9%85%DB%8C%D8%A7%D9%86-%D8%AA%DB%8C%D9%85-%D9%85%D9%84%DB%8C-%D9%88-%D8%AA%DB%8C%D9%85-%D8%A7%D9%85%DB%8C%D8%AF-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A7%D8%B2-%D8%AA%D9%85%D8%A7%D9%85-%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%D8%A7%D9%85%DB%8C%D8%AF%D9%87%D8%A7-%D8%AD%D9%85%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%D8%AF">تفاوتی میان تیم ملی و تیم امید وجود ندارد/ فدراسیون از تمام برنامه‌های امیدها حمایت می‌کند</a>
      </h1>
      <h2>مهدی تاج، رئیس فدراسیون فوتبال گفت که تفاوتی میان تیم ملی فوتبال ایران و تیم امید کشورمان در استفاده از امکانات وجود ندارد.</h2>
      <address><time datetime="2019-11-24T11:16:00+00:00">24 Nov 2019, 11:16</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، مهدی تاج در نشستی با حضور سرمربی و مسئولان اجرایی تیم فوتبال امید و نمایندگان هیئت رئیسه، کمیته فنی، سازمان تیم‌های ملی و سایر بخش‌ها و کمیته‌های فدراسیون فوتبال، با تأکید بر اهمیت حمایت همه جانبه از تیم المپیک گفت: تیم فوتبال امید جمهوری اسلامی ایران باید با تمام قوا و تأمین کلیه ملزومات روند آماده‌سازی، خودش را به بهترین شکل آماده کند و فدراسیون فوتبال از کلیه برنامه‌های این تیم در مسیر آماده‌سازی با تمامی امکانات موجود حمایت خواهد کرد.</p>
      <p>وی ادامه داد: هیچ تفاوتی بین تیم‌های امید و بزرگسالان از نظر استفاده از امکانات و حمایت و پشتیبانی وجود نداشته و نخواهد داشت و تیم امید از زمین، امکانات تمرینی، مجموعه پِک، امکانات هتلینگ، مشاوره و همراهی اعضای کادر فنی تیم ملی فوتبال، کادر پزشکی و کلیه بخش‌های مورد نیاز استفاده خواهد کرد. هدف فدراسیون فوتبال، آماده‌سازی تیم المپیک در بهترین شرایط ممکن است تا در مسابقات مقدماتی المپیک، نتایج مورد نظر به دست آید.</p>
      <p>در این نشست همچنین حمید استیلی با قدردانی از حمایت‌های فدراسیون فوتبال گفت: با وجود تمامی مشکلات مالی که در این مقطع برای فدراسیون وجود داشته، شاهد حمایت و همراهی بخش‌های مختلف فدراسیون در این مدت بوده‌ایم. امیدواریم در این مقطع باقیمانده، برنامه‌ها و روند آماده‌سازی تیم با همکاری و تعامل باشگاه‌ها و حمایت فدراسیون به بهترین شکل دنبال شود تا با شرایط مناسبی وارد رقابت‌های مرحله نهایی شویم.</p>
    </article>
  </body>
</html>