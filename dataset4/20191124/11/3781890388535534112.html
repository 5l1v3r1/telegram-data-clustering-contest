<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743356"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T11:15:00+00:00"/>
    <meta property="og:title" content="&quot;กุลวลี&quot;แนะกกพ.ลดค่าไฟช่วยคนราชบุรี"/>
    <meta property="og:description" content="“กุลวลี” แนะกกพ.นำเงินกองทุนไฟฟ้ามาลดค่ากระแสไฟฟ้าให้คนราชบุรี หวังช่วยเยียวยาปชช.รอบโรงไฟฟ้า"/>
  </head>
  <body>
    <article>
      <h1>"กุลวลี"แนะกกพ.ลดค่าไฟช่วยคนราชบุรี</h1>
      <address>
        <time datetime="2019-11-24T11:15:00+00:00">24 Nov 2019, 11:15</time>
      </address>
      <p>
        <b>“กุลวลี” แนะกกพ.นำเงินกองทุนไฟฟ้ามาลดค่ากระแสไฟฟ้าให้คนราชบุรี หวังช่วยเยียวยาปชช.รอบโรงไฟฟ้า</b>
      </p>
      <p>เมื่อวันที่ 24 พ.ย. น.ส.กุลวลี นพอมรบดี ส.ส.ราชบุรี พรรคพลังประชารัฐ (พปชร.) กล่าวว่า ปัญหาผลกระทบอันเกิดจากการก่อตั้งโรงไฟฟ้าในจ.ราชบุรี โดยเฉพาะในพื้นที่ต.พิกุลทอง ต.สามเรือน ต.หินกอง จ.ราชบุรี ที่มีการสร้างโรงไฟฟ้าขนาดใหญ่ มาตั้งแต่ปี 2539 ปัจจุบันมีกำลังการผลิตอยู่ที่ 5,700 เมกกะวัตต์ ซึ่งเป็นพลังงานความร้อนร่วมใช้แก๊สจากทางพม่าเป็นหลัก ซึ่งในปี2563 โรงไฟฟ้าที่ต.หินกอง ปัจจุบันกำลังการผลิต 700 เมกกะวัตต์กำลังจะหมดสัญญา แต่ว่าเมื่อช่วงต้นปี2562ทางคณะกรรมการบริหารนโยบายพลังงาน (กบง.) ได้มีการอนุมัติให้มีการสร้างทดแทน 700เมกกะวัตต์นี้ และให้มีการสร้างเพิ่มอีก 700 เมกกะวัตต์ เป็น 1,400 เมกะวัตต์ รวมเบ็ดเสร็จอยู่ที่ 6,400 เมกกะวัตต์ น่าจะมากกว่าที่โรงไฟฟ้าแม่เมาะ จ.ลำปาง<br/><br/>น.ส.กุลวลี กล่าวต่อว่า การสร้างโรงไฟฟ้าย่อมนำมาซึ่งมลภาวะ กระทบในเรื่องแหล่งน้ำ ชีวิต และจิตใจของชุมชน ดังนั้นการที่จะให้ประชาชนสามารถอยู่รอบๆ โรงไฟฟ้าได้คือการที่ผู้ผลิตกระแสไฟฟ้าจ่ายเงิน กองทุนพัฒนาชุมชนในพื้นที่รอบโรงไฟฟ้า ซึ่งปัจจุบันจ่ายอยู่ที่ 1 สตางค์ ต่อหน่วยการผลิต ซึ่งคณะกรรมการกำกับกิจการพลังงาน (กกพ.)เป็นผู้กำหนดหลักเกณฑ์การใช้เงินของกองทุนไฟฟ้า ซึ่งแนวทางในการใช้เงินจะมีคณะกรรมการพัฒนาชุนชนในพื้นที่รอบโรงไฟฟ้าตำบล ซึ่งจะทำการรวบรวมโครงการความต้องการของพื้นที่และมีการทำประชาคม ก่อนส่งต่อให้กับคณะกรรมการพัฒนาชุมชนในพื้นที่รอบโรงไฟฟ้า ซึ่งสามารถอนุมัติโครงการในจังหวัดได้ไม่เกิน 3 แสนบาท แต่จากการสอบถามล่าสุดพบว่าปี63 เมื่อคณะกรรมการพัฒนาชุมชนในพื้นที่รอบโรงไฟฟ้า ส่งโครงการฯมาที่ กกพ. ส่วนกลาง แต่กลับมีหนังสือตอบกลับว่าโครงการฯที่ส่งมาไม่ตรงกับวัตถุประสงค์การใช้เงิน จึงอยากขอให้พิจารณาทบทวนใหม่ ตรงนี้ไม่ทราบว่าเป็นเพราะนโยบายมีการเปลี่ยนแปลงบ่อยๆ จะทำให้ท้องถิ่นใช้เงินมาบริหารจัดการในพื้นที่ของตัวเองค่อนข้างลำบาก ดังนั้นอยากให้กกพ.มีการกำหนดนโยบายที่ชัดเจน เพื่อให้ชุมชนสามารถนำเงินมาใช้ได้ตามความต้องการของชุมชนจริงๆ<br/><br/>“นอกจากนี้อยากเสนอให้ กกพ. ควรเปลี่ยนแปลงกฎเกณฑ์ ให้สามารถนำเงินกองทุนฯ มาใช้ในการลดค่ากระแสไฟฟ้าให้กับพื้นที่รอบโรงไฟฟ้าและเยียวยาชาวจ.ราชบุรี อาทิ ลดค่าไฟฟ้าโดยอุดหนุนเป็นรายครัวเรือนตามทะเบียนบ้าน เดือนละ 500 บาท รวมถึงผู้มีบัตรสวัสดิการแห่งรัฐที่มีรายได้น้อยซึ่งใช้ไฟไม่เยอะ รัฐก็ควรใจป้ำให้ใช้ไฟฟรี เพื่อช่วยเหลือชาวบ้านในพื้นที่” น.ส.กุลวลี กล่าว.</p>
    </article>
  </body>
</html>