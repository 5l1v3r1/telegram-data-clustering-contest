<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549627.html/%D8%AE%D8%B7%D8%B1-%D8%AE%D8%B1%D9%88%D8%AC-%D8%A7%D8%B2-%D8%AE%D9%88%D8%AF%DA%A9%D9%81%D8%A7%DB%8C%DB%8C-%DA%AF%D9%86%D8%AF%D9%85-%D8%A8%D8%A7-%D8%A8%DB%8C-%D8%AA%D8%AF%D8%A8%DB%8C%D8%B1%DB%8C-%D8%AF%D9%88%D9%84%D8%AA--%D9%86%D8%B1%D8%AE-%D8%AE%D8%B1%DB%8C%D8%AF-%D8%AA%D8%B6%D9%85%DB%8C%D9%86%DB%8C-%DA%AF%D9%86%D8%AF%D9%85-%D9%86%DB%8C%D8%A7%D8%B2%D9%85%D9%86%D8%AF-%D8%A7%D8%B5%D9%84%D8%A7%D8%AD"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T11:17:00+00:00"/>
    <meta property="og:title" content="خطر خروج از خودکفایی گندم با بی تدبیری دولت/ نرخ خرید تضمینی گندم نیازمند اصلاح"/>
    <meta property="og:description" content="چندسالی است که مسئولین شعار خودکفایی گندم را سر می دهند اما امروز طبق نظر و هشدارهای کارشناسان و مسئولان با اجرای سیاست های غلط توسط دولت این مسئله در حال از بین رفتن است."/>
  </head>
  <body>
    <article>
      <h1>خطر خروج از خودکفایی گندم با بی تدبیری دولت/ نرخ خرید تضمینی گندم نیازمند اصلاح</h1>
      <h2>بی توجهی دولت به نرخ تضمینی گندم؛</h2>
      <address>
        <time datetime="2019-11-24T11:17:00+00:00">24 Nov 2019, 11:17</time>
      </address>
      <p>چندسالی است که مسئولین شعار خودکفایی گندم را سر می دهند اما امروز طبق نظر و هشدارهای کارشناسان و مسئولان با اجرای سیاست های غلط توسط دولت این مسئله در حال از بین رفتن است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به <b>نقل از <a href="http://www.qomefarda.ir/"> قم فردا</a>، </b>دولت یازدهم از سال 1393 توانست با اجرای صحیح قانون خرید تضمینی گندم، زمینه را برای خودکفایی در تولید گندم فراهم کند و هر ساله نرخ خرید تضمینی گندم براساس آیتم هایی اعلام می شد و بماند که این نرخ کافی بود یانه.<br/>اما آن چیزی که امروز بسیار مهم است بحث خودکفایی تولید گندم می باشد که با بی مدیریت و تدبیر غلط دولت در حال از بین رفتن است. این خودکفایی باعث جلوگیری از خروج ارز از کشور می شود.<br/>مشخصا دولت برای سال زراعی 97-98 تصمیم نامطلوبی اتخاذ کرده است؛ به گونه ای که نرخ خرید تضمینی گندم 1700 تومان اعلام گردیده که نسبت به سال گذشته، تنها 23 درصد رشد داشته است. این تصمیم آن هم در شرایطی که هزینه‌های تولید در بخش کشاورزی طبق آمار مهرماه بانک مرکزی افزایش 48.5 درصدی داشته و به واسطه رشد نرخ ارز، قیمت گندم در کشورهای همسایه به حدود 2000 تومان و فراتر از آن رسیده است، زنگ خطری برای خودکفایی کشور در تولید گندم بود.<br/><br/><b>نرخ تضمینی گندم باید افزایش یابد</b><br/>قیمت تضمینی گندم برای سال آینده توسط دولت اعلام شده است اما این قیمت طبق نظر کارشناسان باید افزایش یابد تا دچار کمبود گندم در سال آینده نشویم از همین رو علی محمد مرادی عضو کمیسیون کشاورزی مجلس در گفتگو با خبرنگاران با بیان اینکه نرخ خرید تضمینی گندم که از سوی دولت اعلام شده عادلانه نیست، اظهار داشت: هم اکنون کشاورزان با احتساب هزینه‌های ماشین آلات کشاورزی و هزینه‌های جاری، برای هر کیلو گندم در حدود ۳ هزار تومان هزینه می کنند و این عادلانه نیست که نرخ خرید گندم ۲ هزار و ۲۰۰ تومان باشد .<br/>مرادی با بیان اینکه در چنین شرایطی کشاورزان در سال آینده گندم نمی‌کارند، گفت: قیمت کمتر از سه هزار تومان برای هر کیلو گندم به‌صرفه نیست و کشاورزان را متضرر و آنها را از کاشت مجدد گندم دلسرد می‌کند.<br/>هرساله مسئولین ما شعار خودکفایی گندم را سرمیدهند و این مسئله بر کسی پوشیده نیست اما این موضوع با تصمیم گیری های درست و برنامه ریزی دقیق تر باید حفظ شود چرا که این خودکفایی در تولید گندم با تلاش کشاورزان محقق شده است که این خطر وجود دارد تا با اتخاذ سیاست های غلط و نابجا این موفقیت از دست برود.<br/><br/><b>تفاوت قیمت دولتی و آزاد گندم عامل دلالی بازی است</b><br/>از همین رو شکوهیان استاد دانشگاه‌ در گفتگو با خبرنگاران با اشاره به قیمت نا مناسب گندم، اظهار کرد: کشاورزی بیشتر از آنکه از تولید لطمه بخورد، از عدم مدیریت در قیمت گذاری صحیح و درست محصولات رنج می‌برند که باید مشکل دلال‌بازی را نیز به این جمع افزود.<br/>وی خاطرنشان کرد: امسال در فروش محصول گندم و عرضه آن به دولتی‌ها با چالش‌ها و مشکلاتی جدی روبرو بودیم، چرا که تفاوت قیمت خرید تضمینی گندم در بازار با فروش آزاد کفه ترازو را به نفع دلال‌بازی در این حوزه سنگین کرد و در این بین کشاورزان ما متضرر شده‌اند.<br/><br/><b>کاهش خرید گندم تضمینی به دلیل قیمت کم</b><br/>این در حالی است که عباس پورمیدانی رئیس سازمان جهاد کشاورزی استان قم در گفتگو با خبرنگار ما گفت: قیمت تضمینی خرید گندم به واقعیت نزدیک‌تر شده است اما این قیمت همچنان باید ۱۰ درصد بیشتر از میزان کنونی باشد.<br/>وی با اشاره به دلیل کاهش خرید تضمینی، افزود: فروش گندم به دامداران و دلالان از عوامل کاهش میزان خرید تضمینی آن از سوی دولت است.<br/>رئیس سازمان جهاد کشاورزی استان قم خاطرنشان کرد: مطالبات کشاورزان امسال متوسط حدود یک ماه بعد پرداخت شد و  اگر مطالبات نقدی پرداخت شود بسیار موثرتر خواهد بود.<br/><br/><b>کاهش 50درصدی خرید تضمینی گندم نسبت به سال گذشته</b><br/>از سویی هم بهزاد رادمنش مدیرکل غله و خدمات بازرگانی استان قم در گفتگو با خبرنگار ما با اشاره به وضعیت خرید تضمینی گندم در استان، اظهار داشت: پیش بینی آمار تولید گندم استان در سال جاری توسط سازمان جهاد کشاورزی مقدار ۲۶.۵۰۰ تن بود اما فقط ۱۱.۵۳۳ تن گندم توسط کشاورزان تحویل داده شده است.<br/>وی ادامه داد: این احتمال وجود دارد که  کشاورزان به دلیل پایین بودن قیمت مصوب خرید تضمینی گندم استقبال کمتری نسبت به سال قبل داشته اند.<br/><br/>با این وجود عدم تعیین قیمت مناسب برای خرید تضمینی گندم مشکلات فراوانی را برای آینده کشور به وجود خواهد آورد که یکی از این مشکلات می تواند خارج شدن از خودکفایی در تولید گندم شود که نشانه های آن با کاهش خرید در حال ظهور است.<br/>در هر حال امیدواریم به منظور تثبیت خودکفایی در تولید گندم و تامین امنیت غذایی، نرخ خرید تضمینی گندم به دقت و عدالت بیشتری محاسبه شود تا در آینده نه چندان دور مجبور به واردات دوباره گندم از کشورهای دیگر نشویم.<br/><br/><b>انتهای پیام/</b></p>
    </article>
  </body>
</html>