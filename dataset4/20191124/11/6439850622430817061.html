<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462888/%E0%A6%AD%E0%A7%82%E0%A6%AE%E0%A6%BF%E0%A6%95%E0%A6%AE%E0%A7%8D%E0%A6%AA%E0%A7%87-%E0%A6%95%E0%A7%87%E0%A6%81%E0%A6%AA%E0%A7%87-%E0%A6%89%E0%A6%A0%E0%A6%B2-%E0%A6%87%E0%A6%A8%E0%A7%8D%E0%A6%A6%E0%A7%8B%E0%A6%A8%E0%A7%87%E0%A6%B6%E0%A6%BF%E0%A7%9F%E0%A6%BE-%E0%A6%93-%E0%A6%A8%E0%A6%BF%E0%A6%89%E0%A6%9C%E0%A6%BF%E0%A6%B2%E0%A7%8D%E0%A6%AF%E0%A6%BE%E0%A6%A8%E0%A7%8D%E0%A6%A1"/>
    <meta property="og:site_name" content="Daily Janakantha"/>
    <meta property="article:published_time" content="2019-11-24T11:09:00+00:00"/>
    <meta property="og:title" content="ভূমিকম্পে কেঁপে উঠল ইন্দোনেশিয়া ও নিউজিল্যান্ড"/>
    <meta property="og:description" content="অনলাইন ডেস্ক ॥ আবারও তীব্র ভূমিকম্পে কেঁপে উঠেছে ইন্দোনেশিয়া। স্থানীয় সময় শনিবার পূর্ব পাপুয়া অঞ্চলে ভূমিকম্পটি আঘাত হানে। তবে ওই ভূমিকম্প থেকে সুনামির কোনো আশঙ্কা নেই বলে জানানো হয়েছে। মার্কিন জিওলজিক্যাল সার্ভে জানিয়েছে, ভূমিকম্পের মাত্রা ছিল ৬ দশমিক ১। এর গভীরতা ১০ কিলোমিটার। ইন্দোনেশিয়ার আবহাওয়া, জলবায়ু ..."/>
  </head>
  <body>
    <article>
      <h1>ভূমিকম্পে কেঁপে উঠল ইন্দোনেশিয়া ও নিউজিল্যান্ড</h1>
      <address>
        <time datetime="2019-11-24T11:09:00+00:00">24 Nov 2019, 11:09</time>
      </address>
      <figure>
        <img src="http://www.dailyjanakantha.com/files/201911/1574597387_04.jpg"/>
      </figure>
      <p>অনলাইন ডেস্ক ॥ আবারও তীব্র ভূমিকম্পে কেঁপে উঠেছে ইন্দোনেশিয়া। স্থানীয় সময় শনিবার পূর্ব পাপুয়া অঞ্চলে ভূমিকম্পটি আঘাত হানে। তবে ওই ভূমিকম্প থেকে সুনামির কোনো আশঙ্কা নেই বলে জানানো হয়েছে। মার্কিন জিওলজিক্যাল সার্ভে জানিয়েছে, ভূমিকম্পের মাত্রা ছিল ৬ দশমিক ১। এর গভীরতা ১০ কিলোমিটার।</p>
      <p>ইন্দোনেশিয়ার আবহাওয়া, জলবায়ু এবং ভূ-পদার্থ বিজ্ঞান সংস্থার প্রধান ত্রিয়োনো জানিয়েছেন, ভূমিকম্পের তীব্রতা বেশি হলেও এখনও পর্যন্ত ক্ষয়ক্ষতির খবর আসেনি। রাত পর্যন্ত প্রাণহানিরও কোনো খবর পাওয়া যায়নি। ভূমিকম্প থেকে সুনামির আশঙ্কা নেই বলেও জানানো হয়েছে।</p>
      <p>এর আগে গত সেপ্টেম্বরে ইন্দোনেশিয়ার পূর্বাঞ্চলীয় মালুকুতে প্রদেশে ভূমিকম্পের আঘাতে কমপক্ষে ২০ জনের মৃত্যু হয়। রিখটার স্কেলে ওই ভূমিকম্পের মাত্রা ছিল ৬ দশমিক ৫। প্রশান্ত মহাসাগরীয় রিং অব ফায়ারে অবস্থানের কারণে ইন্দোনেশিয়ায় প্রায়ই ভূমিকম্প আঘাত হানে।</p>
      <p>অন্যদিকে , তীব্র ভূমিকম্পে কেঁপে উঠল নিউজিল্যান্ড। স্থানীয় সময় শনিবার ভূমিকম্প আঘাত হেনেছে। রিখটার স্কেলে ভূমিকম্পের মাত্রা ছিল ৫ দশমিক ৯। দেশটির ভূমিকম্প পর্যবেক্ষণ সংস্থা জিওনেট এ তথ্য নিশ্চিত করেছে।</p>
      <p>ভূমিকম্পটি স্থানীয় সময় শনিবার বিকাল সাড়ে ৪টার দিকে আঘাত হানে। এর গভীরতা ছিল ১১৫ কিলোমিটার। জিওনেট জানিয়েছে, তে কাহা শহর থেকে ৫০ কিলোমিটার দূরে ওই ভূমিকম্পটি আঘাত হেনেছে।</p>
      <p>তবে এই ভূমিকম্প থেকে তাৎক্ষণিকভাবে কোনো ক্ষয়ক্ষতি বা হতাহতের খবর পাওয়া যায়নি। প্রশান্ত মহাসাগরীয় রিং অব ফায়ারে অবস্থানের কারণে নিউজিল্যান্ডে প্রায়ই ভূমিকম্প এবং আগ্নেয়গিরির অগ্ন্যুৎপাতের ঘটনা ঘটে।</p>
    </article>
  </body>
</html>