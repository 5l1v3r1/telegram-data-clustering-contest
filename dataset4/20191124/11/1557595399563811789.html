<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/athlitismos/i-apantisi-tis-marias-sakkari-sta-arnitika-scholia-gia-to-soma-tis-yparchoyn-polloi-quot-varemenoi-quot-ekei-exo/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-24T11:56:17+00:00"/>
    <meta property="og:title" content="Η απάντηση της Μαρίας Σάκκαρη στα αρνητικά σχόλια για το σώμα της: «Υπάρχουν πολλοί &quot;βαρεμένοι&quot; εκεί έξω...»"/>
    <meta property="og:description" content="Στο Secret των Παραπολιτικών και στη Σάσα Σταμάτη παραχώρησε συνέντευξη η Μαρία Σάκκαρη, σε μία συνέντευξη εφ' όλης της ύλης."/>
  </head>
  <body>
    <article>
      <h1>Η απάντηση της Μαρίας Σάκκαρη στα αρνητικά σχόλια για το σώμα της: «Υπάρχουν πολλοί "βαρεμένοι" εκεί έξω...»</h1>
      <address>
        <time datetime="2019-11-24T11:56:17+00:00">24 Nov 2019, 11:56</time>
      </address>
      <p>Η κορυφαία Ελληνίδα τενίστρια, μίλησε γα τις φήμες που την θέλουν να είναι ζευγάρι με τον Στέφανο Τσιτσιπά, ενώ δεν δίστασε να απαντήσει και στα κακεντρεχή σχόλια που κάνουν για το σώμα της.</p>
      <p><i>«Δεν με ενοχλεί του τύπου «δεν μπορώ να ζήσω», αλλά κάποια στιγμή πιστεύω ότι πρέπει να σταματήσει, γιατί το έχουμε πει και οι δύο ότι δεν είμαστε μαζί. Και αυτό ισχύει. Ο καθένας έχει τη δική του ζωή. Αγαπάμε ο ένας τον άλλον φιλικά, γιατί είμαστε συναθλητές και είμαστε οι μόνοι Έλληνες που αγωνιζόμαστε στο εξωτερικό»</i>, δήλωσε η Μαρία Σάκκαρη, ξεκαθαρίζοντας -για ακόμη μία φορά- το τοπίο.</p>
      <p>Όσον αφορά τη σχέση της με τους άνδρες, είπε τα εξής: <i>«Σίγουρα λαμβάνω πάρα πολλά μηνύματα από άντρες ή μπορεί να με πλησιάζουν από κοντά όταν με αναγνωρίσουν, από θαυμασμό, βέβαια, αλλά δεν μπορώ να πω ότι με φλερτάρουν πολύ έντονα και φανερά», </i>ενώ δεν δίστασε να παραδεχθεί πως έχει δεχθεί και αρνητικά σχόλια: <i>«Σίγουρα έχω ακούσει και έχω διαβάσει σχόλια για το σώμα μου, αλλά να σου πω την αλήθεια δεν με ενοχλεί καθόλου, γιατί, και το αντίθετο να ήμουν, δηλαδή να ήμουν αγύμναστη ή σε όχι τόσο καλή φυσική κατάσταση, πάλι θα έβρισκαν κάτι να πουν, οτιδήποτε. Όλοι γενικά θα σχολιάσουν, όπως κι αν είσαι. Το πιο σημαντικό είναι να αρέσεις στον εαυτό σου και τότε αυτό βγαίνει προς τα έξω».</i></p>
      <p><i>«Υπάρχουν πάρα πολλοί κακοί άνθρωποι εκεί έξω, τους οποίους θα χαρακτήριζα «βαρεμένους», γιατί κάθονται πίσω από μια οθόνη και το μόνο που ξέρουν να κάνουν είναι να σχολιάζουν και να «κράζουν» αν εγώ ή ο οποιοσδήποτε αθλητής μπορεί να κάνουμε μία, δύο ή τρεις ήττες και δεν μπορούν να καταλάβουν ότι δεν είμαστε ρομπότ. Πολλές φορές, αφού χάνω, υπάρχουν άνθρωποι που σχολιάζουν πάρα πολύ αρνητικά είτε είναι για την ήττα είτε για την εμφάνισή μου στο γήπεδο. Πολλές φορές λένε ότι έχω φτάσει «ταβάνι» και δεν μπορώ να πάω πιο ψηλά. Υπάρχουν πάρα πολλοί τέτοιοι άνθρωποι. Στην αρχή με ενοχλούσε, αλλά πλέον δεν με νοιάζει και δεν ασχολούμαι. Εγώ ξέρω τι αξίζω και ξέρω πού μπορώ να φτάσω»</i>, ανέφερε χαρακτηριστικά σε ό,τι αφορά τα αρνητικά σχόλια που δέχεται στα social media.</p>
    </article>
  </body>
</html>