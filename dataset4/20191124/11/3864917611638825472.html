<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2824336-u-bolivii-projdut-vibori-do-parlamentu-bez-eksprezidenta-moralesa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T11:04:00+00:00"/>
    <meta property="og:title" content="У Болівії пройдуть вибори до парламенту - без експрезидента Моралеса"/>
    <meta property="og:description" content="Сенат Болівії затвердив рішення про проведення парламентських виборів, відповідно до якого колишній президент Ево Моралес не зможе взяти у них участь."/>
  </head>
  <body>
    <article>
      <h1>У Болівії пройдуть вибори до парламенту - без експрезидента Моралеса</h1>
      <h2>Сенат Болівії затвердив рішення про проведення парламентських виборів, відповідно до якого колишній президент Ево Моралес не зможе взяти у них участь.</h2>
      <address>
        <time datetime="2019-11-24T11:04:00+00:00">24 Nov 2019, 11:04</time>
      </address>
      <p>Відповідний законопроєкт був ухвалений одностайно, повідомляє <a href="https://www.dw.com/uk/%D1%83-%D0%B1%D0%BE%D0%BB%D1%96%D0%B2%D1%96%D1%97-%D0%B4%D0%BE%D0%BC%D0%BE%D0%B2%D0%B8%D0%BB%D0%B8%D1%81%D1%8F-%D0%BF%D1%80%D0%BE-%D0%BF%D0%B0%D1%80%D0%BB%D0%B0%D0%BC%D0%B5%D0%BD%D1%82%D1%81%D1%8C%D0%BA%D1%96-%D0%B2%D0%B8%D0%B1%D0%BE%D1%80%D0%B8-%D0%B1%D0%B5%D0%B7-%D0%BC%D0%BE%D1%80%D0%B0%D0%BB%D0%B5%D1%81%D0%B0/a-51388357">DW</a>.</p>
      <p>"Згідно з законопроєктом, кандидатам, які вже були членами парламенту протягом його останніх трьох скликань, забороняється балотуватися на переобрання. Відповідно, колишній президент країни Ево Моралес не зможе брати участь у цих <a href="https://www.ukrinform.ua/tag-vibori">виборах</a>", - ідеться у повідомленні.</p>
      <p>Документ також передбачає, що впродовж наступних 20 днів мають бути обрані члени виборчої комісії країни.</p>
      <p>Тимчасовий президент Болівії Жанін Аньєс заявила, що підпише цей закон у неділю, 24 листопада.</p>
      <p>Водночас, Аньєс відхилила законопроєкт партії Моралеса про амністію колишнього президента та віцепрезидента Альваро Гарсії Лінери. Утім, партія Моралеса "Рух за соціалізм" уклала угоду про діалог із тимчасовим урядом у присутності посередників з Організації Об'єднаних Націй, Європейського Союзу та католицької церкви.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820097-pid-cas-protestiv-u-bolivii-zaginuli-23-osobi.html">Під час протестів у Болівії загинули 23 особи</a>
      </blockquote>
      <p>Як повідомлялося, 10 листопада президент Болівії Ево Моралес подав у відставку внаслідок масових виступів опозиції проти маніпуляцій із підрахунком голосів на президентських виборах. Другий віцеспікер Палати сенаторів парламенту Болівії Жанін Аньєс стала виконувачкою обов'язків глави держави.</p>
      <p>Моралес виїхав до Мексики. Нинішні події у Болівії він називає "заколотом", "змовою олігархів" та "переворотом".</p>
    </article>
  </body>
</html>