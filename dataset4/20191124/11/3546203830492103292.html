<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_243982474_Milo_gnevniche_Pishi_Kurts_i_da_si_hodim"/>
    <meta property="og:site_name" content="webcafé"/>
    <meta property="article:published_time" content="2019-11-24T11:38:00+00:00"/>
    <meta property="og:title" content="Мило гневниче: Пиши &quot;Курц&quot; и да си ходим..."/>
    <meta property="og:description" content="Видях новата Мис България. Воистина потресе!"/>
  </head>
  <body>
    <article>
      <h1>Мило гневниче: Пиши "Курц" и да си ходим...</h1>
      <address><time datetime="2019-11-24T11:38:00+00:00">24 Nov 2019, 11:38</time> by <a rel="author" href="https://www.webcafe.bg/author/id_20_Drago_Simeonov" target="_blank">Драго Симеонов</a></address>
      <figure>
        <img src="https://images.webcafe.bg/2019/11/23/radinela-2/1170x1170.jpg"/>
        <figcaption>Видях новата Мис България. Воистина потресе!<cite>Снимка: © Instagram, radinela.ch</cite></figcaption>
      </figure>
      <p>
        <b>Неделя</b>
      </p>
      <p>И вече може би последен шанс за нашите, ако успеят да изнесат топката в близост до Бернар Лама. Костадинов влиза на скорост. Да видим. Изстрел. И гол. Господ е българин, Господ е българин!</p>
      <p>Ако не знаете за какво говоря, малки сте за мен. 26 години от чудото на Парк де Пренс и вричането ни в Бога на последния шанс. Такъв късмет вече не може да се види, без да цъфне Захари Бахаров да пита за какво ще го изхарчиш. Иначе Господ все още е българин, но беше слял почивните си дни и още чака на Калотина да се прибере.</p>
      <p>По случай годишнината <a href="https://www.webcafe.bg/sportcafe/bg-futbol/id_1089868422_Nay-nakraya_Priklyuchihme_kvalifikatsiite_s_parva_pobeda_v_posledniya_mach_na_Popeto_za_natsionalniya">това, което имаме като национален отбор, бие чудотворно Чехия</a> и запазва последни шансове за класиране на Евро 2020. Брекзит толкова напрегна Стария континент, че по новите директиви не те пускат така лесно да отпаднеш, колкото и да се стараеш.</p>
      <p>
        <b>Понеделник</b>
      </p>
      <p>Знам ви, че сте вярващи, не се правете. Виждал съм ви по избори. Дълбоко религиозен народ сме. Ето, новия общински съвет в Столицата поп го опя миналата седмица. Не обърнах внимание водосвет ли беше, или панихида. Все тая.</p>
      <p>Политиката тук е Божа работа. Затова и върховният ни жрец не пропуска да спомене Шефа. Той напред и ние по него. Дай ни пастири на нас за лидери.</p>
      <p>Надвечер агностиците от протеста срещу Гешев също се сещат за Господ някъде около Президентството и коленичат, за да го потърсят. Какво спонтанно уважение към институцията, пристроена до хотел. Разбира се, намират се хора, които да приемат това като политическо клякане. Сега остава да се установи само на кое коляно е бил молебенът, та да знаем кой ляв и кой - десен.</p>
      <p>
        <b>Вторник</b>
      </p>
      <p><a href="https://www.webcafe.bg/newscafe/politika/id_637821882_Borisov_othvarli_predlojenieto_za_bolnichnite">Бойко секна апостолите на първия ден. Няма да има безплатно боледуване</a>, споко, народе. Жалко само дето Горанов толкова пламенно го аргументираше, че чак му се навих.</p>
      <p>Оказа се грешка. Денят. За Горанов ще видим към края на инкубационния период. Едноличната демокрация поне е здрава, да чукаме на дърво. Ако не беше тя, цялата система щеше да се срути. По-интересен сериал става от другия лекарски по Нова. Аз му викам на този „Откраднат жив вот".</p>
      <p>Не знам как опряхме пак до гласове, но <a href="https://www.webcafe.bg/newscafe/politika/id_974607418_BSP_predlaga_subsidiyata_za_partiite_da_stane_8_lv_na_glas">БСП изчисли да се плащали по 8 лв. в субсидията</a>. Глас народен, глас Божи. Бог по 1 лв не ги устройва явно. Атеисти, какво да ги правиш.</p>
      <p>
        <b>Сряда</b>
      </p>
      <p>Още едно чудо. Отпускат 40 лв. добавки за най-бедните пенсионери. Това са пет гласувания по сметките на БСП и 40 - за ГЕРБ. В циганските махали за тия пари ще ти се смеят от сърце. Иначе нека не отваряме дума, че 1 276 000 човека са официално в графата „най-бедни". Адска статистика, Бога ми.</p>
      <p>Междувременно стана ясно, че БФС купило 33 000 детски спортни екипа по 25 лв. парчето с държавни пари. При това от Афганистан. Разбираемо, там е ценен конопът. Ама да бяхте купили и някакви топки бе, скъпи приятели на спорта.</p>
      <p>Единствените, на които вярвам за цени в тая страна, са ДПС. И вместо да кажат нещо за всички тия бакалски сметки, те викат, че Цацаров бил богатство. Как да го разбирам сега това?</p>
      <p>
        <b>Четвъртък</b>
      </p>
      <p>Денят на Християнското семейство. Вече се обърках кого се има предвид - това на президента или на Благо Джизъса. В същото време по Нова Киро Християнина продължава да следва <a href="https://www.webcafe.bg/webcafe/onya-deto-ne-go-triyat/id_200856433_Koy_gi_pishe_tiya_stsenarii">пътя на честта</a> поне до следващите реклами. Ама вие телевизионни сериали не гледате предполагам, освен новините.</p>
      <p>Премиерът навести Европейското народно семейство. Нали се прецака Фалконът, та прелетя до Загреб с чартърен еърбъс. Най-бедните пенсионери са впечатлени и от тази надбавка. Но времето е пари, а държавата знае да пести от бюджета и когато харчи. След като има раздаване, трябва да има и загребване, какво се чудите.</p>
      <p>Пиши „Курц" и да си ходим.</p>
      <p>
        <b>Петък</b>
      </p>
      <p>По-точно: Черен петък. Нов религиозен празник ни е това. Молим се за намаление на цените цяла година и накрая идва Великият ден. Алилуя! Напред към храма на търговците!</p>
      <p>С което пак се сещам за Курц. Отиде до Загреб с икономична класа и всички много се впечатлиха. А аз тайничко се радвам, че на Борисов чак толкова евтини популистки номера не му хрумват. Току-виж иначе се юрнал целият политически клир по летищата, при това с пряко излъчване във фейсбук.<br/>Малко бяла пушилка забелязвам.</p>
      <p><a href="https://www.webcafe.bg/newscafe/bulgaria/id_151393604_Bivsha_adrenalinka_e_Mis_Bulgaria_2019">Хабемус нова Мис България</a>. Не съм я виждал, но не ми харесва. Искам да кажа - момичето може и да е свястно, но откога започнаха да ги избират на такива потайни сбирки. Страх ги е да не ги коментира народът или вече наистина не са за показване.</p>
      <p>
        <b>Събота</b>
      </p>
      <p>Видях миската, яви ми се във фийда. Воистина потресе. Блажени повярвалите без да видят. Прекалявам, естествено, ама и тя е прекалила малко с естественото. Не е чак толкова зле, просто инстаграм й се е отразил на лицето.</p>
      <p>Има нещо съмнително в устата й. Не знам какво е, но със здраве да си я ползва. Красотата иска жертви.</p>
      <p>Като зачекнахме темата за естетиката и строително-монтажните дейности, та се сетих за "Артекс". <a href="https://www.webcafe.bg/newscafe/bulgaria/id_233882667_Noviyat_kmet_na_Lozenets_ne_iska_nebostargacha_Zlaten_vek">Новият кмет на Лозенец искал да събаря вавилонската им кула</a>, да не си мислят, че са хванали Бога за шлифера и ще векуват.</p>
      <p>Заслужавате си го, фарисеи, като не вградихте псалм, а нахално се отдадохте на златото на Мамона. Треперете сега и се молете. Амин, а не мин...</p>
      <related>
        <a href="https://www.webcafe.bg/webcafe/caffeine/id_154720414_Tryabva_neshto_silno_u_levo_i_tova_ne_e_BSP"/>
      </related>
    </article>
  </body>
</html>