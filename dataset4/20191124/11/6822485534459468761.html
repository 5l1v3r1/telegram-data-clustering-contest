<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903061.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T11:34:00+00:00"/>
    <meta property="og:title" content="طرح دوفوریتی مجلس درباره درآمد بنزینی دولت"/>
    <meta property="og:description" content="امیرحسین قاضی‌زاده هاشمی عضو هیات رئیسه مجلس شورای اسلامی در گفت‌وگو با فارس، اظهار داشت: در حال حاضر در مجلس حرف‌هایی درخصوص استیضاح برخی وزرا از جمله وزرای اقتصادی مطرح است. "/>
  </head>
  <body>
    <article>
      <h1>طرح دوفوریتی مجلس درباره درآمد بنزینی دولت</h1>
      <address>
        <time datetime="2019-11-24T11:34:00+00:00">24 Nov 2019, 11:34</time>
      </address>
      <p>عضو هیات رئیسه مجلس از طرح دو فوریتی مجلس خبر داد که براساس آن قرار است درآمد حاصل از افزایش قیمت بنزین فقط صرف اقشار کم درآمد جامعه شود.</p>
      <p>امیرحسین قاضی‌زاده هاشمی عضو هیات رئیسه مجلس شورای اسلامی در گفت‌وگو با فارس، اظهار داشت: در حال حاضر در مجلس حرف‌هایی درخصوص استیضاح برخی وزرا از جمله وزرای اقتصادی مطرح است. </p>
      <p>وی افزود: طرح این استیضاح‌ها به دنبال افزایش قیمت کالاها و برخی گرانی‌ها پس از افزایش قیمت بنزین است حال اینکه کدام یک از این استیضاح‌ها به نتیجه برسد را نمی‌دانم. </p>
      <p>عضو هیات رئیسه مجلس ادامه داد: در حال حاضر جمعی از نمایندگان طرح دوفوریتی را تهیه و تدوین کردند که براساس آن تمامی درآمدهای حاصل از اجرای طرح افزایش قیمت بنزین توسط دولت، طرح مردم و به ویژه  اقشار ضعیف و کم درآمد جامعه شود. </p>
      <p> قاضی‌زاده درخصوص دیگر جزئیات این طرح عنوان کرد که براساس طرحی که نمایندگان تدوین کرده‌اند دولت موظف است 100 درصد درآمدهای حاصل از افزایش قیمت بنزین را فقط و فقط در اختیار مردم قرار دهد. </p>
      <p>وی سوال از وزرای  اقتصادی دولت را از جمله موارد مطرح در مجلس خواند و گفت: جمعی از نمایندگان هم سوال از وزرای اقتصادی را مطرح کردند و در این خصوص خواستار پاسخگویی این وزرا درباره نحوه عملکردشان پس از اجرای طرح افزایش قیمت بنزین چه بوده است. </p>
      <p>قاضی‌زاده خاطرنشان کرد: ما از ابزارهای نظارتی خود در این خصوص استفاده خواهیم کرد و موارد مذکور را به طور جدی دنبال می‌کنیم.</p>
    </article>
  </body>
</html>