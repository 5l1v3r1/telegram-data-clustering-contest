<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1983092_francuzsku-rivieru-postihli-povodne-hlasia-dve-obete"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-24T11:01:00+00:00"/>
    <meta property="og:title" content="Francúzsku riviéru postihli povodne, hlásia dve obete"/>
    <meta property="og:description" content="Prudké dažde a povode vytopili stovky príbytkov."/>
  </head>
  <body>
    <article>
      <h1>Francúzsku riviéru postihli povodne, hlásia dve obete</h1>
      <h2>Prudké dažde a povode vytopili stovky príbytkov.</h2>
      <address><time datetime="2019-11-24T11:01:00+00:00">24 Nov 2019, 11:01</time> by <a rel="author">PARÍŽ/TASR</a></address>
      <p>Životy dvoch ľudí si vyžiadali mimoriadne silné povodne v južnej oblasti Francúzska. Jedna osoba je stále nezvestná. S odvolaním sa na posledné informácie o tom v nedeľu informovala agentúra AFP.</p>
      <p>Jedno z tiel sa našlo v obci Le Muy, severne od francúzskeho pobrežia Stredozemného mora a neďaleko miesta, kde sa v sobotu večer prevrátil záchranný čln so šiestimi ľuďmi. Na palube sa nachádzali traja civilisti a traja príslušníci hasičských zložiek.</p>
      <p>Druhú obeť, približne 50-ročného muža, našli v aute v obci Cabasse, uviedli mieste úrady bez poskytnutia ďalších podrobností.</p>
      <p>Medzičasom predstavitelia z obce Saint-Antonin-du-Var informovali o nezvestnom 70-ročnom mužovi, ktorý vyšiel v noci z domu aj napriek prudkým lejakom. Pátranie po ňom stále pokračuje.</p>
      <p>V postihnutých departmánoch Alpes-Maritimes a Var na juhovýchode Francúzska vydali meteorológovia výstrahy najvyššieho stupňa. Úrady na Azúrovom pobreží varovali aj pred vysokými vlnami.</p>
      <p>Jeden z predstaviteľov regiónu Var Jean-Luc Videlaine pre agentúru AFP povedal, že dážď dosahoval "historickú" intenzitu a škody budú podľa jeho slov "značné". Hladina vody síce nateraz klesala, situácia sa však "ani zďaleka nevracia do normálu", dodal.</p>
      <p>V súvislosti s núdzovou situáciou v uvedenej oblasti bolo mobilizovaných približne 1600 príslušníkov pohotovostných zložiek. Mnohé cesty zostali neprejazdné a železničná doprava na trati medzi Francúzskou riviérou a priľahlou časťou Talianska mala byť prerušená prinajmenšom do nedele. Prerušená bola taktiež prevádzka medzinárodného letiska v Nice.</p>
      <p>V niektorých oblastiach regiónu Var napršalo za 24-48 hodín toľko zrážok, ako v ostatné obdobia za dva až tri mesiace.</p>
    </article>
  </body>
</html>