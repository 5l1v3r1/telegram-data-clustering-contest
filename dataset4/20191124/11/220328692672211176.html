<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/dps-obszhda-vv-vtornik-nominatsiyata-na-tsatsarov-407501.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T11:03:00+00:00"/>
    <meta property="og:title" content="Халил Летифов: Предсрочни избори не са изключени"/>
    <meta property="og:description" content="Зависимостта на ГЕРБ от Валери Симеонов е тотална, заяви депутатът от ДПС"/>
  </head>
  <body>
    <article>
      <h1>Халил Летифов: Предсрочни избори не са изключени</h1>
      <address><time datetime="2019-11-24T11:03:00+00:00">24 Nov 2019, 11:03</time> by <a rel="author">Редактори, сн. БГНЕС</a></address>
      <p>Номинацията на Сотир Цацаров за председател на КПКОНПИ вероятно ще бъде обсъдена на заседанието на ръководството и на парламентарната ни група във вторник. Очакваме дотогава да чуем посланието, стратегията, плана и на самите кандидати – Сотир Цацаров и Симеон Найденов, обяви пред БНР депутатът от ДПС Халил Летифов.</p>
      <p>Той уточни, че заявката, която по-рано през седмицата даде Хамид Хамид, депутат от ДПС, който е и в правната комисия, е меродавна при формирането на мнението на членовете на парламентарната група.</p>
      <p>Заиграването с тези теми прехвърли някаква граница на разделение на властите и на уважението между институциите. Очакваме тези институции да изпълняват своите функции по закон, допълни Летифов.</p>
      <p>
        <b>Валери Симеонов – зам.-председател на парламента</b>
      </p>
      <p>В упражнението „стани да седна“ няма да участваме. Зависимостта на ГЕРБ от Валери Симеонов е тотална. Това е гавра с демокрацията в страната, с държавността и с парламентаризма. Амнезията удобно се е настанила в основните политически партии, каза още депутатъ от ДПС..</p>
      <p>Летифов подчерта, че ДПС ще бъде постоянна в позиция да припомня кой овластява крайния национализъм в страната.</p>
      <p>
        <b>Предсрочни избори?</b>
      </p>
      <p>Въпросът е друг и разковничето се крие в нашето предложение - Програмата за икономическо ускорено и догонващо развитие. Едни предсрочни избори не са изключени заради сложните отношения в коалицията, които избуяха тази седмица. Голямото притеснение за нас е за стабилността на държавата, а не за властта, каза Летифов.</p>
    </article>
  </body>
</html>