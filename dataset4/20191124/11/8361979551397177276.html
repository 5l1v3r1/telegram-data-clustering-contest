<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/zniknennya-rechey-na-zahoplenih-sudnah-komentar-rf-novini-ukrajini-50055370.html"/>
    <meta property="og:site_name" content="НВ"/>
    <meta property="article:published_time" content="2019-11-24T11:43:00+00:00"/>
    <meta property="og:title" content="«Згнили». В РФ пояснили зникнення особистих речей моряків з захоплених суден"/>
    <meta property="og:description" content="У Росії заявили, що особисті речі українських моряків з суден Нікополь, Бердянськ і Яни Капу «згнили через вологість»."/>
  </head>
  <body>
    <article>
      <h1>«Згнили». В РФ пояснили зникнення особистих речей моряків з захоплених суден</h1>
      <h2>У Росії заявили, що особисті речі українських моряків з суден Нікополь, Бердянськ і Яни Капу «згнили через вологість».</h2>
      <address>
        <time datetime="2019-11-24T11:43:00+00:00">24 Nov 2019, 11:43</time>
      </address>
      <p>Про це розповів адвокат українських моряків Микола Полозов в ефірі одного з телеканалів, пише <a href="https://ru.espreso.tv/news/2019/11/24/v_moskve_obyasnyly_gde_delys_lychnye_veschy_ukraynskykh_moryakov_s_zakhvachennykh_bronekaterov">Еспресо.TV</a>.</p>
      <p>«Як мені пояснили слідчі, через вологість і умови утримання — кораблі були без нагляду — частина речей, яка там залишилася, була дуже сильно пошкоджена… Простіше кажучи, деякі предмети одягу згнили. Тому вони не стали їх віддавати, а знищили», — розповів Полозов.</p>
      <p>Він уточнив, що кораблі близько 10 місяців перебували фактично без нагляду.</p>
      <p>«Їх пришвартували в Керчі, де прикордонний мол. Провели на них якісь слідчі дії, вилучили все, що необхідно. І ось вони так і стояли», — зазначив він.</p>
      <p>Полозов нагадав, що серед офіційно вилучених речей — всі боєприпаси, особиста стрілецька зброя і штатне озброєння (автомати Калашникова, пістолети, гранати), а також мобільні телефони, комп’ютери і флешнакопичувачі моряків.</p>
      <p>Напередодні член екіпажу малого броньованого артилерійського катера Бердянськ <a href="https://nv.ua/ukraine/politics/osvobozhdennyy-moryak-andrey-eyder-ob-otnoshenii-k-rossii-novosti-ukrainy-50048380.html">Андрій Ейдер, коментуючи крадіжку росіянами майна з суден, повідомив про зникнення своїх особистих речей.</a></p>
      <p>Раніше командувач ВМС України <a href="https://nv.ua/ukr/ukraine/events/ukrajinski-korabli-rosiyani-jih-ugrobili-igor-voronchenko-50054585.html">Ігор Воронченко заявив, що росіяни угробили захоплені українські кораблі.</a></p>
      <p>Читайте також:<br/><a href="https://nv.ua/ukr/world/geopolitics/sprava-korabliv-v-gaazi-sud-vstanoviv-grafik-novini-ukrajini-50055228.html">&amp;nbspМіжнародний суд затвердив графік розгляду позову України проти Росії щодо кораблів</a></p>
      <p>«Познімали навіть плафони, розетки і унітази. Так що ми зараз покажемо всьому світу варварське ставлення росіян», — заявив Воронченко.</p>
      <p>У <a href="https://nv.ua/ukr/world/countries/povernennya-ukrajinskih-korabliv-zayava-fsb-50054828.html">ФСБ Росії стверджують, що повернули кораблі в нормальному стані.</a></p>
      <p>У свою чергу колишній військовий прокурор Анатолій Матіос <a href="https://nv.ua/ukr/ukraine/events/shcho-rosiyani-vkrali-z-ukrajinskih-korabliv-spisok-50054837.html">опублікував перелік пошкодженого і відсутнього майна на українських кораблях</a>.</p>
      <p>20 листопада <a href="https://nv.ua/ukr/ukraine/events/v-ukrajinu-povernulisya-zahopleni-rosiyeyu-korabli-foto-i-video-novini-50054695.html">малі броньовані артилерійські катери Нікополь і Бердянськ і буксир Яни Капу прибули в Очаків Миколаївської області.</a></p>
      <p>Кораблі були захоплені в районі Керченської протоки 25 листопада 2018 року під час їх переходу з Одеси до Маріуполя. На борту кораблів було 22 військових моряків і двоє працівників СБУ.</p>
      <p>25 травня 2019 року Міжнародний трибунал ООН з морського права постановив, що Росія повинна звільнити українських моряків і передати Україні захоплені українські судна.</p>
      <p>7 вересня українські моряки та працівники СБУ повернулися в Україну в межах взаємного звільнення утримуваних осіб.</p>
    </article>
  </body>
</html>