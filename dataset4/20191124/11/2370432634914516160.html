<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/synentefxeis/491862-stergioy-ston-e-t-tis-kyriakis-i-eyimeria-gia-oloys-to-antidoto-ston-laikismo/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T11:20:08+00:00"/>
    <meta property="og:title" content="Στεργίου στον «Ε.Τ.» της Κυριακής: Η ευημερία για όλους το αντίδοτο στον λαϊκισμό"/>
    <meta property="og:description" content="«Ο πόλεμος με τον λαϊκισμό είναι διαρκής», τονίζει ο γραμματέας της Πολιτικής Επιτροπής της ΝΔ, Γιώργος Στεργίου"/>
  </head>
  <body>
    <article>
      <h1>Στεργίου στον «Ε.Τ.» της Κυριακής: Η ευημερία για όλους το αντίδοτο στον λαϊκισμό</h1>
      <h2>«Ο πόλεμος με τον λαϊκισμό είναι διαρκής», τονίζει ο γραμματέας της Πολιτικής Επιτροπής της ΝΔ, Γιώργος Στεργίου</h2>
      <address><time datetime="2019-11-24T11:20:08+00:00">24 Nov 2019, 11:20</time> by <a rel="author">ΑΠΟΣΤΟΛΟΣ ΧΟΝΔΡΟΠΟΥΛΟΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/synentefxeis/491862-stergioy-ston-e-t-tis-kyriakis-i-eyimeria-gia-oloys-to-antidoto-ston-laikismo/#">Facebook 0</a>
        </li>
        <li>
          <a href="https://www.eleftherostypos.gr/synentefxeis/491862-stergioy-ston-e-t-tis-kyriakis-i-eyimeria-gia-oloys-to-antidoto-ston-laikismo/#">Twitter</a>
        </li>
        <li>
          <a href="https://www.eleftherostypos.gr/synentefxeis/491862-stergioy-ston-e-t-tis-kyriakis-i-eyimeria-gia-oloys-to-antidoto-ston-laikismo/#">LinkedIn</a>
        </li>
        <li>
          <a href="https://www.eleftherostypos.gr/synentefxeis/491862-stergioy-ston-e-t-tis-kyriakis-i-eyimeria-gia-oloys-to-antidoto-ston-laikismo/#">Περισσότερα</a>
        </li>
      </ul>
      <p>«Ο πόλεμος με τον λαϊκισμό είναι διαρκής», τονίζει ο γραμματέας της Πολιτικής Επιτροπής της Ν.Δ., Γιώργος Στεργίου, σε συνέντευξη που παραχωρεί στον Ελεύθερο Τύπο της Κυριακής εν όψει του 13ου Συνεδρίου της Ν.Δ. Επισημαίνει παράλληλα ότι «οι Ελληνες, για πρώτη φορά μετά από δέκα χρόνια σκληρής κριτικής και υποδείξεων, δείχνουμε το δρόμο στους άλλους λαούς για το πώς ο λαϊκισμός μπορεί να ηττηθεί».</p>
      <p>
        <b>Κύριε Στεργίου, την ερχόμενη εβδομάδα πραγματοποιείται το 13ο συνέδριο της Ν.Δ. Γιατί επελέγη ως κεντρικό σύνθημα «το μέλλον αρχίζει τώρα»;</b>
      </p>
      <p>Με το 13ο Συνέδριό μας, λίγους μήνες μόλις μετά το εξαιρετικό εκλογικό αποτέλεσμα της 7ης Ιουλίου, σπάμε μία παράδοση που λέει ότι τα κόμματα, όταν αναλαμβάνουν τη διακυβέρνηση της χώρας, πέφτουν σε χειμερία νάρκη. Η οργανωμένη βάση μας δεν θα μπει στη γωνία, αλλά θα πρωταγωνιστήσει στη διαμόρφωση της σύγχρονης φυσιογνωμίας του κόμματός μας. Με αφετηρία το τελευταίο Σαββατοκύριακο του Νοεμβρίου όλο το επόμενο διάστημα θα αναδείξουμε και θα προσπαθήσουμε να δώσουμε απαντήσεις στους προβληματισμούς, στις ανασφάλειες αλλά και τις προσδοκίες των Ελλήνων για το μέλλον. Πιάνοντας όμως την άκρη του νήματος από τα σημερινά προβλήματα και αντιμετωπίζοντάς τα στη ρίζα τους τώρα, χωρίς χρονοτριβή. Ο,τι δηλαδή ξεκίνησε να κάνει η κυβέρνηση του Κυριάκου Μητσοτάκη με τόσο εμφατικό τρόπο από την πρώτη μέρα του βίου της.</p>
      <p>
        <b>Στο επίκεντρο των εργασιών θα βρεθεί ο λαϊκισμός και ένα ερώτημα που βάζετε είναι «εάν μπορεί να αντεπιτεθεί». Μπορεί; Ποιο είναι, πιστεύετε, το «κλειδί» για την οριστική ήττα του στην Ελλάδα;</b>
      </p>
      <p>Τα απροκάλυπτα ψέματα, οι διχαστικές πολιτικές, η ακραία φρασεολογία και φυσικά οι απλοϊκές εξηγήσεις για σύνθετα και πολύπλοκα ζητήματα γίνονται όπλο στα χέρια αδίστακτων εραστών της εξουσίας. Ειδικά μάλιστα όταν μεγάλες κοινωνικές ομάδες νιώθουν ευάλωτες και ανασφαλείς, όπως σε περιόδους κρίσεων αλλά και σημαντικών και γρήγορων αλλαγών. Ο πόλεμος με τον λαϊκισμό είναι διαρκής. Για να ηττηθεί ολοκληρωτικά, θα πρέπει να εκλείψουν οι συνθήκες που τον εκτρέφουν. Η ευημερία για όλους τους πολίτες αποτελεί το καλύτερο αντίδοτο στο δηλητήριο του λαϊκισμού. Αυτός είναι και ο στόχος μας.</p>
      <p>
        <b>Η αντιμετώπιση του λαϊκισμού αποτελεί μείζονα πρόκληση και συνολικά για την ευρωπαϊκή Κεντροδεξιά. Τι είναι αυτό που με βάση την εμπειρία της στην Ελλάδα κομίζει η Ν.Δ. στη συζήτηση που διεξάγεται στους κόλπους του ΕΛΚ, το οποίο είχε προ ημερών και συνέδριο;</b>
      </p>
      <p>H νίκη της Νέας Δημοκρατίας στις εθνικές εκλογές δεν κατάφερε απλά ένα ισχυρό πλήγμα στους εγχώριους λαϊκιστές, αλλά αποτελεί πλέον σημείο αναφοράς για ολόκληρη την Ευρώπη. Οι Ελληνες, για πρώτη φορά ύστερα από δέκα χρόνια σκληρής κριτικής και υποδείξεων, δείχνουμε τον δρόμο στους άλλους λαούς για το πώς ο λαϊκισμός μπορεί να ηττηθεί. Το μήνυμα μας είναι απλό και ξεκάθαρο. Με σύνεση και λογική απαντάς στο μίσος και στα ψέματα των δημαγωγών. Οχι υιοθετώντας την ατζέντα τους, όπως δυστυχώς πράττουν αδύναμες ηγεσίες σε πολλές ευρωπαϊκές χώρες φέρνοντας το ακριβώς αντίθετο αποτέλεσμα.</p>
      <p>
        <b>Με ποιο σκεπτικό επέλεξε η Ν.Δ. να επικεντρωθεί σε αυτό το συνέδριο π.χ. όχι τόσο στην ανάπτυξη -που αποτελεί προτεραιότητα και για την κυβέρνηση-, αλλά σε ζητήματα όπως η κλιματική αλλαγή, οι νέες τεχνολογίες;</b>
      </p>
      <p>Η οικονομική ανάκαμψη είναι πράγματι προτεραιότητα της κυβέρνησης και δεν θα μπορούσε να είναι αλλιώς. Αλλωστε, αποτέλεσε τη βασική προεκλογική μας δέσμευση και βρίσκεται στον πυρήνα του κυβερνητικού μας σχεδίου. Εάν όμως κάτι διδαχθήκαμε από την κρίση, είναι ότι δεν πρέπει ποτέ ξανά να δημιουργήσουμε μία οικονομία επίπλαστης ευημερίας που υπονομεύει τις νεότερες γενιές και το μέλλον τους. Η ψηφιοποίηση της καθημερινότητάς μας, αλλά και η ταχύτατη αλλαγή του κλίματος καθορίζουν τις ζωές μας σήμερα και ακόμη περισσότερο αύριο. Οφείλουμε εμείς πρώτοι, τώρα που εκατομμύρια πολίτες μάς εμπιστεύονται, να απαντήσουμε στις πραγματικές προκλήσεις της εποχής μας. Ετσι θα επιτευχθεί μια καλύτερη πραγματικότητα για όλους τους Ελληνες και το αποτέλεσμα δεν θα αφορά μόνο αυτήν τη γενιά, αλλά και τις επόμενες.</p>
      <p>
        <b>Για μία ακόμη φορά το συνέδριο της Ν.Δ. θα είναι ανοιχτό και σε προσκεκλημένους πέραν του κομματικού της χώρου. Αυτό το άνοιγμα θα βλέπουμε να αποτυπώνεται και στον πολιτικό της λόγο;</b>
      </p>
      <p>Είναι στο πολιτικό μας DNA η ικανότητα να συνομιλούμε και να συνεργαζόμαστε με προσωπικότητες εκτός των κομματικών μας ορίων, ενώ για τον ΣΥΡΙΖΑ ακόμη παραμένει ζητούμενο. Ο Κυριάκος Μητσοτάκης, μιλώντας με ειλικρίνεια και απευθυνόμενος στη λογική, κατάφερε να φέρει κοντά μας ψηφοφόρους που μας είχαν εγκαταλείψει, αλλά και άλλους που δεν μας είχαν επιλέξει ποτέ ξανά στο παρελθόν. Η πλατιά συμμαχία για την ανάκαμψη της χώρας δεν μπορεί να διαμορφωθεί χωρίς θαρραλέες επιλογές σε πρόσωπα και ακόμη πιο τολμηρές προτάσεις. Σε κάθε περίπτωση, όμως, η επιτυχία της συλλογικής μας προσπάθειας προϋποθέτει ότι το σχέδιο θα υπηρετείται από όλους χωρίς αστερίσκους και υποσημειώσεις.</p>
      <h3>Δεν ξεμπερδέψαμε με τους επαγγελματίες διαστροφείς της αλήθειας</h3>
      <p>
        <b>Η κυβέρνηση έχει κάνει θετικό ξεκίνημα, αλλά οι προκλήσεις παραμένουν πολλές. Ποια είναι κατά τη γνώμη σας η σημαντικότερη που έχει να αντιμετωπίσει το επόμενο διάστημα;</b>
      </p>
      <p>Η αισιοδοξία επέστρεψε στη χώρα όχι από τύχη, αλλά μέσα από τη σκληρή δουλειά προετοιμασίας που κάναμε ως αντιπολίτευση και τις καίριες και αποτελεσματικές πρωτοβουλίες που αναλάβαμε ως κυβέρνηση. Χρειάζεται όμως ακόμα πολλή δουλειά να γίνει. Δεν ξεμπερδέψαμε με τους επαγγελματίες διαστροφείς της αλήθειας. Μπορεί να κερδίσαμε πολλές μάχες στους μόλις πέντε μήνες ζωής της κυβέρνησής μας, αλλά όχι ακόμα τον πόλεμο κατά των παθογενειών που ταλανίζουν τη χώρα και στερούν την ευημερία από τους πολίτες. Είμαστε όμως αποφασισμένοι να τα καταφέρουμε και θα τα καταφέρουμε.</p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/synentefxeis/491862-stergioy-ston-e-t-tis-kyriakis-i-eyimeria-gia-oloys-to-antidoto-ston-laikismo/#">Facebook 0</a>
        </li>
        <li>
          <a href="https://www.eleftherostypos.gr/synentefxeis/491862-stergioy-ston-e-t-tis-kyriakis-i-eyimeria-gia-oloys-to-antidoto-ston-laikismo/#">Twitter</a>
        </li>
        <li>
          <a href="https://www.eleftherostypos.gr/synentefxeis/491862-stergioy-ston-e-t-tis-kyriakis-i-eyimeria-gia-oloys-to-antidoto-ston-laikismo/#">LinkedIn</a>
        </li>
        <li>
          <a href="https://www.eleftherostypos.gr/synentefxeis/491862-stergioy-ston-e-t-tis-kyriakis-i-eyimeria-gia-oloys-to-antidoto-ston-laikismo/#">Περισσότερα</a>
        </li>
      </ul>
    </article>
  </body>
</html>