<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301663/%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%DA%AF%D8%A7%D9%86-%D8%A7%D8%B2-%D9%BE%D8%AA%D8%A7%D9%86%D8%B3%DB%8C%D9%84-%D9%87%D8%A7%DB%8C-%D8%A7%D8%B3%D8%AA%D8%A7%D9%86-%D8%A7%D8%B1%D8%B2%D8%B4-%D8%A7%D9%81%D8%B2%D9%88%D8%AF%D9%87-%D8%A7%DB%8C%D8%AC%D8%A7%D8%AF-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T11:20:49+00:00"/>
    <meta property="og:title" content="تولیدکنندگان از پتانسیل های استان ارزش افزوده ایجاد کنند"/>
    <meta property="og:description" content="ایسنا/کردستان مدیرکل تعاون، کار و رفاه اجتماعی استان کردستان، با اشاره به اینکه باید تولیدات استان را طوری مدیریت کنیم که ارزش افزوده ایجاد شود، گفت: تولیدکنندگان باید از پتانسیل های استان، ارزش افزوده ایجاد کنند چرا که این مهم اشتغال را به وجود می‌آورد."/>
  </head>
  <body>
    <article>
      <h6 class="kicker">مدیرکل تعاون، کار و رفاه اجتماعی کردستان:</h6>
      <h1>تولیدکنندگان از پتانسیل های استان ارزش افزوده ایجاد کنند</h1>
      <address>
        <time datetime="2019-11-24T11:20:49+00:00">24 Nov 2019, 11:20</time>
      </address>
      <p>ایسنا/کردستان مدیرکل تعاون، کار و رفاه اجتماعی استان کردستان، با اشاره به اینکه باید تولیدات استان را طوری مدیریت کنیم که ارزش افزوده ایجاد شود، گفت: تولیدکنندگان باید از پتانسیل های استان، ارزش افزوده ایجاد کنند چرا که این مهم اشتغال را به وجود می‌آورد.</p>
      <p>برهان صلواتی امروز(۳آذرماه) در نشست باشگاه تعاون و کارآفرینی که با حضور مدیران و نخبگان تعاون و با هدف گفت‌وگوی خلاقانه مدیران بخش تعاون و تاثیر آن در توسعه اقتصادی استان با توجه به اهمیت و جایگاه بخش تعاون در سالن جلسات جهاد دانشگاهی کردستان برگزار شد، با اشاره به برگزاری سه مناسبت مهم در بخش تعاون، اظهار کرد: برنامه های هفته کارآفرینی در سنوات گذشته با نگاه دولتی برگزار می‌شد و به این دلیل در این هفته بخش تعاون نمود عینی نداشت، اما امسال با همت جهاد دانشگاهی کردستان برای اولین بار اقداماتی در راستای تبیین نقش و اهمیت تعاونی ها صورت گرفته است.</p>
      <p>وی با بیان اینکه نگاه به تعاون و تعاونی‌ها، نگاه مدیریت دولتی و برنامه‌ریزی نیست، افزود: نشست‌های مشترک در قالب رویداد در هفته کارآفرین برگزار می‌شود که خروجی این جلسات را به مسئولان منعکس خواهیم کرد.</p>
      <p>مدیرکل تعاون، کار و رفاه اجتماعی استان کردستان، با اشاره به اینکه باید تولیدات استان را طوری مدیریت کنیم که ارزش افزوده ایجاد شود، بیان کرد: تولیدکنندگان باید از پتانسیل های استان، ارزش افزوده ایجاد کنند چرا که این مهم اشتغال را به وجود می‌آورد.</p>
      <p>صلواتی با اشاره به اینکه کارآفرینان استان کردستان ناشناخته هستند، عنوان کرد: ارتقاء دانش مدیران باید در اولویت برنامه‌های بخش تعاون قرار بگیرد.</p>
      <p>وی با ذکر اینکه دولت باید تسهیل‌گر باشد، ذکر کرد: کارآفرینان باید کمک کنند که بخش تعاون احیا شود و برنامه های موثر در راستای هفته کارآفرین برگزار کند.</p>
      <p>به گزارش ایسنا، در ادامه چیا سهراب نژاد، رئیس جهاددانشگاهی استان، با اشاره به اینکه هدف اصلی مرکز رشد و شکوفایی قرار گرفتن نگاه علمی در کنار تجربیات اساتید کارآفرین است، گفت: مرکز رشد و شکوفایی فضایی را برای آشنا کردن افراد به روش های مختلف تحقیق و پژوهش به وجود آورده است.</p>
      <p>وی با بیان اینکه مراکز رشد و شکوفایی تحولی نو را در میان جوانان به وجود می‌آورد، عنوان کرد: مرکز شکوفایی و نوآوری جهاددانشگاهی استان کردستان با توجه به رسالتی که دارد در این زمینه گام های موثری برداشته است.</p>
      <p>رئیس جهاددانشگاهی استان کردستان ضمن اشاره به اینکه مراکز نوآوری، استعدادهای جوانان را شکوفا می کند، خاطرنشان کرد: در آینده مسئولیت‌های مهم به دست جوانان سپرده می‌شود و بر همین اساس ما باید با توجه به رسالتی که داریم بتوانیم جوانان نخبه را شناسایی و آنها را برای روزهای مهم آماده سازی کنیم.</p>
      <p>لازم به ذکر است در هفته کارآفرین از کارآفرینان برتر تجلیل به عمل می آید.</p>
      <p>انتهای پیام</p>
    </article>
  </body>
</html>