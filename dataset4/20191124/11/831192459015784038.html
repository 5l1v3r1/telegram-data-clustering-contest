<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/epanastatiki-aytoamyna-o-foititis-o-floy-kai-o-michanovios-poia-einai-ta-skliropyrinika-meli-tis-organosis-poy-psachnoyn-oi-arches/"/>
    <meta property="og:site_name" content="europost.gr"/>
    <meta property="article:published_time" content="2019-11-24T11:15:51+00:00"/>
    <meta property="og:title" content="Επαναστατική Αυτοάμυνα: Ο «Φοιτητής, ο «φλού» και ο «μηχανόβιος» – Ποιά είναι τα σκληροπυρηνικά μέλη της οργάνωσης που ψάχνουν οι Αρχές?…"/>
    <meta property="og:description" content="Τα τρία συγκεκριμένα πρόσωπα φέρονται να είχαν σχέση και με την κατάληψη του κτιρίου στην οδό Καλλιδρομίου, στα Εξάρχεια. Πρόκειται για τους στενούς συνεργάτες του καταζητούμενου αντιεξουσιαστή που είναι σημαντικό στέλεχος της τρομοκρατικής οργάνωσης &quot;Επαναστατική"/>
  </head>
  <body>
    <article>
      <h1>Επαναστατική Αυτοάμυνα: Ο «Φοιτητής, ο «φλού» και ο «μηχανόβιος» – Ποιά είναι τα σκληροπυρηνικά μέλη της οργάνωσης που ψάχνουν οι Αρχές?…</h1>
      <address>
        <time datetime="2019-11-24T11:15:51+00:00">24 Nov 2019, 11:15</time>
      </address>
      <p>Τα τρία συγκεκριμένα πρόσωπα φέρονται να είχαν σχέση και με την κατάληψη του κτιρίου στην οδό Καλλιδρομίου, στα Εξάρχεια. Πρόκειται για τους στενούς συνεργάτες του καταζητούμενου αντιεξουσιαστή που είναι σημαντικό στέλεχος της τρομοκρατικής οργάνωσης “Επαναστατική Αυτοάμυνα”. Πώς χάθηκαν τα ίχνη τους. Τα στοιχεία που δείχνουν ότι εκπαιδεύονταν στην σκοποβολή.</p>
      <figure>
        <img src="https://europost.gr/wp-content/uploads/2019/11/giafkaKipseli10-768x511-300x200.jpg"/>
      </figure>
      <p>Τους τρεις άμεσους συνεργάτες του καταζητούμενου αντιεξουσιαστή, που φέρεται να είναι σημαντικό στέλεχος της τρομοκρατικής οργάνωσης «Επαναστατική Αυτοάμυνα», αναζητά η Αντιτρομοκρατική Υπηρεσία, καθώς έχει ενδείξεις πως ίσως πρόκειται για τα άτομα του σκληρού πυρήνα της οργάνωσης και παράλληλα για τους ανθρώπους που έχουν προσφέρει καταφύγιο στον 46χρονο.</p>
      <p>Σύμφωνα με πληροφορίες, στην Αντιτρομοκρατική Υπηρεσία έχουν καταλήξει σε τρία συγκεκριμένα πρόσωπα, τα οποία μάλιστα φέρονται να είχαν σχέση και με την κατάληψη του κτηρίου στην οδό Καλλιδρομίου, στα Εξάρχεια, που θεωρούταν άλλωστε το ορμητήριο της ομάδας του καταζητούμενου αντιεξουσιαστή τα προηγούμενα χρόνια.</p>
      <p>Μάλιστα, σύμφωνα με τις ίδιες πηγές ενημέρωσης, οι Αστυνομικοί της αντιτρομοκρατικής που έχουν αναλάβει την αποστολή αναζήτησης και εντοπισμού τόσο του 46χρονου, όσο και των τριών άμεσων συνεργατών του, τους έχουν δώσει παρατσούκλια ανάλογα με την ιδιότητα και τις ικανότητες του καθενός.</p>
      <p>Συγκεκριμένα, όπως αναφέρουν οι πληροφορίες, πρόκειται για τον «φοιτητή», τον «μηχανόβιο» και τον «Φλου». Το προσωνύμιο «φοιτητής» προφανώς και έχει να κάνει με την ιδιότητα του συγκεκριμένου προσώπου, καθώς ίσως να είναι σπουδαστής σε κάποια σχολή, ενώ ο «μηχανόβιος» προκύπτει από την ικανότητα του συγκεκριμένου υπόπτου να οδηγεί μοτοσυκλέτες μεγάλου κυβισμού και μάλιστα με πολύ καλές επιδόσεις.</p>
      <p>Άλλωστε, οι ίδιες πληροφορίες αναφέρουν ότι, κατά το παρελθόν οι αστυνομικοί Ειδικών Υπηρεσιών που είχαν αναλάβει την παρακολούθηση του «μηχανόβιου», είχαν αντιμετωπίσει απίστευτες δυσκολίες, όταν το συγκεκριμένο πρόσωπο αποφάσιζε να χαθούν τα ίχνη του και βρισκόταν στην σέλα της μοτοσικλέτας του. Με επικίνδυνους ελιγμούς και υψηλές ταχύτητες, κατάφερνε μέσα σε λίγα λεπτά να χαθεί από το οπτικό πεδίο των ανθρώπων που είχαν αναλάβει την παρακολούθηση του.</p>
      <p>Όσον αφορά στον «Φλου», που ίσως οι αστυνομικοί του έδωσαν αυτό το προσωνύμιο από το γνωστό κομμάτι του Παύλου Σιδηρόπουλου, σύμφωνα με τις πληροφορίες, πρόκειται για αλλοδαπό, ο οποίος επίσης είχε στενή σχέση με τον καταζητούμενο 46χρονο αντιεξουσιαστή και μάλιστα έπαιζε κεντρικό ρόλο στην κατάληψη του κτιρίου στην οδό Καλλιδρομίου.</p>
      <p>Εξαφανίστηκαν τα ίχνη τους<br/>Και τα τρία πρόσωπα που έχουν μπει στο «μικροσκόπιο» της Αντιτρομοκρατικής Υπηρεσίας έχουν εξαφανιστεί από προσώπου γης, όταν πια οι Αστυνομικοί άρχισαν να ξεκαθαρίζουν την υπόθεση της «Επαναστατικής Αυτοάμυνας».</p>
      <p>Σύμφωνα με τις πληροφορίες, λίγα 24ωρα μετά την αιματηρή ληστεία στο πρακτορείο του ΟΠΑΠ στον Χολαργό, που στάθηκε η αφορμή για την εξάρθρωση της ένοπλης οργάνωσης «Επαναστατική Αυτοάμυνα», οι Αστυνομικοί της Αντιτρομοκρατικής άρχισαν να αναζητούν τα ίχνη των τριών συγκεκριμένων προσώπων, με δεδομένο το γεγονός πως άνηκαν στον στενό κύκλο του 46χρονου γνωστού αντιεξουσιαστή που είχε τραυματιστεί στο πόδι, κατά την διάρκεια της συγκεκριμένης ληστείας.</p>
      <p>Όσο κι αν έψαξαν οι έμπειροι αστυνομικοί τα τρία πρόσωπα, εν προκειμένω τον «φοιτητή», τον «μηχανόβιο» και τον «φλου», δεν κατάφεραν να τους εντοπίσουν, καθώς τα ίχνη τους είχαν χαθεί από προσώπου γης.</p>
      <p>Μάλιστα, οι αστυνομικοί δεν αποκλείουν το ενδεχόμενο, τα τρία ύποπτα πρόσωπα να προσέφεραν καταφύγιο στον τραυματισμένο και συνάμα καταζητούμενο αντιεξουσιαστή, σε άγνωστο -για τις Αρχές- κρησφύγετο.</p>
      <p>Ακόμα και σε σημεία της επαρχίας, τους αναζήτησαν οι Αστυνομικοί της Αντιτρομοκρατικής, χωρίς όμως να καταφέρουν να τους εντοπίσουν. Άλλωστε, πρόκειται για άτομα που δεν έχουν πιάσει ποτέ κινητό τηλέφωνο στα χέρια τους, με ό,τι κι αν σημαίνει αυτό για τις έρευνες των Αστυνομικών.</p>
      <p>Εκπαίδευση στην σκοποβολή<br/>Τόσο ο 46χρονος καταζητούμενος, όσο και τα τρία πρόσωπα που απαρτίζουν το κλειστό κύκλο των συναναστροφών του, είχαν ως κοινό σημείο αναφοράς κατά το πρόσφατο παρελθόν την κατάληψη του κτηρίου στην οδό Καλλιδρομίου στα Εξάρχεια, την οποία δυο φορές είχαν εκκενώσει οι Αστυνομικές Δυνάμεις.</p>
      <p>Την τελευταία φορά που μπήκαν τα ΜΑΤ και οι αστυνομικοί της Κρατικής Ασφάλειας στην συγκεκριμένη κατάληψη το περασμένο καλοκαίρι, βρήκαν στο υπόγειο ζωγραφισμένο στον τοίχο ένα ανθρώπινο ομοίωμα, αλλά και όπλα αερίου που ρίχνουν πλαστικές μπίλιες. Τότε, δεν έδωσαν μεγάλη σημασία, στην συνέχεια, όμως, και προϊόντος του χρόνου και των ερευνών για την «Επαναστατική Αυτοάμυνα», κατάλαβαν περί τίνος πρόκειται.</p>
      <p>Όπως αναφέρουν οι πληροφορίες, οι Αστυνομικοί της Αντιτρομοκρατικής, όταν πια βρέθηκαν μπροστά στην γιάφκα της «Επαναστατικής Αυτοάμυνας» στο Χολαργό, αλλά και την πρώτη γιάφκα της οργάνωσης στην Κυψέλη, κατάλαβαν πως τόσο ο καταζητούμενος αντιεξουσιαστής όσο και ο στενός κύκλος των προσώπων που είχε δίπλα του, έκαναν ασκήσεις σκοποβολής πάνω στο ζωγραφισμένο ανθρώπινο ομοίωμα, με τα όπλα αερίου και τα αεροβόλα.</p>
      <figure>
        <img src="https://europost.gr/wp-content/uploads/2019/11/giafkaKipseli20-1200x798-300x200.jpg"/>
      </figure>
      <figure>
        <img src="https://europost.gr/wp-content/uploads/2019/11/giafkaKipseli30-230x300.jpg"/>
      </figure>
      <p>Προφανώς και η εξάσκηση τους στην σκοποβολή ήταν για τα χτυπήματα εναντίον αστυνομικών, που προετοίμαζε εδώ και καιρό η συγκεκριμένη οργάνωση και, μάλιστα, κατά την διάρκεια τις επετείου της δολοφονίας του Αλέξη Γρηγορόπουλου στις 6 Δεκεμβρίου.</p>
    </article>
  </body>
</html>