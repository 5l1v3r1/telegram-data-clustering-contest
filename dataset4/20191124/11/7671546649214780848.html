<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914934"/>
    <meta property="og:site_name" content="Dnevnik"/>
    <meta property="article:published_time" content="2019-11-24T11:08:00+00:00"/>
    <meta property="og:title" content="Italija dovolila vplutje humanitarni ladji z 213 migranti"/>
    <meta property="og:description" content="Italijanske oblasti so danes dovolile vplutje humanitarni ladji z 213 migranti v pristanišče na Siciliji. Kot so sporočili iz humanitarne organizacije SOS Mediterranee, je ladja Ocean Viking dobila zeleno luč za pristanek v pristanišču v Messini."/>
  </head>
  <body>
    <article>
      <h1>Italija dovolila vplutje humanitarni ladji z 213 migranti</h1>
      <address><time datetime="2019-11-24T11:08:00+00:00">24 Nov 2019, 11:08</time> by <a rel="author">STA</a></address>
      <p>
        <b>Italijanske oblasti so danes dovolile vplutje humanitarni ladji z 213 migranti v pristanišče na Siciliji. Kot so sporočili iz humanitarne organizacije SOS Mediterranee, je ladja Ocean Viking dobila zeleno luč za pristanek v pristanišču v Messini.</b>
      </p>
      <p>Ladja je 215 migrantov pobrala med reševalno akcijo minuli teden. Žensko, nosečo z dvojčkoma, in moškega so že pred tem z ladje odpeljali s helikopterjem.</p>
      <p>Še 73 ljudi je minuli teden rešila ladja Open Arms, s katero upravlja istoimenska španska nevladna organizacija. Za zdaj ni znano, kam je namenjena ta ladja, poroča nemška tiskovna agencija dpa.</p>
      <p>Obe ladji za izkrcanje migrantov običajno zaprosita italijanske ali malteške oblasti. Ti dve državi nato svoja pristanišča odpreta šele, ko dosežeta dogovor o premestitvi migrantov z drugimi državami članicami Evropske unije.</p>
      <p>Italijanska obalna straža je v soboto nedaleč od Lampeduse rešila 143 ljudi s potapljajočega se desetmetrskega čolna. Po navedbah preživelih naj bi bilo pogrešanih še 20 ljudi s čolna.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914751/kronika/v-tovornjaku-blizu-londona-odkrili-deset-domnevnih-migrantov"/>
        <a href="https://www.dnevnik.si/1042914683/svet/escp-rusija-krsila-pravice-migrantom-ki-so-obticali-na-letaliscu"/>
      </related>
    </article>
  </body>
</html>