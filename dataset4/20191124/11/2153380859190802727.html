<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/pr-paylopoylos-na-kratisoyme-apo-tin-parakatathiki-toy-konnoy-karamanli-oti-ta-megala-ta"/>
    <meta property="og:site_name" content="The Pressroom"/>
    <meta property="article:published_time" content="2019-11-24T11:00:35+00:00"/>
    <meta property="og:title" content="Πρ. Παυλόπουλος: Να κρατήσουμε από την παρακαταθήκη του Κων/νου Καραμανλή ότι τα μεγάλα τα πετύχαμε με αρραγή ενότητα"/>
    <meta property="og:description" content="«Εκείνο που πρέπει, ως λαός και ως έθνος, να κρατήσουμε για πάντα από την πλούσια πολιτική παρακαταθήκη του Κωνσταντίνου Καραμανλή είναι, πριν απ΄όλα ότι τα μεγάλα και τα σημαντικά τα επιτύχαμε υπό όρους αρραγούς ενότητας, ενώ οι διχασμοί επέφεραν τραγωδίες, οι οποίες μας κόστισαν ακόμη και τμήματα του εθνικού μας κορμού», επισήμανε ο Πρόεδρος της Δημοκρατίας, Προκόπης Παυλόπουλος, κατά την ομιλία του στην τελετή αποκαλυπτηρίων του ανδριάντα του Κωνσταντίνου Καραμανλή στην πλατεία Διοικητηρίου της Ξάνθης. Παρών στα αποκαλυπτήρια και ο πρώην πρωθυπουργός Κώστας Καραμανλής ο οποίος ως πρωθυπουργός υπηρέτησε το όραμα του Κων/νου Καραμανλή και στο πρόσωπο του αναγνωρίζει άπαντες τη συνέχεια των καραμανλικών παραδόσεων."/>
  </head>
  <body>
    <article>
      <h1>Πρ. Παυλόπουλος: Να κρατήσουμε από την παρακαταθήκη του Κων/νου Καραμανλή ότι τα μεγάλα τα πετύχαμε με αρραγή ενότητα</h1>
      <address>
        <time datetime="2019-11-24T11:00:35+00:00">24 Nov 2019, 11:00</time>
      </address>
      <slideshow>
        <figure>
          <img src="https://www.thepressroom.gr/sites/default/files/styles/article/public/2019-11/xanthi4_0.jpg?itok=C6gEw0zI"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/xanthi5.jpg?itok=YkKCvH1S"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/paulopoulos%20xanthi.jpg?itok=793TIDfZ"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/xanthi1_0.jpg?itok=faI2CEGz"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/xanthi2_1.jpg?itok=aGTUbs2H"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/xanthi3_0.jpg?itok=TrwZ-KBr"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/xanthi6.jpg?itok=ckxSfALF"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/xanthi7.jpg?itok=3wj0zKsH"/>
        </figure>
      </slideshow>
      <p>
        <b>«Εκείνο που πρέπει, ως λαός και ως έθνος, να κρατήσουμε για πάντα από την πλούσια πολιτική παρακαταθήκη του <a href="https://www.thepressroom.gr/tags/konstantinos-karamanles">Κωνσταντίνου Καραμανλή</a> είναι, πριν απ΄όλα ότι τα μεγάλα και τα σημαντικά τα επιτύχαμε υπό όρους αρραγούς ενότητας, ενώ οι διχασμοί επέφεραν τραγωδίες, οι οποίες μας κόστισαν ακόμη και τμήματα του εθνικού μας κορμού», επισήμανε ο Πρόεδρος της Δημοκρατίας, Προκόπης Παυλόπουλος, κατά την ομιλία του στην τελετή αποκαλυπτηρίων του ανδριάντα του Κωνσταντίνου Καραμανλή στην πλατεία Διοικητηρίου της <a href="https://www.thepressroom.gr/tags/xanthi">Ξάνθης</a>.</b>
      </p>
      <p>Παρών στα αποκαλυπτήρια και ο πρώην πρωθυπουργός <b><a href="https://www.thepressroom.gr/tags/kostas-karamanles">Κώστας Καραμανλής</a> ο οποίος ως πρωθυπουργός υπηρέτησε το όραμα του Κων/νου Καραμανλή και στο πρόσωπο του αναγνωρίζει άπαντες τη συνέχεια των καραμανλικών παραδόσεων</b>.</p>
      <p><i>«Είμαστε όλοι εδώ, πέρα και έξω από πολιτικές παρατάξεις, για να θυμόμαστε ότι οφείλουμε να τραβήξουμε μπροστά ενωμένοι, διότι το δικαστήριο της Ιστορίας δεν πρόκειται να μας συγχωρήσει στο μέλλον κανένα διχασμό και καμιά διχόνοια. Επιπλέον, εκείνο που πρέπει να κρατήσουμε είναι ότι ο μεγάλος ηγέτης, ο μεγάλος πολιτικός πορεύεται για να προσφέρει στον τόπο του και ν' αφήσει το ιστορικό του αποτύπωμα μόνον όταν έχει ως αποκλειστικό γνώμονα το δημόσιο και το εθνικό συμφέρον, δίχως να επιδιώκει την πολιτική του επιβίωση, υποκύπτοντας στις σειρήνες του λαϊκισμού και στον ευτελή υπολογισμό του πολιτικού κόστους», </i>συμπλήρωσε.</p>
      <p><b>«Αποτίουμε σήμερα εδώ, στην Ξάνθη, στην ελληνική Θράκη, τον οφειλόμενο φόρο τιμής στον μεγάλο Μακεδόνα ηγέτη και πολιτικό Κωνσταντίνο Καραμανλή»</b>, είπε ο κ. Παυλόπουλος. Μίλησε για τον ηγέτη, «ο οποίος, με το κορυφαίο ήθος του, την απαράμιλλη οξυδέρκειά του και το εμβληματικό πολιτικό του ανάστημα επιτέλεσε, στο ακέραιο, μια διπλή Εθνική, κυριολεκτικώς, αποστολή: Πρώτον, έβγαλε την χώρα και τον λαό μας από την υπανάπτυξη και την ανέχεια, ανοίγοντας τον δρόμο της ανάπτυξης -οικονομικής και όχι μόνο- ο οποίος, εν τέλει, οδήγησε και στην είσοδο της Ελλάδας στην Ευρωπαϊκή Ένωση. Δεύτερον, υπερασπίσθηκε τα εθνικά μας θέματα και τα εθνικά μας δίκαια με σθένος και υπό όρους ενότητας, έτσι ώστε ακόμη και σήμερα ν' αντλούμε πολλαπλά και πολύτιμα διδάγματα από την δική του πολιτική».</p>
      <p>Ο κ. Παυλόπουλος αναφέρθηκε στη ρήση του Κωνσταντίνου Καραμανλή <b>«ανήκομεν εις την Δύσιν»</b>, που σήμερα είναι<b> το μεγάλο κέρδος της χώρας, </b>υπενθυμίζοντας πόσο λοιδορήθηκε τότε, και σημείωσε πως ο ίδιος άσκησε, όμως, και πολυδιάστατη εξωτερική πολιτική και έδειξε ότι η Ελλάδα δεν έχει σύνορα. Υπενθύμισε, επίσης, πόσο λοιδορήθηκε και η επιλογή του για την ένταξη της Ελλάδας στην τότε ΕΟΚ και σήμερα Ευρωπαϊκή Ενωση, σημειώνοντας ότι ο Κωνσταντίνος Καραμανλής αντιστάθηκε στις σειρήνες του λαϊκισμού.</p>
      <p>«Η αλήθεια είναι μια:<b> Δίχως τον Κωνσταντίνο Καραμανλή είναι πολύ αμφίβολο αν η Ελλάδα θα είχε βρει στα πολλά επόμενα χρόνια τον δρόμο της στην Ε.Ε και πολύ περισσότερο αν θα τον είχε βρει υπό τους όρους με τους οποίους εντάχθηκε την εποχή εκείνη στην Ευρωπαϊκή Ενωση</b>», παρατήρησε ο κ. Παυλόπουλος.</p>
      <p>Για τον σπουδαίο άνδρα, τον Μακεδόνα, τον εθνάρχη, τον θεμελιωτή της σύγχρονης Ελληνικής Δημοκρατίας, Κωνσταντίνο Καραμανλή, μίλησε ο αντιπρόεδρος της κυβέρνησης <b>Παναγιώτης Πικραμμένος </b>και τόνισε την ανάγκη να «πάρουμε τη σκυτάλη του για μια καλύτερη, δυναμικότερη και ευτυχέστερη Ελλάδα».</p>
      <p>
        <i>«Σήμερα συγκεντρωμένοι εδώ, κάτω από τον λιτό και δωρικό ανδριάντα του εθνάρχη Κωνσταντίνου Καραμανλή καλούμεθα να θυμηθούμε τις μεγάλες παρακαταθήκες του και να συνειδητοποιήσουμε για μια ακόμη φορά ότι ο Μακεδόνας εθνάρχης συνέλαβε, δημιούργησε, περιφρούρησε θεσμικά και μας παρέδωσε τον μακροβιότερο ειρηνικό πολιτικό βίο της Ελλάδας από συστάσεως του Ελληνικού Κράτους», τόνισε ο κ. Πικραμμένος. Αναφέρθηκε στην αναθεώρηση του Συντάγματος στην οποία προχώρησε το 1975 για ένα Σύνταγμα προσαρμοσμένο στα ελληνικά δεδομένα με άνοιγμα κυρίως στο κοινωνικό κράτος. «Το Σύνταγμα του 1975 αντιμετώπισε αποτελεσματικά το συνολικό ζήτημα της κρίσης των θεσμών, ενταφίασε τον εθνικό διχασμό και εδραίωσε τη Δημοκρατία», υπογράμμισε ο κ. Πικραμένος. Ζήτησε να αναρωτηθούμε πώς θα αντιδρούσε σήμερα ο Κωνσταντίνος Καραμανλής στις σύγχρονες προκλήσεις, πώς θα διόρθωνε τα λάθη με τις παρεμβάσεις του, πώς θα γιάτρευε τις πληγές που άνοιξαν τα χρόνια της κρίσης, και είπε: «Θα κατέφευγε σε μια νέα σύγχρονη και ριζική αναθεώρηση του Συντάγματος, σύμφωνα με τις επιταγές των καιρών που ζούμε».</i>
      </p>
      <p>Τόνισε επίσης πως <b>ο Κωνσταντίνος Καραμανλής είχε βαθιά μέσα του την έννοια της κοινωνικής δικαιοσύνης και της συναίνεσης που είναι απαραίτητες προϋποθέσεις για την κοινωνική γαλήνη και την εθνική συνοχή και ομοψυχία</b> και σημείωσε πως «χωρίς κοινωνική δικαιοσύνη, χωρίς κοινωνικό κράτος δεν υπάρχει ούτε ελευθερία, ούτε πραγματική δημοκρατία».</p>
      <p>Στον χαιρετισμό του <b>ο αντιπρόεδρος του Ιδρύματος "Κωνσταντίνος Καραμανλής", Αχιλλέας Καραμανλής</b>, επισήμανε ότι για τον ίδιο, ο Κωνσταντίνος Καραμανλής ήταν όχι μόνον ο αδελφός του, αλλά και "πατέρας" του, διότι τον πατέρα του τον έχασε σε ηλικία δύο ετών. Σημείωσε, δε, ότι ότι τα αποκαλυπτήρια του ανδριάντα δείχνουν την αποδοχή και την εκτίμηση στον Κωνσταντίνο Καραμανλή.</p>
      <p>Χαιρετισμό απηύθυναν <b>ο δήμαρχος Ξάνθης Εμμανουήλ Τσέπελης, ο πρώην αντιπεριφερειάρχης Ξάνθης Κώστας Ζαγναφέρης</b>, από τους πρωτεργάτες της ιδέας για την ανέγερση του ανδριάντα και ο <b>Μιχάλης Στυλιανίδης, πρόεδρος του συλλόγου για τη "διάδοση και ανάπτυξη της πολιτικής κληρονομιάς του Εθνάρχου Κωνσταντίνου Γ. Καραμανλή"</b>, που μαζί με το Ιδρυμα "Κωνσταντίνος Καραμανλής" διοργάνωσαν την τελετή αποκαλυπτηρίων του ανδριάντα.</p>
      <p>Τα αποκαλυπτήρια του ανδριάντα, στον οποίο αναγράφεται η φράση του Κωνσταντίνου Καραμανλή <b>«Η Θράκη είναι ο εθνικός προμαχώνας του ελληνισμού»</b>, έκαναν ο Πρόεδρος της Δημοκρατίας <b><a href="https://www.thepressroom.gr/tags/prokopes-paylopoylos">Προκόπης Παυλόπουλος</a></b><b> </b>και ο αντιπρόεδρος του Ιδρύματος "Κωνσταντίνος Καραμανλής", <b>Αχιλλέας Καραμανλής.</b></p>
      <p>Παρόντες στην τελετή ήταν οι πρώην πρωθυπουργοί Κώστας Καραμανλής, Αντώνης Σαμαράς,ο Πέτρος Μολυβιάτης (πρώην υπουργός και στενός συνεργάτης του Κωνσταντίνου Καραμανλή), ο αντιπρόεδρος της Βουλής Νικήτας Κακλαμάνης, οι υπουργοί Κ. Χατζηδάκης, Α. Γεωργιάδης, Ν. Παναγιωτόπουλος, Β. Κικίλιας, Γ. Κουμουτσάκος, Κ. Καραμανλής, ο Μητροπολίτης Ξάνθης, ο Τοποτηρητής Μουφτείας Ξάνθης, πολλοί βουλευτές από διάφορες εκλογικές περιφέρειες, οι περιφερειάρχες Κεντρικής Μακεδονίας Απόστολος Τζιτζικώστας, Ανατολικής Μακεδονίας- Θράκης Χρήστος Μέτιος, δήμαρχοι κ.α.</p>
    </article>
  </body>
</html>