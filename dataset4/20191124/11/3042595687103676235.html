<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/avlyser-60-arsfesten/71855051"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T11:38:57+00:00"/>
    <meta property="og:title" content="- Avlyser 60-årsfesten"/>
    <meta property="og:description" content="Dronninga skulle egentlig feire sønnens store dag med pomp og prakt. Nå skal festen være lagt på is."/>
  </head>
  <body>
    <article>
      <h1>- Avlyser 60-årsfesten</h1>
      <h2>Dronninga skulle egentlig feire sønnens store dag med pomp og prakt. Nå skal festen være lagt på is.</h2>
      <address><time datetime="2019-11-24T11:38:57+00:00">24 Nov 2019, 11:38</time> by <a rel="author">Ruben Pedersen</a></address>
      <p>Den siste uka har vært preget <a href="https://www.dagbladet.no/kjendis/prinsen-forlater-buckingham/71852748">av utallige overskrifter om britiske prins Andrew (59)</a>. Som følge av skandaleintervjuet han gjorde med BBC, der han motsa seg anklager om seksuelle overgrep, har flere og flere bestemt seg for å kutte båndene sine til prinsen.</p>
      <p>
        <b>Kontoret hans <a href="https://www.dagbladet.no/kjendis/prinsen-forlater-buckingham/71852748">flyttes nå ut av Buckingham Palace</a>, og organisasjonen <a href="https://www.dagbladet.no/kjendis/bryter-med-prinsen/71851596">hans har mistet flere samarbeidspartnere</a>. I tillegg har han mistet flere verv, og er fratatt sine offisielle oppdrag.</b>
      </p>
      <p>Privat påvirker dette også prinsen. Søndag ble det kjent at hans egen bursdagsfeiring angivelig avlyses - av dronninga selv.</p>
      <h3>Ingen fest</h3>
      <p>I februar skulle prinsen egentlig feires med pomp og prakt, for å markere hans 60 år under sola. Samtidig skulle det bli gjort stas på organisasjonene han er beskytter for.</p>
      <p>
        <b><a href="https://www.thetimes.co.uk/edition/news/queen-cancels-prince-andrews-60th-birthday-bash-3dx6rwkr3">The Sunday Times</a> hevder derimot at bursdagsfesten er avlyst, og i stedet vil bli erstattet med en intim middag - skjult for offentligheten.</b>
      </p>
      <p>Avisa siterer kilder tett på kongehuset, som hevder å ha kjennskap til det som foregår bak lukkede dører. Siden prinsen nå fratas sine offisielle plikter og oppdrag, er det dessuten naturlig at han ikke skal feires med sine samarbeidspartnere - men heller bare med nærmeste familie.</p>
      <p>Det kan også tolkes som et stikk fra dronning Elizabeths side. Det hevdes at hun er sur på sønnen, og at hun frarådet ham fra å gjøre intervjuet med BBC.</p>
      <h3>- Katastrofe</h3>
      <p>Det har nok vært ei hard uke for det britiske kongehuset. Torsdag kunne britene våkne til hertugen av Yorks ansikt på de fleste av landets aviser, under overskrifter som «Ydmykelsen er komplett» og «Monarkiet er skadet».</p>
      <p>
        <b>- Prinsen har vært arrogant og lite samarbeidsvillig overfor etterforskerne. Etter hvert som stadig flere unge jenter sto fram og knyttet Andrew til Epsteins overgrepssak, forsøkte han å renvaske seg gjennom et TV-intervju, har Anders Johan Stavseng, kongehusekspert i Se og Hør, sagt til Dagbladet.</b>
      </p>
      <p>Stavseng siktet til BBC-intervjuet, som altså skapte mer forvirring og løse tråder enn noen gang. Toppadvokat Mark Stephens har blant annet omtalt 59-åringens valg om å stille opp i intervjuet som en «katastrofal feil» til <a href="https://www.theguardian.com/uk-news/2019/nov/16/top-lawyer-calls-prince-andrew-bbc-interview-catastrophic-error">The Guardian.</a></p>
      <p><a href="https://www.bbc.com/news/uk-50498156">BBCs</a> kongehusekspert Jonny Dymond har på sin side uttalt at det er vanskelig å se for seg hvordan prins Andrew skal komme tilbake i offentligheten etter dette, at monarkiet er rystet og at intervjuet var en katastrofe.</p>
      <h3>Trekker seg</h3>
      <p>Onsdag kom pressemeldinga fra <a href="https://www.royal.uk/statement-his-royal-highness-duke-york">Buckingham Palace</a> om at prinsen <a href="https://www.dagbladet.no/kjendis/avlyser-alle-offentlige-oppdrag/71843178">trekker seg tilbake fra offisielle oppdrag</a> i overskuelig framtid, etter godkjennelse fra dronninga. Fredag ble han derimot fotografert ved Windsor Castle, sammen med dronningen.</p>
      <p>Årsaken til tilbaketrekningen er hans vennskap med den overgrepsanklagede finansmilliardæren Jeffrey Epstein, som <a href="https://www.dagbladet.no/nyheter/overgrepsanklaget-milliardaer-funnet-dod/71477912">ble funnet død på fengselscella</a> i august. Måneden før hadde han blitt<a href="https://www.dagbladet.no/nyheter/trump-venn-pagrepet-for-menneskehandel/71377450"> pågrepet og siktet for både menneskehandel og seksuell utnyttelse</a> av mindreårige.</p>
      <p>Allerede <a href="https://www.seher.no/kongelig/samleiet-var-fort-unnagjort/64171525">i 2015 ble prinsens navn trukket inn i Epstein-skandalen</a>, da Virginia Giuffre (tidligere Roberts, journ.anm.) hevdet at hun hadde blitt tvunget til samleie flere ganger, ikke bare med Epstein, men også med prinsen.</p>
      <p>Kongehuset har hele veien avvist påstandene, men etter at prinsen forrige helg stilte opp<a href="https://www.dagbladet.no/kjendis/grillet-prins-slaktes/71828820"> i det mye omtalte BBC-intervjuet </a>om overgrepsanklagene og vennskapet med Epstein, har nye detaljer om den tvilsomme relasjonen kommet til overflaten.</p>
      <p>
        <b>- Prins Andrew har gravd sin egen grav, sa Stavseng.</b>
      </p>
    </article>
  </body>
</html>