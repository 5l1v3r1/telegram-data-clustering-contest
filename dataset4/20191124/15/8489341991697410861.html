<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807173/%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D8%AF%D8%B1-%D8%B9%D8%B1%D8%B5%D9%87-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%81%D8%A7%D8%B3%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%86%DB%8C%D8%B2-%D9%85%D9%88%D9%81%D9%82-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T15:32:00+00:00"/>
    <meta property="og:title" content="جلیلی: تفکر بسیجی در عرصه مبارزه با مفاسد اقتصادی نیز موفق خواهد بود"/>
    <meta property="og:description" content="عضو مجمع تشخیص مصلحت نظام گفت: اگر تفکر بسیجی در عرصه ایجاد امنیت موفق شده است، در عرصه مبارزه با مفاسد اقتصادی نیز موفق خواهد بود."/>
  </head>
  <body>
    <article>
      <h1>جلیلی: تفکر بسیجی در عرصه مبارزه با مفاسد اقتصادی نیز موفق خواهد بود</h1>
      <h2>عضو مجمع تشخیص مصلحت نظام گفت: اگر تفکر بسیجی در عرصه ایجاد امنیت موفق شده است، در عرصه مبارزه با مفاسد اقتصادی نیز موفق خواهد بود.</h2>
      <address>
        <time datetime="2019-11-24T15:32:00+00:00">24 Nov 2019, 15:32</time>
      </address>
      <p>به گزارش گروه سیاسی خبرگزاری دانشجو، سعید جلیلی عضو مجمع تشخیص مصلحت نظام صبح امروز در جمع معلمان بسیجی آذربایجان شرقی خاطرنشان کرد: پیامبران بزرگ الهی برای آنکه جامعه خود در عرصه تعلیم، تربیت و تزکیه به نتیجه مطلوب برسد، سال‌ها زحمت می‌کشیدند. همچنین در تاریخ اسلام و حیات پربار ائمه اطهار (ع) ثبت است که ایشان تمام تلاش خود را به کار می‌بردند تا ثمره‌ی آنچه که از تعالیم الهی به مردم می‌آموختند را مشاهده کنند.</p>
      <p>جلیلی با اشاره به اعتراف دشمنان به پیشرفت ملت ایران تصریح کرد: ملت ما امروز این افتخار را پیدا کرده است که آنچه که در طول تاریخ آرزو می‌شد، رشحاتی از آن را ببیند. وقوع انقلاب اسلامی همان پدیده‌ای بود که انسان‌های تعلیم دیده با سرلوحه قراردادن آموزه‌های دین، حیات جدیدی را با استجابت خدا و پیامبر (ص) تجربه کنند.</p>
      <p>وی افزود: برای به‌وقوع پیوستن این انقلاب، جبهه‌ای شکل گرفت که در آن، نقش فرهنگیان و معلمان بسیار ستودنی است. اگر شاهد بودیم که جوانان و نوجوانان ما در زمان پیروزی انقلاب و جنگ تحمیلی به دفاع از ارزش‌های دینی پرداختند، این حاصل تلاش معلمانی بود که معارف و حکمت‌ها را در قالب تفکر بسیجی به آن‌ها آموختند.</p>
      <p>عضو مجمع تشخیص مصلحت نظام گفت: در دوران دفاع مقدس، یک دانش آموز سیزده ساله یا پانزده ساله، اقداماتی را در صحنه عمل و یا در صحنه نظر انجام میدهد که امام راحل (ره) با آن مقام فقاهت و جایگاه عرفانی به علمای دیگر توصیه میکنند که شما ۵۰ سال عبادت کردید و خدا قبول کند، یک برگ از وصیت نامه شهدا را هم بخوانید. امام (ره) مگر اهل تعارف بود؟</p>
      <p>جلیلی در ادامه تفکر بسیجی را عصاره ایمان و عمل صالح خواند و عنوان کرد: اگر تفکر بسیجی در عرصه‌های مختلف ورود کند، همگان در برابر بزرگی آن سر تعظیم فرود خواهند آورد. نمونه آن اعترافات دشمنان به عظمت تفکر بسیجی پس از دفاع مقدس است؛ چرا که این تفکر حکمتی است که انبیاء برای آن مبعوث شدند.</p>
      <p>وی با اشاره به تجربه تفکر بسیجی در سال‌های پیروزی انقلاب اسلامی و دفاع مقدس، خاطرنشان کرد: نباید گذاشت تجربه موفق بروز تفکر بسیجی در عرصه‌های عملی، در مقطع گام دوم پوشانده شود. نقش بزرگ فرهنگیان در این زمان آن است که این تفکر را زنده نگه دارند و نگذارند تا دشمن، تفکری که دستاورد‌های بزرگ را برای کشور رقم میزند، بپوشاند.</p>
      <p>جلیلی، تبیین ابعاد مختلف تفکر بسیجی را یکی از کار ویژه‌های جامعه فرهنگیان کشور خواند و ابراز داشت: یک حرکت پوینده، هر زمان اقتضائات خاص خود را دارد. امروز تفکر بسیجی آن نیست که صرفا کسی پوتین بپوشد و به محیط کار خود برود. تفکر بسیجی آنست که جلوه‌های آن دستاورد‌ها شناخته شود و به دیگران نیز معرفی گردد.</p>
      <p>وی ضمن توصیه جهت تلاش برای تکثیر کردن تفکر بسیجی در صنعت، مناسبات اجتماعی، مردم باوری و تحقق عدالت گفت: وظیفه همه مدعیان تفکر بسیجی آنست که زاویه‌هایی که با این تفکر در کشور وجود دارد را گوشزد کنند و تذکر دهند. این تفکر میراث خون ده‌ها هزار از بهترین جوانان کشور ماست.</p>
      <p>عضو شورای راهبردی سیاست خارجی کشور با اشاره به شکل گیری حماسه در عرصه نظامی در طول دوران دفاع مقدس، عنوان کرد: اگر حماسه در سخت‌ترین عرصه‌ها که همان عرصه نظامی است، شکل می‌گیرد، حتما این حماسه می‌تواند در عرصه‌هایی نظیر عدالت اجتماعی نیز شکل بگیرد. اگر تفکر بسیجی در مواجهه با دشمن در جنگ سخت موفق شده است، پس حتما می‌تواند در مبارزه با مفاسد اقتصادی نیز موفق گردد.</p>
      <p>وی افزود: اگر تفکر بسیجی توانست در عرصه دفاع از امنیت مردم شکل بگیرد، قطعا می‌تواند در عرصه خدمت به مردم نیز شکل گرفته و موفقیت‌های بزرگ را رقم بزند.</p>
      <p>جلیلی تصریح کرد: آنچه که امام خمینی (ره) آن را اسلام ناب می‌نامید، می‌بایست فارغ از جناح بندی‌های سیاسی، حقیقت آن شناساندن شود. امام (ره) در روز‌های آخر حیات مبارک خود به صراحت فرمودند: اگر تفکر بسیجی در کشوری حاکم شود، چشم طمع جهان‌خواران از آن کشور قطع خواهد شد.</p>
      <p>عضو مجمع تشخیص مصلحت نظام با دعوت معلمان به تبیین ابعاد تفکر بسیجی در عرصه‌های اجتماعی، فرهنگی، اداری و ... گفت: عبور از بسیاری از مناسبات غلط در عرصه‌های مختلف با استفاده از فرهنگ و تفکر بسیجی فراهم می‌شود.</p>
      <p>وی افزود: همچنانکه در دوران دفاع مقدس از بالاترین مسئولیت در یک لشکر تا کمترین مسئولیت، همگی یکدیگر را برادر صدا می‌کردند و عزیز نگاه می‌داشتند، اگر امروز نیز مسئولی پشت یک تریبون قرار گرفت، زمانی می‌تواند ادعای بسیجی بودن کند که همان تفکری را داشته باشد که یک رزمنده بسیجی پشت تیربار در خاکریز جبهه‌ها داشت. آن رزمنده خالی از هرگونه خودخواهی و فزون خواهی بود و هر آن ممکن بود به شهادت برسد. اگر مسئولین ما نیز همین تفکر را عملی کنند، آن حماسه‌ها نیز دوباره ممکن خواهد شد.</p>
      <p>وی خاطرنشان کرد: نهاد مدرسه در کنار دو نهاد خانواده و مسجد توانست آن موفقیت‌های بزرگ را ایجاد کند و امروز نیز همان وظیفه سنگین بر دوش معلمان عزیز ما وجود دارد. اگر چه دشمن تلاش کرد که دهه شصت تکرار نشود، اما در همین دهه نود حججی‌ها دوباره درخشیدند و تمام سعی دشمنان را از بین بردند؛ این بخاطر آنست که تفکر بسیجی ادامه دارد و در گام دوم نیز باید قوی‌تر از گذشته جاری شود.</p>
      <p>عضو مجمع تشخیص مصلحت نظام گفت: گام دوم انقلاب اسلامی در پیشرفت، رفاه و تعالی باید با جهش شکل گیرد و این مهم ان شاءالله به همت بسیجی‌ها و معلم‌ها که این شغل الهی را انتخاب کردند، به وقوع خواهد پیوست.</p>
    </article>
  </body>
</html>