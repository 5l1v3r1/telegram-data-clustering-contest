<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291631,puchar-swiata-w-wisle-piotr-zyla-sie-przewrocil-nie-chcial-isc-do-karetki"/>
    <meta property="og:site_name" content="na:Temat"/>
    <meta property="article:published_time" content="2019-11-24T15:17:46+00:00"/>
    <meta property="og:title" content="&quot;Upór nie pozwolił mu iść do karetki&quot;. Adam Małysz ujawnił nowe informacje o zdrowiu Piotra Żyły"/>
    <meta property="og:description" content="Upadek Piotra Żyły podczas konkursu indywidualnego Pucharu Świata w Wiśle przeraził fanów – i tych na widowni, i przed telewizorami. Jak wyznał Adam Małysz, skoczek był uparty i nie chciał wsiąść do karetki."/>
  </head>
  <body>
    <article>
      <h1>"Upór nie pozwolił mu iść do karetki". Adam Małysz ujawnił nowe informacje o zdrowiu Piotra Żyły</h1>
      <address><time datetime="2019-11-24T15:17:46+00:00">24 Nov 2019, 15:17</time> by <a rel="author">Aleksandra Gersz</a></address>
      <p>Upadek Piotra Żyły podczas konkursu indywidualnego Pucharu Świata w Wiśle przeraził fanów – i tych na widowni, i przed telewizorami. Jak wyznał Adam Małysz, skoczek był uparty i nie chciał wsiąść do karetki.<br/><br/><br/>W chwili <a href="https://natemat.pl/291615,puchar-swiata-w-wisle-piotr-zyla-przewrocil-sie-po-swoim-skoku?_ga=2.112717252.1384138892.1574514919-1258355883.1569487581">upadku polskiego skoczka</a> głośna publiczność na skoczni w Wiśle-Malince po prostu zamarła. Żyła upadł bardzo pechowo i kilka razy przekoziołkował, a jedna z nart nie wypięła się. Polski skoczek przez dłuższy czas w ogóle się nie podnosił. W końcu jednak Żyła wstał, a kamery uchwyciły jego zakrwawioną twar. Skoczek szybko opuścił zeskok.</p>
      <figure>
        <iframe data-src="https://twitter.com/natemat/status/1198567302666637312" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>– Piotrek źle wylądował, uderzył głową o zeskok, nie zdążył nawet wyciągnąć rąk – mówił potem dziennikarzom Adam Małysz, dyrektor sportowy PZN, który był na miejscu. Małysz dodał, że Żyła stracił również na chwilę przytomność, ma też rozcięty łuk brwiowy i prawdopodobnie wargę. – Jego upór nie pozwolił mu jednak iść do karetki, jest opatrywany w szatni – relacjonował Małysz. Dziennikarz Sport.pl Piotr Majchrzak napisał z kolei na Twitterze, że Żyła był w szoku i odpychał lekarza.</p>
      <figure>
        <iframe data-src="https://twitter.com/natemat/status/1198570398583050240" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Z kolei Aleksander Winiarski, lekarz kadry, powiedział w rozmowie z Onet Sport, że na szczęście Żyle nie stało się nic poważnego. – Piotrek wygląda nieciekawie, bo obtartą skórę na twarzy i to się będzie długo goiło. Na szczęście jednak nie stało się nic poważnego. To znaczy, że nie ma żadnych złamań – powiedział.<br/><br/>Winiarski dodał również, że Żyła nie wiedział, co się stało i był w szoku. – Był rozemocjonowany i zły, że nie wyszedł mu skok. Wszystko pamięta i, co najważniejsze, czuje się dobrze. Nie ma zatem przeszkód, by wystąpił w kolejnych zawodach – dodał lekarz kadry polskich skoczków. Jak wyjawił, nie ma konieczności przeprowadzenia dalszych badań.</p>
      <figure>
        <iframe data-src="https://twitter.com/natemat/status/1198580520982061060" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pierwsze tegoroczne indywidualne zawody Pucharu Świata w skokach narciarskich wygrał Daniel Andre Tande, a <a href="https://natemat.pl/291621,konkurs-skokow-narciarskich-w-wisle-kamil-stoch-na-trzecim-miejscu?_ga=2.112717252.1384138892.1574514919-1258355883.1569487581">Kamil Stoch zajął trzecie miejsce</a> tuż po Anze Lanisku. Pozostałym Polakom poszło znacznie gorzej. Maciej Kot zajął dwudzieste piąte miejsce, a Dawid Kubacki siódme. Skoki na skoczni w Wiśle-Malince utrudniał silny wiatr. <br/><br/><i>źródło: <a href="http://www.sport.pl/skoki/7,65074,25443385,nowe-informacje-o-stanie-zdrowia-piotra-zyly-malysz-nie-chcial.html?fbclid=IwAR12pHzlu8UA4mBVzUM7fz70aUPN2nFMK8IawRMEqkixSon1CapnymqKFX8#s=BoxMMt3">Sport.pl</a></i></p>
    </article>
  </body>
</html>