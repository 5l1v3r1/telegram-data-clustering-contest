<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/protesty-proti-vlade-v-iraku-pokracova/431974-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T15:14:00+00:00"/>
    <meta property="og:title" content="Protesty proti vláde v Iraku pokračovali aj cez víkend"/>
    <meta property="og:description" content="Vyžiadali si sedem mŕtvych."/>
  </head>
  <body>
    <article>
      <h1>Protesty proti vláde v Iraku pokračovali aj cez víkend</h1>
      <h2>Vyžiadali si sedem mŕtvych.</h2>
      <address><time datetime="2019-11-24T15:14:00+00:00">24 Nov 2019, 15:14</time> by <a rel="author">TASR</a></address>
      <p>Bagdad 24. novembra (TASR) - Najmenej sedem ďalších civilistov prišlo o život počas incidentov s bezpečnostnými silami v irackom hlavnom meste a ďalších provinciách krajiny v rámci pokračujúcich celoštátnych protivládnych demonštrácií. V nedeľu o tom informovali zdravotníci a svedkovia, píše agentúra DPA.</p>
      <p>Obete sú od soboty hlásené z Bagdadu a provincií Basra, Násiríja, Dhíkár a Karbalá. Bezpečnostné zložky tam proti demonštrantom použili ostré náboje a slzotvorný plyn.</p>
      <p>Počas násilností a nepokojov utrpelo podľa posledných informácií zranenia najmenej 300 protestujúcich.</p>
      <p>Protesty proti zhoršovaniu životných podmienok, zvyšujúcej sa nezamestnanosti a korupcii prebiehajú v Iraku od začiatku októbra. Mimo hlavného mesta sa rozšírili aj do južných, prevažne šiitských provincií.</p>
      <p>Takmer všade sú tieto demonštrácie sprevádzané násilím a nepokojmi. Nespokojenci požadujú odstúpenie vlády a usporiadanie predčasných parlamentných volieb. Počas protestov prišlo o život už najmenej 341 ľudí vrátane demonštrantov a príslušníkov bezpečnostných síl.</p>
      <p>Viaceré medzinárodné humanitárne a ľudskoprávne organizácie obvinili iracké bezpečnostné sily z neprimeraného použitia sily pri zásahoch proti demonštrantom.</p>
    </article>
  </body>
</html>