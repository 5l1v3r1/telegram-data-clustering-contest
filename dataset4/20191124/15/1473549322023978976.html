<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/katarzyna-lubnauer-zrezygnowala-adam-szlapka-nowym-przewodniczacym-nowoczesnej,987883.html"/>
    <meta property="og:site_name" content="TVN24"/>
    <meta property="article:published_time" content="2019-11-24T15:46:00+00:00"/>
    <meta property="og:title" content="Adam Szłapka przejął przywództwo w Nowoczesnej"/>
    <meta property="og:description" content="Katarzyna Lubnauer złożyła w niedzielę rezygnację z funkcji przewodniczącej Nowoczesnej. Jak powiedziała podczas konwencji ugrupowania, jako jedna z liderek Koalicji Obywatelskiej bierze na siebie ..."/>
  </head>
  <body>
    <article>
      <h1>Adam Szłapka przejął przywództwo w Nowoczesnej</h1>
      <address><time datetime="2019-11-24T15:46:00+00:00">24 Nov 2019, 15:46</time> by <a rel="author">mart, akr/adso,kg</a></address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/823c2d5f-b9bc-4907-ab8e-e867a11ca076.jpg?type=1&amp;srcmode=0&amp;srcx=1/1&amp;srcy=0/1&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/7d7f86da-43b5-4ea9-8035-65630aa0ce2e-480p.mp4"/>
          <figcaption>Szłapka został nowym przewodniczącym Nowoczesnej</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/1b99259c-8881-47b7-8d73-7a40fb3fa221-480p.mp4"/>
          <figcaption>Szłapka: chcemy rozwijać projekt Koalicji Obywatelskiej</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/246d1db7-b004-42e6-9cd4-62d85fafac69-480p.mp4"/>
          <figcaption>Lubnauer zrezygnowała z funkcji przewodniczącej Nowoczesnej</figcaption>
        </figure>
        <figcaption>Adam Szłapka nowym przewodniczącym Nowoczesnej<cite>Foto: PAP/Wojciech Olkuśnik / PAP | Video: tvn24</cite></figcaption>
      </slideshow>
      <h3>Katarzyna Lubnauer złożyła w niedzielę rezygnację z funkcji przewodniczącej Nowoczesnej. Jak powiedziała podczas konwencji ugrupowania, "jako jedna z liderek Koalicji Obywatelskiej bierze na siebie odpowiedzialność za wynik wyborczy". Na nowego szefa partii został wybrany jej dotychczasowy sekretarz Adam Szłapka.</h3>
      <p>W niedzielę w Warszawie odbywa się konwencja Nowoczesnej. Jak powiedziała podczas zjazdu dotychczasowa liderka partii, Katarzyna Lubnauer, zawsze uważała, że politykę powinno uprawiać się na poważnie i tak stara się postępować.</p>
      <related>
        <a href="https://www.tvn24.pl/wiadomosci-z-kraju,3/minal-termin-zglaszania-kandydatow-budka-moze-trzeba-przyspieszyc-prawybory,986789.html"/>
      </related>
      <h3>"Czy mam poczucie sukcesu?"</h3>
      <p>- Dlatego jednak w tym miejscu należy postawić pytanie, czy mam poczucie sukcesu? Czy jestem zadowolona z miejsca, w którym obecnie się znajdujemy? Czy uważam, że powinniśmy poprzestać na osiągniętych celach? Odpowiedź jest krótka – trzy razy "nie" – mówiła Lubnauer.</p>
      <p>- Prawda jest taka, że udało nam się przetrwać najtrudniejszy czas, że mamy reprezentację w samorządach i w Sejmie (...), ale wybory europejskie i parlamentarne przegraliśmy i jako partia, i jako koalicja. Jako jedna z liderek Koalicji Obywatelskiej biorę na siebie odpowiedzialność za wynik wyborczy i składam dzisiaj rezygnację z funkcji przewodniczącej Nowoczesnej – poinformowała.</p>
      <p>Podkreśliła, że rezygnuje w poczuciu, że jako przewodnicząca na trudne czasy zrobiła wszystko, co w jej mocy, aby partia przetrwała kryzys.</p>
      <related>
        <a href="https://www.tvn24.pl/wiadomosci-z-kraju,3/borys-budka-przewodniczacym-klubu-koalicji-obywatelskiej,984884.html"/>
      </related>
      <p>Lubnauer powiedziała dziennikarzom, że decyzję o rezygnacji podjęła już 14 października. - Przed 14 października przygotowałam sobie rozpiskę, co w zależności od wyniku wyborczego mam zamiar zrobić. Jak 14 października poznaliśmy w pełni ten wynik, podjęłam taką decyzję – mówiła.</p>
      <p>- Jeżeli przejmuje się partię, która ma kłopoty finansowe, których nie miała w 2015 roku, ale również ma przeciwko sobie byłego przewodniczącego, który wychodzi z założenia, że "po mnie choćby potop", to bardzo trudno to pociągnąć w sposób rozwojowy – podkreśliła Lubnauer, wskazując, że Nowoczesna wprowadziła do Sejmu więcej posłów niż Lewica Razem, Zieloni czy Inicjatywa Polska.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/7cf1ce1e-9740-427a-ba64-903c49030f5a.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Lubnauer zrezygnowała z funkcji przewodniczącej Nowoczesnej<cite>Wideo: tvn24</cite></figcaption>
      </figure>
      <h3>Współpraca w ramach KO</h3>
      <p>Mówiła, że wyobraża sobie, że partia będzie solidarnie współpracować w Koalicji Obywatelskiej, a jednocześnie będzie zachowywać swoją samodzielność.</p>
      <related>
        <a href="https://www.tvn24.pl/premier-przemowil-i-stalo-sie-jasne-nadchodza-trudne-czasy,987420,s.html"/>
      </related>
      <p>Lubnauer zadeklarowała też, że zawsze będzie pomagać i służyć radą, jeżeli tylko nowy przewodniczący, ktokolwiek nim będzie, będzie sobie tego życzył. Ponadto, była szefowa Nowoczesnej zapowiedziała, że chce teraz skupić się na pracy w prezydium klubu Koalicji Obywatelskiej. - Chciałabym też bardzo silnie włączyć się w kampanię wyborczą kandydata na prezydenta. Mam nadzieję, że wspólnym kandydatem Koalicji Obywatelskiej na prezydenta będzie Małgorzata Kidawa-Błońska – dodała.</p>
      <h3>Adam Szłapka wybrany na nowego lidera</h3>
      <p>Wyboru nowego przewodniczącego partii delegaci dokonali za zamkniętymi drzwiami. Został nim dotychczasowy sekretarz Nowoczesnej Adam Szłapka. O fotel lidera partii ubiegał się także poseł Krzysztof Mieszkowski. Szłapka uzyskał 66 głosów, na Mieszkowskiego zagłosowało natomiast 41 delegatów.</p>
      <p>- Dziękuję, Krzysztofie, za tę rywalizację, myślę, że ona była faktycznie bardzo potrzebna, bo dała szansę na rzeczową debatę - mówił po wyborze nowy szef partii.</p>
      <p>- Dziś nadszedł ten moment, kiedy musimy się na nowo zdefiniować, kiedy musimy na nowo przemyśleć nasze działania. Dzisiaj mówimy: Nowoczesna restart. To jest właśnie ten moment, w którym musimy zebrać całą naszą energię i trzymać się razem w Nowoczesnej i walczyć o Nowoczesną, walczyć o nasze idee, bo one są Polsce potrzebne - kontynuował. <br/><br/>Jego zdaniem Nowoczesna jest dziś potrzebna, by "przywrócić znaczenie pojęciom i wartościom, które zniszczył PiS". - Mamy swoje wartości, mamy swoją wizję, mamy swoją odpowiedź na PiS-owską nienormalność. Tą odpowiedzią jest: wolność, otwartość, samorządność, człowiek zawsze na pierwszym miejscu – mówił Szłapka.</p>
      <p>Jak przekonywał, "normalne jest przestrzeganie prawa, normalne jest szanowanie instytucji, normalny jest szacunek dla każdego człowieka, normalne są wolne media, normalne jest wspieranie aktywności, normalna jest przewidywalność". - Normalne jest to, że w swoim państwie każdy czuje się dobrze, niezależnie od płci, wieku, tego, czy jest w pełni sił, czy jest niepełnosprawny, czy od orientacji seksualnej, normalne jest to, że kochający się ludzi mogą założyć rodzinę. To jest normalność dla nas i dla zdecydowanej większości Polaków - mówił.</p>
      <p>Szłapka jest politologiem. W latach 2006–2010 pełnił funkcję radnego i wiceprzewodniczącego rady miejskiej w Kościanie. Od 2011 do 2015, w czasie prezydentury Bronisława Komorowskiego, pracował jako ekspert w Kancelarii Prezydenta. W wyborach w 2015 r. Szłapka zdobył mandat poselski startując z pierwszego miejsca na liście w okręgu kaliskim. Od 2015 r. pełni stanowisko sekretarza generalnego Nowoczesnej. W 2019 r. został wybrany do Sejmu z trzeciego miejsca listy Koalicji Obywatelskiej w Poznaniu. Zdobył 51 951 głosów.</p>
      <h3>"Radykalnie" zmieniony statut, "bardziej demokratyczna" formuła partii</h3>
      <related>
        <a href="https://fakty.tvn24.pl/r/katarzyna-lubnauer-zrezygnowala-nowoczesna-ma-nowego-przewodniczacego,987921.html"/>
      </related>
      <p>Na konferencji prasowej Szłapka poinformował, że w pierwszym kwartale 2020 roku Nowoczesna zorganizuje konwencję, która "będzie nowym otwarciem". Podczas tej konwencji – jak mówił – "radykalnie" zmieniony zostanie statut partii, który wprowadzi "bardziej demokratyczną" formułę partii.</p>
      <p>Jak dodał, chodzi m.in. o głosowanie internetowe wewnątrz partii czy spotkania wszystkich członków ugrupowania.</p>
      <p>Przekonywał także, że "dzisiaj drogą i w wyborach prezydenckich, i w kolejnych wyborach jest współpraca opozycji w ramach Koalicji Obywatelskiej, czy rozszerzanie tej współpracy". - Uważam, że Koalicja Obywatelska to dobry projekt, który skutecznie był zbudowany w ostatnich wyborach i raczej musimy ten projekt rozwijać, niż go demontować - dodał. Mówił też, że "nie ma dzisiaj mowy o czymś takim", jak wstąpienie Nowoczesnej do Platformy Obywatelskiej.</p>
      <h3>Dyskusja w sprawie kandydata w wyborach prezydenckich</h3>
      <p>Podczas niedzielnej konwencji delegaci podejmują też decyzję w sprawie wyborów prezydenckich. - Będziemy za chwilę dyskutować o poparciu ewentualnego kandydata, bądź wystawieniu swojego kandydata - powiedział Szłapka. Wskazywał, że "naturalnym jest to, że Platforma Obywatelska, jako największy partner w Koalicji Obywatelskiej ma największe zasoby do tego, żeby kandydata zaproponować".</p>
      <p>- Do tej pory było, że poszczególne partie w ramach Koalicji Obywatelskiej jednak uczestniczyły we wszystkich decyzjach i z całą pewnością my w tym wyborze będziemy uczestniczyć – dodał nowo wybrany lider Nowoczesnej.</p>
      <related>
        <h4>Lubnauer szefową Nowoczesnej</h4>
        <a href="https://www.tvn24.pl/wiadomosci-z-kraju,3/mamy-dobra-wiadomosc-dla-opozycji-protasiewicz-delegowany-do-nowoczesnej,891985.html"/>
        <a href="https://www.tvn24.pl/wiadomosci-z-kraju,3/misilo-zawieszony-niszczy-koalicje-obywatelska-przez-swoje-osobiste-ambicje,886962.html"/>
        <a href="https://www.tvn24.pl/wiadomosci-z-kraju,3/moze-unia-europejska-nie-jest-przygotowana-na-barbarzyncow,872431.html"/>
        <a href="https://www.tvn24.pl/wiadomosci-z-kraju,3/troche-mi-zal-ryszarda-petru-to-nie-jest-dobry-moment-politycy-o-rozlamie-w-nowoczesnej,835899.html"/>
        <a href="https://www.tvn24.pl/wiadomosci-z-kraju,3/nowa-partia-na-lewicy-jestem-przekonana-ze-cos-sie-wydarzy,835552.html"/>
      </related>
    </article>
  </body>
</html>