<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/puchar-swiata-w-wisle-dobre-informacje-o-stanie-zdrowia-piotra-zyly/sfn2wjf"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T15:34:03+00:00"/>
    <meta property="og:title" content="Dobre informacje o stanie zdrowia Piotra Żyły"/>
    <meta property="og:description" content="Piotr Żyła miał koszmarnie wyglądający upadek w pierwszej serii niedzielnego konkursu Pucharu Świata w Wiśle. Polak przez chwilę nie ruszał się, by za moment wstać z zalaną krwią twarzą, ale na szczęście z 32-latkiem wszystko jest w porządku."/>
  </head>
  <body>
    <article>
      <h1>Dobre informacje o stanie zdrowia Piotra Żyły</h1>
      <address>
        <time datetime="2019-11-24T15:34:03+00:00">24 Nov 2019, 15:34</time>
      </address>
      <p>
        <b>
          <b>Piotr Żyła miał koszmarnie wyglądający upadek w pierwszej serii niedzielnego konkursu Pucharu Świata w Wiśle. Polak przez chwilę nie ruszał się, by za moment wstać z zalaną krwią twarzą, ale na szczęście z 32-latkiem wszystko jest w porządku.</b>
        </b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>- Piotrek wygląda nieciekawie, bo obtartą skórę na twarzy i to się będzie długo goiło. Na szczęście jednak nie stało się nic poważnego. To znaczy, że nie ma żadnych złamań - powiedział Aleksander Winiarski, lekarz kadry, który przyznał, że Żyła nie stracił przytomności, ale był w amoku.</p>
      <p>- Nie bardzo wiedział, co się stało. Był rozemocjonowany i zły, że nie wyszedł mu skok. Wszystko pamięta i - co najważniejsze - czuje się dobrze. Nie ma zatem przeszkód, by wystąpił w kolejnych zawodach - opowiadał Winiarski.</p>
      <p>Wiślanin został opatrzony na miejscu, a później przeszedł badanie tomografem komputerowym w szpitalu w Bielsku-Białej. Wyniki są optymistyczne. Żyła uniknął więc nie tylko złamań, ale i wstrząśnienia mózgu. Jedynymi obrażeniami są więc otarcia na twarzy.</p>
      <related>
        <a href="http://onet.tv/s/przegladsportowy/piotr-zyla-w-zeszlym-roku-zabilem-wszystkie-emocje-i-nic-mnie-nie-cieszylo/629yc9"/>
      </related>
      <p>Maciej Kot mówił dziennikarzom, że Żyła, choć rzeczywiście nie wyglądał najlepiej, to jednak rwał się do skakania w drugiej serii. Tyle tylko, że do niej nie awansował.</p>
      <p>Żyła skakał w trudnych warunkach. Zresztą cały konkurs miał loteryjny przebieg. Wprawdzie wskaźniki pokazywały, że wiślanin miał wiatr pod narty, ale ewidentnie było widać, że na dole wiało mu w plecy.</p>
      <p>- Przez te trudne warunki walczył do końca o odległość. Nie zdążył złożyć się do lądowania. Zadziałała w jego wypadku duża siła odśrodkowa. To było normalne, a ten upadek był kumulacją wielu różnych czynników - analizował Łukasz Kruczek, trener kadry kobiet, który wcześniej prowadził też z sukcesami męską reprezentację.</p>
    </article>
  </body>
</html>