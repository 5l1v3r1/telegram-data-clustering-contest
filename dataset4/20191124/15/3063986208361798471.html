<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/24/842978"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T15:49:00+00:00"/>
    <meta property="og:title" content="টেস্ট চ্যাম্পিয়নশিপে বাংলাদেশ-ভারতের অবস্থান কোথায় দাঁড়াল?"/>
    <meta property="og:description" content="ভারতের বিপক্ষে দুই ম্যাচের সিরিজ দিয়ে টেস্ট চ্যাম্পিয়নশিপে যাত্রা শুরু হলো বাংলাদেশের। শুরুটা এত বেশি বাজে হয়েছে যে, বাংলাদেশর ক্রিকেটাররা ভুলে যেতে চাইবে এই সিরিজ। দুই ম্যাচেই ইনিংস পরাজয়। ইন্দোর টেস্ট আড়াই দিনে গড়ালেও দিবা-রাত্রির ঐতিহাসিক কলকাতা টেস্ট শেষ হয়েছে মাত্র সোয়া দুই দিনের কম সময়ে! সফরকারীদের পারফরমেন্স এতটাই লজ্জাজনক ছিল যে, এই ঐতিহাসিক ম্যাচটির রং ফিকে হয়ে গেছে। দর্শকরা হতাশ হয়েছেন। সেইসব দর্শকদের প্রতি মমতা দেখিয়ে বাংলাদেশি ক্রিকেটারদের 'অর্ডিনারি' বলেছেন সুনিল গাভাস্কার। আজ শেষ হওয়া টেস্ট সিরিজে বাংলাদেশকে ধোলাই করে টেস্ট চ্যাম্পিয়নশিপের পয়েন্ট টেবিলের শীর্ষস্থান আরও পাকপোক্ত করেছে ভারত। আগেই তারা শীর্ষে ছিল। আজকের পর ৭ ম্যাচে ৭ জয়ে তাদের পয়েন্ট সংখ্যা ৩৬০। এক ম্যাচ কম খেলা অস্ট্রেলিয়া ৩ জয় ২ পরাজয় এবং ১ ড্র নিয়ে আছে দুইয়ে। তাদের পয়েন্ট ১১৬। ভারত চলে গেছে একেবারে ধরা ছোঁয়ার বাইরে। তিনে থাকা নিউজিল্যান্ডের পয়েন্ট মাত্র ৬০। অবশ্য মাত্র ২ ম্যাচ খেলে ১টিতে জয় এবং অন্যটিতে হেরেছে তারা। কলকাতা টেস্টে এক ইনিংস এবং ৪৬ রানের ব্যবধানে পরাজয়ের পর এই পয়েন্ট টেবিলে বাংলাদেশের অবস্থান অনুমান করা কঠিন নয়। ৮…"/>
  </head>
  <body>
    <article>
      <h6 class="kicker">ভারত সফরে দুই টেস্টেই ইনিংস হার</h6>
      <h1>টেস্ট চ্যাম্পিয়নশিপে বাংলাদেশ-ভারতের অবস্থান কোথায় দাঁড়াল?</h1>
      <address><time datetime="2019-11-24T15:49:00+00:00">24 Nov 2019, 15:49</time> by <a rel="author">কালের কণ্ঠ অনলাইন</a></address>
      <p>ভারতের বিপক্ষে দুই ম্যাচের সিরিজ দিয়ে টেস্ট চ্যাম্পিয়নশিপে যাত্রা শুরু হলো বাংলাদেশের। শুরুটা এত বেশি বাজে হয়েছে যে, বাংলাদেশর ক্রিকেটাররা ভুলে যেতে চাইবে এই সিরিজ। দুই ম্যাচেই ইনিংস পরাজয়। ইন্দোর টেস্ট আড়াই দিনে গড়ালেও দিবা-রাত্রির ঐতিহাসিক কলকাতা টেস্ট শেষ হয়েছে মাত্র সোয়া দুই দিনের কম সময়ে! সফরকারীদের পারফরমেন্স এতটাই লজ্জাজনক ছিল যে, এই ঐতিহাসিক ম্যাচটির রং ফিকে হয়ে গেছে। দর্শকরা হতাশ হয়েছেন। সেইসব দর্শকদের প্রতি মমতা দেখিয়ে বাংলাদেশি ক্রিকেটারদের 'অর্ডিনারি' বলেছেন সুনিল গাভাস্কার।</p>
      <p>আজ শেষ হওয়া টেস্ট সিরিজে বাংলাদেশকে ধোলাই করে টেস্ট চ্যাম্পিয়নশিপের পয়েন্ট টেবিলের শীর্ষস্থান আরও পাকপোক্ত করেছে ভারত। আগেই তারা শীর্ষে ছিল। আজকের পর ৭ ম্যাচে ৭ জয়ে তাদের পয়েন্ট সংখ্যা ৩৬০। এক ম্যাচ কম খেলা অস্ট্রেলিয়া ৩ জয় ২ পরাজয় এবং ১ ড্র নিয়ে আছে দুইয়ে। তাদের পয়েন্ট ১১৬। ভারত চলে গেছে একেবারে ধরা ছোঁয়ার বাইরে। তিনে থাকা নিউজিল্যান্ডের পয়েন্ট মাত্র ৬০। অবশ্য মাত্র ২ ম্যাচ খেলে ১টিতে জয় এবং অন্যটিতে হেরেছে তারা।</p>
      <p>কলকাতা টেস্টে এক ইনিংস এবং ৪৬ রানের ব্যবধানে পরাজয়ের পর এই পয়েন্ট টেবিলে বাংলাদেশের অবস্থান অনুমান করা কঠিন নয়। ৮ নম্বরে থাকা বাংলাদেশের পেছনে রয়েছে কেবল দক্ষিণ আফ্রিকা। তাদের মধ্যে পয়েন্টের কোনো ব্যবধান নেই; কারণ দুই দলই সবকটি ম্যাচ হেরে কোনো পয়েন্ট অর্জন করতে পারেনি। দক্ষিণ আফ্রিকা বাংলাদেশের চেয়ে ১ ম্যাচ বেশি খেলায় পেছনে পড়ে গেছে। ৬ এবং ৭ নম্বরে থাকা পাকিস্তান এবং উইন্ডিজের নামের পাশেও কোনো পয়েন্ট যোগ হয়নি।</p>
    </article>
  </body>
</html>