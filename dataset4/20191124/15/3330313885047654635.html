<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905032/live-discussie-honda-terug-keeperswissel-bij-fc-twente-g-n-wissel-bij-sparta.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-24T15:53:00+00:00"/>
    <meta property="og:title" content="LIVE-discussie: Honda terug, keeperswissel bij FC Twente, géén wissel bij Sparta"/>
    <meta property="og:description" content="De veertiende Eredivisie-speelronde van dit seizoen wordt vanaf 16.45 uur afgesloten met twee wedstrijden. Sparta ontvangt Vitesse op Het Kasteel en VVV-Venlo en FC Twente treffen elkaar in de Venlose Koel. Sparta kan weer beschikken over doelman Tim Coremans, die terugkeert van een schorsing: zijn Israëlische collega Ariel Harush behoudt echter zijn plekje onder de lat. Ten opzichte van de uitwedstrijd tegen sc Heerenveen zijn ook Khalid Karami en Laros Duarte nieuw in de opstelling: rechtsback Dirk Abels is zijn plekje kwijtgeraakt aan Karami en Duarte vervangt op het middenveld de geschorste Adil Auassar."/>
  </head>
  <body>
    <article>
      <h1>LIVE-discussie: Honda terug, keeperswissel bij FC Twente, géén wissel bij Sparta</h1>
      <address>
        <time datetime="2019-11-24T15:53:00+00:00">24 Nov 2019, 15:53</time>
      </address>
      <p>
        <b>De veertiende Eredivisie-speelronde van dit seizoen wordt vanaf 16.45 uur afgesloten met twee wedstrijden. Sparta ontvangt Vitesse op Het Kasteel en VVV-Venlo en FC Twente treffen elkaar in de Venlose Koel.</b>
      </p>
      <p>Sparta kan weer beschikken over doelman Tim Coremans, die terugkeert van een schorsing: zijn Israëlische collega Ariel Harush behoudt echter zijn plekje onder de lat. Ten opzichte van de uitwedstrijd tegen sc Heerenveen zijn ook Khalid Karami en Laros Duarte nieuw in de opstelling: rechtsback Dirk Abels is zijn plekje kwijtgeraakt aan Karami en Duarte vervangt op het middenveld de geschorste Adil Auassar.</p>
      <p>Bij Vitesse is Keisuke Honda de meest in het oog springende naam. De Japanner is sinds deze week speelgerechtigd en keert na tien jaar terug in de Eredivisie. Eli Dasa moet plaatsmaken voor de linkspoot. Tim Matavz keert terug in de basis na zijn verrassende reserverol tegen FC Groningen en krijgt voorin gezelschap van Thomas Buitink: Jay-Roy Grot zit op de bank en Nouha Dicko is niet beschikbaar.</p>
      <p><b>Opstelling Sparta:</b> Harush; Karami, Vriends, Mattheij, Faye; Harroui, Laros Duarte, Smeets, Rayhi; Veldwijk, Ache.</p>
      <p><b>Opstelling Vitesse:</b> Pasveer; Lelieveld, Obispo, Doekhi, Clark; Honda, Bazoer, Bero, Linssen; Matavz, Buitink.</p>
      <p>VVV-Venlo is begonnen aan het tijdperk-Jay Driessen: de voormalige rechterhand van Maurice Steijn is tijdelijk ingestapt na het ontslag van Robert Maaskant. Driessen heeft niet veel wijzigingen doorgevoerd na de blamerende 6-1 bij Heracles Almelo. Christian Kum keert terug als vervanger van de afwezige captain Nils Röseler. Evert Linthorst en Johnatan Opoku dirigeren Richard Neudecker en John Yeboah naar de bank.</p>
      <p>FC Twente kan weer beschikken over doelman Joël Drommel, die terug is van een schorsing. Jorn Brondeel staat zijn plekje onder de lat weer af. Trainer Gonzalo García voert verder één wijziging door na de 2-1 zege op PEC Zwolle: Keito Nakamura keert terug in de basis ten koste van Rafik Zekhnini. Routinier Wout Brama begint weer op de bank.</p>
      <p><b>Opstelling VVV-Venlo: </b>Kirschbaum; Pachonik, Schäfer, Kum, Janssen; Opoku, Post, Linthorst; Wright, Soriano, Van Ooijen.</p>
      <p><b>Opstelling FC Twente:</b> Drommel; Latibeaudiere, Busquets, Schenk, Verdonk; Selahi, Roemeratoe, Espinosa; Cantalapiedra, Vuckic, Nakamura.</p>
    </article>
  </body>
</html>