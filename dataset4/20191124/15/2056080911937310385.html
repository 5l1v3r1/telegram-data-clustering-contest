<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996529_britanskata_policiia_privleche_vtori_obviniaem_za/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T15:42:00+00:00"/>
    <meta property="og:title" content="Британската полиция привлече втори обвиняем за смъртта на 39 виетнамци в камион"/>
    <meta property="og:description" content="Кралската прокуратура е потвърдила обвиненията в заговор за организиране на трафик на хора с цел експлоатация и за улесняване на нарушение на британските имиграционни закони."/>
  </head>
  <body>
    <article>
      <h1>Британската полиция привлече втори обвиняем за смъртта на 39 виетнамци в камион</h1>
      <address><time datetime="2019-11-24T15:42:00+00:00">24 Nov 2019, 15:42</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Британската полиция е обвинила 23-годишния северноирландец Кристофър Кенеди в трафик на хора като част от разследването за смъртта на 39 виетнамци, намерени в камион край Лондон миналия месец, предадоха "Ройтерс" и "Асошиейтед прес", цитирани от БТА.</p>
      <p>Арестуваният на 22 ноември Кенеди ще бъде изправен в понеделник пред съд в Челмсфорд, графство Есекс, казаха от полицията. Кралската прокуратура е потвърдила обвиненията в заговор за организиране на трафик на хора с цел експлоатация и за улесняване на нарушение на британските имиграционни закони.</p>
      <p>На 23 октомври жертвите - 31 мъже и осем жени - бяха открити мъртви в контейнера на камион, паркиран в индустриална зона в Есекс, недалеч от доковете на река Темза. Към 25-годишния шофьор Морис Робинсън, също от Северна Ирландия, вече са повдигнати обвинения за 39 убийства, заговор за трафик на хора и пране на пари. В Република Ирландия е арестувано още едно лице по случая.</p>
      <p>Разследващите са установили, че шофьорът е докарал контейнеровоза до Пърфлийт, Англия, където натоварил контейнера с виетнамците, пристигнал по море от Зеебрюге в Белгия.</p>
    </article>
  </body>
</html>