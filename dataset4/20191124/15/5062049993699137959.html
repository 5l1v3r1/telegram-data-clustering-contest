<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10750--navratil-o-vyhrocenem-derby-musime-na-ne-vletet-jako-tym"/>
    <meta property="og:site_name" content="Tenisový svět"/>
    <meta property="article:published_time" content="2019-11-24T15:54:00+00:00"/>
    <meta property="og:title" content="Navrátil o vyhroceném derby: Musíme na ně vletět jako tým"/>
    <meta property="og:description" content="Mísily se v něm emoce. Kapitán daviscupového týmu Jaroslav Navrátil byl po vylosování Slovenska do kvalifikačního zápasu spokojený, že nemusí cestovat na druhou stranu světa, zároveň si však uvědomuje sílu březnového soupeře."/>
  </head>
  <body>
    <article>
      <h1>Navrátil o vyhroceném derby: Musíme na ně vletět jako tým</h1>
      <address>
        <time datetime="2019-11-24T15:54:00+00:00">24 Nov 2019, 15:54</time>
      </address>
      <p>
        <b>Mísily se v něm emoce. Kapitán daviscupového týmu Jaroslav Navrátil byl po vylosování Slovenska do kvalifikačního zápasu spokojený, že nemusí cestovat na druhou stranu světa, zároveň si však uvědomuje sílu březnového soupeře.</b>
      </p>
      <p>„Los mohl být příjemnější, mohli jsme hrát doma. Ale mohl být k nám daleko horší, jako jet do Brazílie nebo Kolumbie. Brát ho musíme. Bude to první prestižní derby. Nemusíme cestovat daleko a prostředí známe. Na utkání se budeme těšit," nechal se slyšet Navrátil.</p>
      <p>Zkušený trenér sice má soupeře dobře zmapovaného, kdo se však objeví v závěrečné nominaci, si v současné době netroufá odhadnout. „V závěru sezóny hráli docela slušně. Ať už Andrej Martin nebo Jozef Kovalík, který je teď ve finále." (Kovalík uspěl po výhře nad Constantem Lestiennem 6:0, 6:4, pozn. aut.)</p>
      <p>„Martin Kližan byl téměř na odchodu z tenisové kariéry, ale je to utkání doma, takže ho můžou vzít. Disponují kvalitním deblem Polášek, Zelenay. Nemají hráče ve stovce, takže bude záležet na momentální formě. Nejdůležitější je však forma našich hráčů. Musíme se dívat sami na sebe a naladit formu tak, abychom uspěli, a podívali se do finálového turnaje v Madridu," má jasno český daviscupový trenér.</p>
      <p>Otázkou rovněž zůstává, jaký povrch Slováci nasadí. „Je to na vážkách. Andrej Martin a Josef Kovalík mají rádi antuku, což Jirka Veselý s Jonášem Forejtkem také. Na druhou stranu můžou zvolit středně rychlý, který mají v Národním centru. Na tom určitě hraje lépe Norbert Gombos. U nás je to Lukáš Rosol. Úplně rozhodovat ale nebude,“ odhaduje Navrátil, který hodlá počítat s podobnou sestavou jako v září v Bosně a Hercegovině.</p>
      <p>„Základem určitě bude Veselý, Forejtek a Lehečka. Další dva hráče doplním podle momentální formy. Nabízí se návrat Lukáše Rosola. Podle toho, jak bude hrát. Pátý hráč se uvidí. Důležitá bude čtyřhra. Je stále čas," neváhal s odpovědí.</p>
      <p>Jak vyznívá ze slov českého kapitána, jedničkou by měl být Jiří Veselý. Šestadvacetiletý hráč na slovenské soupeře umí zahrát. „Má s nimi pozitivní bilanci. Nebude to však utkání o Jirkovi. Musíme na ně vletět jako tým," prohlásil Navrátil, který očekává podporů diváků.</p>
      <p>„Je to první federální derby. Myslím si, že to bude trochu vyhrocené z obou stran. Do Bratislavy je to kousek, můžou přijet čeští fanoušci. Je to přístupné pro všechny," dodal s pozvánkou na zápas.</p>
      <footer>Radek Štohl, foto: Český tenisový svaz / Pavel Lebeda (sport-pics.cz)</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10749--pikantni-derby-cesi-v-davis-cupu-vyzvou-slovensko"/>
      </related>
    </article>
  </body>
</html>