<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/frykter-fluorjuks/71855159"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T15:12:29+00:00"/>
    <meta property="og:title" content="Frykter fluorjuks"/>
    <meta property="og:description" content="Flere landslagsløpere forteller Dagbladet at de frykter folk vil fortsette å bruke fluor under skiene, til tross for FIS-forbudet."/>
  </head>
  <body>
    <article>
      <h1>Frykter fluorjuks</h1>
      <h2>Flere landslagsløpere forteller Dagbladet at de frykter folk vil fortsette å bruke fluor under skiene, til tross for FIS-forbudet.</h2>
      <address><time datetime="2019-11-24T15:12:29+00:00">24 Nov 2019, 15:12</time> by <a rel="author">Fredrik Stuve</a></address>
      <p>BEITOSTØLEN (Dagbladet): Lørdag besluttet FIS å <a href="https://www.dagbladet.no/nyheter/totalforbud-mot-fluor---takker-dagbladet/71853937">forby fluoriserte skismurninger</a> allerede fra starten av neste sesong i alle sine konkurranser.</p>
      <p>Vedtaket har blitt mottatt med jubel av <a href="https://www.dagbladet.no/nyheter/totalforbud-mot-fluor---takker-dagbladet/71853937">flere i skimiljøet</a>, og også utøverne forteller at de er glad for forbudet på grunn av helsemessige årsaker.</p>
      <p>
        <b>Flere norske landslagsløpere forteller til Dagbladet at de frykter at FIS ikke vil ha en tilstrekkelig god nok testingsmetode på plass før neste sesong. En av dem er Therese Johaug.</b>
      </p>
      <p>- Det er greit for meg at det blir fluorforbud, men det krever ekstra arbeid med testing for å sørge for at ingen jukser, sier Johaug til Dagbladet.</p>
      <p>- Hvis folk skal begynne å jukse og mikse og trikse, da blir det ikke fair. Så lenge det er fair, er det greit, men jeg frykter at man kanskje ikke skal klare å finne de rette testmetodene, og at noen begynner å jukse litt. Da er jeg kritisk til det, sier hun.</p>
      <p>- For oss som toppidrettsutøvere er det viktig at de får et måleverktøy som gjør at man kan måle det. Jeg har gått på ski både med og uten fluor og vet hvor stor forskjellen er, sier Sjur Røthe til Dagbladet.</p>
      <h3>Penger og prestisje</h3>
      <p>- Så lenge de finner en testmetode som er god nok, er det ingenting som er bedre enn å kutte ut fluor. Jeg regner med at de har funnet ut av det, og da er det greit. Men de må finne en testmetode som fungerer, eller så blir det mye å skrive om de neste åra, sier Hans Christer Holund.</p>
      <p>
        <i>- Hvis ikke tror du folk kommer til å utnytte seg av det?</i>
      </p>
      <p>- Ja. Jeg håper jo ikke det, og alle spiller med de samme kortene, men vi får se, sier Holund.</p>
      <figure>
        <img src="https://dbstatic.no/71855427.jpg?imageId=71855427&amp;width=512&amp;height=308"/>
        <figcaption><b>GJEVT:</b> Sindre Bjørnestad Skar tror penger og prestisje kan få folk til å jukse. Foto: NTB Scanpix Vis mer</figcaption>
      </figure>
      <p>
        <b>Sindre Bjørnestad Skar er ennå tydeligere på at han tror utøvere vil prøve å omgå regelverket om det ikke er en sterk nok testmetode på plass.</b>
      </p>
      <p>- Jeg tror det kommer til å være en kjempeutfordring, og det kan være vanskelig å løse. Idretten skal være ærlig, men dessverre er det såpass gjevt å vinne og en del penger inne i bildet, så det er ikke alltid den blir ærlig og det er synd, sier Skar til Dagbladet.</p>
      <h3>Forstår frykten</h3>
      <p>Vegard Ulvang har i flere år vært en sterk pådriver for å få innført et fluorforbud.</p>
      <p>
        <b>Selv om han er godt fornøyd med at vedtaket er gjort, sier Ulvang at han skjønner godt hvorfor utøverne frykter at det vil bli jukset med fluor.</b>
      </p>
      <p>- Ja, det er klart. Det gjør jeg også. Men jeg tror vi skal klare å løse det, og nå vet vi hvor lang tid vi har på å få en god løsning, sier Ulvang til Dagbladet.</p>
      <p>
        <b>Som leder i langrennskomiteen i FIS, vil han være sterkt involvert i arbeidet med å få på plass et godt testverktøy. Ulvang forteller at renndirektørene fra langrenn og alpint skal lede arbeidet med å finne den beste måten å få testet på.</b>
      </p>
      <p>- En del av vedtaket er at vi har en komité ledet av Atle Skårdal fra alpint og Pierre Mignerey fra langrenn som skal opprette en arbeidsgruppe bestående av blant annet kjemiske og juridiske eksperter. De skal diskutere og finne fram til de beste løsningene, forteller Ulvang.</p>
      <figure>
        <img src="https://dbstatic.no/71855431.jpg?imageId=71855431&amp;x=0&amp;y=0&amp;cropw=100&amp;croph=80.584551148225&amp;width=643&amp;height=387"/>
        <figcaption><b>ETT ÅR PÅ SEG:</b> Vegard Ulvang håper vedtaket vil få fortgang i å utvikle en test som er god nok. Foto: Bjørn Langsem/Dagbladet Vis mer</figcaption>
      </figure>
      <h3>- Har vinteren på oss</h3>
      <p>Selv om Ulvang innrømmer at de per dags dato ikke har en god nok testmetode, mener han forbudet var viktig for å framskynde arbeidet med å finne den beste løsningen.</p>
      <p>Gjennom forbudet i norsk langrenn for utøvere opp til 15-16 år, ble det utviklet en test som ble benyttet under Hovedlandsrennet forrige vinter, til <a href="https://www.dagbladet.no/sport/raser-mot-skiforbundets-fluor-fadese---gjor-idretten-en-bjornetjeneste/70948748">mye ståhei</a> om hvordan testingen og informasjonen hadde blitt lagt fram.</p>
      <p>
        <b>Per dags dato er det beste måleverktøyet utarbeidet av NILU, Norsk institutt for luftforskning, på bestilling fra Norges Skiforbund. Ulvang mener det er en av flere mulige verktøy for framtida.</b>
      </p>
      <p>- Vi har vinteren på oss til å løse det her og regner med at forslagene vil komme. Det finnes en metode i dag, som jeg mener fungerer, og særlig når det er nulltoleranse for fluor, som det vil være i verdenscupen. Den må fortsatt kvalitetssikres og gjennomtestes, sier Ulvang.<br/><br/>- Det aller beste ville vært hvis det fungerte allerede før vi begynner sesongen. Det har allerede kommet mange gode og kreative ideer fra langrennsmiljøet. Det blir en spennende prosess å finne løsninger, sier Ulvang.</p>
    </article>
  </body>
</html>