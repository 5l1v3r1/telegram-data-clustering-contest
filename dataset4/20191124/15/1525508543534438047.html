<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779768/%D8%AA%D9%88%D8%AC%D9%87-%D8%A8%D9%87-%D8%B2%D9%85%D8%A7%D9%86-%D8%A8%D9%86%D8%AF%DB%8C-%D8%AD%D8%B6%D9%88%D8%B1-%D9%BE%D8%B2%D8%B4%DA%A9%D8%A7%D9%86-%D9%85%D8%AA%D8%AE%D8%B5%D8%B5-%D8%AF%D8%B1-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D9%87%D8%A7%DB%8C-%D9%87%D9%85%D8%AF%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T15:40:47+00:00"/>
    <meta property="og:title" content="امام جمعه همدان تاکید کرد: توجه به زمان‌بندی حضور پزشکان متخصص در بیمارستان‌های همدان"/>
    <meta property="og:description" content="همدان - امام جمعه همدان با تاکید بر توجه به زمان‌بندی حضور پزشکان متخصص در بیمارستان‌های همدان گفت: بیمارستان ها باید از نظر پزشک، پرستار و تجهیزات تقویت شوند."/>
  </head>
  <body>
    <article>
      <h1>امام جمعه همدان تاکید کرد: توجه به زمان‌بندی حضور پزشکان متخصص در بیمارستان‌های همدان</h1>
      <address>
        <time datetime="2019-11-24T15:40:47+00:00">24 Nov 2019, 15:40</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله حبیب الله شعبانی موثقی ظهر یکشنبه به همراه رئیس دانشگاه علوم پزشکی همدان و شماری از مسئولان از بیماران مرکز آموزشی درمانی شهید بهشتی همدان عیادت کرد و در جریان نحوه رسیدگی به بیماران قرار گرفت.</p>
      <p>وی ضمن عیادت از بیماران در بخش‌های داخلی و اورولوژی با اهدای گل و آرزوی سلامتی و بهبودی از بیماران دلجویی کرد و حین عیادت از بیماران، دغدغه‌ها و مسائل آنها و همراهانشان را گوش داد و بر حفظ احترام و تکریم بیماران و همراهانشان در فضای درمانی تأکید کرد.</p>
      <p>آیت الله شعبانی همچنین در سالن انتظار بیمارستان شهید بهشتی همدان با برخی از مراجعان گفتگو کرد و مسائل مطرح شده توسط مسئولان دانشگاه علوم پزشکی همدان پاسخ داده شد.</p>
      <p>نماینده ولی‌فقیه در استان همدان در ادامه این بازدید در جلسه ای با مسئولین دانشگاه علوم پزشکی همدان و مرکز آموزشی درمانی بهشتی بر جایگاه والای سلامتی و امنیت به‌عنوان دو نعمت ارزشمند تأکید و عنوان کرد: مرکز آموزشی درمانی بهشتی یک مرکز ارجاعی است که در مواردی منحصر بفرد است بنابراین نیازمند امکانات و نیروی درمانی ویژه بوده تا عملکرد انحصاری این مجموعه به نحو مطلوب ارائه شود.</p>
      <figure>
        <img src="https://media.mehrnews.com/d/2019/11/24/4/3302300.jpg"/>
      </figure>
      <p>آیت الله حبیب الله شعبانی همچنین با اشاره به لزوم تقویت کادر اجرایی و تجهیزات این بیمارستان تاکید کرد: گاهی در نقاطی از استان همدان شیوع برخی بیماری‌ها گسترش می‌یابد که باید دانشگاه علوم پزشکی در مراکز تحقیقاتی خود به این مهم و ریشه‌یابی علل آن بپردازد.</p>
      <p>امام جمعه همدان با ابراز رضایت از شرایط فیزیکی و ساختار مجموعه درمانی شهید بهشتی گفت: توجه به زمانبندی حضور پزشکان متخصص در این مرکز نیز باید مورد توجه قرار گیرد تا زمان شایسته و مناسبی برای هر بیمار صرف ‌شود.</p>
      <p>وی افزود: مرکزی که منحصر به فرد است باید از نظر پزشک، پرستار و تجهیزات نیز تقویت شود در حالی که در این بیمارستان با مشکلاتی مواجه است.</p>
      <aside>گزارش هایی مبنی بر گله مندی از میزان بالای مرگ و میر ها در مراکز درمانی وجود دارد</aside>
      <p>آیت الله شعبانی با اشاره به اینکه گزارش هایی مبنی بر گله مندی از میزان بالای مرگ و میر ها در مراکز درمانی وجود دارد خاطر نشان کرد: این علت به معنای عدم وجود تخصص لازم در پزشکان و کادر درمانی نسیت چرا که پزشکان بسیار خوبی در همدان مشغول هستند و چرایی این موضوع را باید در کمبود پرستار، امکانات و بالا بودن مراجعات دانست.</p>
      <p>وی در ادامه با بیان این که با بالا رفتن آمار ویزیت ها توسط پزشک، بیماران حق شرعی و قانونی گردن آنها پیدا می کنند یادآور شد: البته برآیند های موجود روند مثبتی را نشان می دهد که به معنای رضایت مردم از پزشکان است اما با بالارفتن تعداد مراجعات قطعا زمان کمتری را پزشک برای هر بیمار اختصاص خواهد داد که این هم از کمبود منابع و تجهیزات سرچشمه می گیرد.</p>
      <p>رئیس دانشگاه علوم پزشکی همدان نیز اظهار داشت: بیمارستان بهشتی در امور پزشکی به‌ویژه بیماری‌های داخلی در منطقه غرب کشور مرجع شناخته می‌شود و عمدتا بیماران دیگر استان‌ها نیز برای درمان جامع در این حوزه به بیمارستان بهشتی ارجاع داده می‌شوند.</p>
      <p>رشید حیدری مقدم با اشاره به استقرار دستگاه‌های دیالیز در این مجموعه عنوان کرد: به‌زودی تعداد دستگاه‌های دیالیز استان افزایش خواهد یافت اما این افزایش امکانات در بخش درمان راه‌حل اصلی نیست و باید تمرکز بیشتری بر حوزه پیشگیری داشته باشیم تا میزان ابتلا کاهش یابد.</p>
      <p>رئیس دانشگاه علوم پزشکی همدان ادامه داد: اشاعه فرهنگ اهدای عضو در خصوص بیماران کلیه و دیالیز نیازمند توجه ویژه است از این رو درخواست دارم در شورای سیاستگذاری ائمه جمعه و حوزه علمیه توجه به این مهم در دستور کار قرار گیرد زیرا در مواردی نظیر پیوند کلیه، با شرایط اقتصادی موجود فشار مضاعفی به برخی از اقشار جامعه تحمیل می‌شود که فرهنگ اهدای عضو می‌تواند راهکار مناسبی در این زمینه باشد.</p>
      <p>وی افزود: در پژوهشی که توسط وزارت بهداشت به‌عمل آمده همدان رتبه قابل قبولی در مجموعه وزارت بهداشت در جلب رضایت مردم به دست آورده‌ و این نشان از عملکرد هماهنگ و پرشتاب دانشگاه در ارائه خدمت به مردم دارد.</p>
      <p>حیدری‌مقدم بیان کرد: دانشگاه علوم پزشکی همدان از ۱۷ مرکز تحقیقاتی برخوردار است که مسائل مختلفی از جمله میزان شیوع بیماری‌ها در استان و علل و عوامل آن را مورد بررسی قرار می‌دهد که همین امر در افزایش رضایت مخاطبان نقشی مهم ایفا می‌کند.</p>
      <p>وی در ادامه با اشاره به مطالبه ۲۵۰ میلیارد تومانی دانشگاه از بیمه‌ها خاطرنشان کرد: این موضوع یکی دیگر از نکات مهمی است که باید مورد توجه قرار گیرد چراکه ارائه خدمات به بیماران با احقاق این مطالبات تسریع یافته و امکانات و فضای بهتری در این راستا فراهم می‌شود.</p>
    </article>
  </body>
</html>