<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191124_Kiemeltek_a_tengerbol_egy_negyeves_balnatetemet_osszerakjak_es_kiallitjak"/>
    <meta property="og:site_name" content="HVG.hu"/>
    <meta property="article:published_time" content="2019-11-24T15:15:00+00:00"/>
    <meta property="og:title" content="Kiemeltek a tengerből egy négyéves bálnatetemet, összerakják és kiállítják"/>
    <meta property="og:description" content="Nagyon ritka, hogy kék bálna teteme épségben sodródjon partra, a csontokat a tudósok szándékosan hagyták évekig a vízben."/>
  </head>
  <body>
    <article>
      <h1>Kiemeltek a tengerből egy négyéves bálnatetemet, összerakják és kiállítják</h1>
      <address><time datetime="2019-11-24T15:15:00+00:00">24 Nov 2019, 15:15</time> by <a rel="author">hvg.hu</a></address>
      <p>
        <b>Nagyon ritka, hogy kék bálna teteme épségben sodródjon partra, a csontokat a tudósok szándékosan hagyták évekig a vízben.</b>
      </p>
      <p>Még 2015-ben sodródott partra az amerikai Oregon államban egy kék bálna teteme. Nagyon ritka, hogy ilyen tetem épségben jusson partra, legutóbb 200 évvel ezelőtt fordult elő ilyesmi – a kék bálna a Földön valaha élt legnagyobb állat, és főleg a partoktól távol, mély vizekben él.</p>
      <p>A tudósok kaptak az alkalmon, 58 tonna húst távolítottak el a tetemről, a maradékot pedig hálókban visszaengedték a tengerbe, hogy ott a dögevők tisztára pucolják a csontokat. Most mind a 365 darab csontot épségben kiemelték – írja a jelentette az <i><a href="https://www.businessinsider.com/oregon-whale-carcass-scientists-reassemble-display-2019-11">AP</a></i> hírügynökség. A csontokat még kezelni kell, ezt követően az állat csontvázát újra összeállítják, a terv az, hogy az építés alatt álló newporti tengerkutató központban fogják kiállítani.</p>
      <figure>
        <iframe src="https://www.youtube.com/embed/ubhiRQlIIKs" width="640" height="360" data-service="Youtube" scrolling="no"/>
      </figure>
      <p>Ha máskor is tudni szeretne hasonló dolgokról, lájkolja <a href="https://www.facebook.com/hvg.tech">a HVG Tech rovatának tudományos eredményeket is bemutató Facebook-oldalát</a>.</p>
    </article>
  </body>
</html>