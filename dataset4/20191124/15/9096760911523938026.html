<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=363268"/>
    <meta property="og:site_name" content="Voetbalzone"/>
    <meta property="article:published_time" content="2019-11-24T15:04:00+00:00"/>
    <meta property="og:title" content="Juventus meldt schouderblessure De Ligt; CL-kraker op de tocht"/>
    <meta property="og:description" content="Matthijs de Ligt heeft een schouderblessure overgehouden aan de uitwedstrijd van Juventus tegen Atalanta (1-3) van zaterdag, zo meldt de koploper in de Serie A een dag later via de officiële kanalen. De centrumverdediger, die de training van zondag moest laten schieten, wordt behandeld door de medische staf van Juventus. Het lijkt onwaarschijnlijk dat De Ligt op tijd fit is voor het Champions League-duel met Atlético Madrid van dinsdag."/>
  </head>
  <body>
    <article>
      <h1>Juventus meldt schouderblessure De Ligt; CL-kraker op de tocht</h1>
      <address>
        <time datetime="2019-11-24T15:04:00+00:00">24 Nov 2019, 15:04</time>
      </address>
      <figure>
        <img src="https://static.voetbalzone.nl/images/photos/ori_1152_648/13135157353535.jpg"/>
      </figure>
      <p>
        <b><a href="https://www.voetbalzone.nl/speler.asp?uid=399768">Matthijs de Ligt</a> heeft een schouderblessure overgehouden aan de uitwedstrijd van <a href="https://www.voetbalzone.nl/club.asp?uid=229">Juventus</a> tegen Atalanta (1-3) van zaterdag, zo meldt de koploper in de Serie A een dag later via de officiële kanalen. De centrumverdediger, die de training van zondag moest laten schieten, wordt behandeld door de medische staf van Juventus. Het lijkt onwaarschijnlijk dat De Ligt op tijd fit is voor het Champions League-duel met Atlético Madrid van dinsdag.</b>
      </p>
      <p>De schouder van De Ligt schoot uit de kom bij het blokken van de bal in het uitduel met Atalanta. Het gewricht werd snel daarna weer in de kom gebracht door de dokters van Juventus, waarna de kwetsuur zondagochtend opnieuw werd bekeken. De Italiaanse kampioen wil dat De Ligt eerst volledig fit raakt, waardoor de clash met Atlético te vroeg lijkt te komen voor de Oranje-international.</p>
      <p>De schouderkwetsuur komt op een bijzonder ongelukkig moment voor De Ligt, want de voormalige Ajacied behoorde de laatste weken steevast tot de uitblinkers van Juventus. "De Juventus-aanhang heeft vast genoten van de optredens van De Ligt en Mattia De Sciglio. Beiden zijn ze de laatste tijd onterecht bekritiseerd. De Sciglio is gewoon een heel solide en betrouwbare speler, terwijl De Ligt een kampioen is", zo schreef <i>Tuttosport</i> na de zege van Juventus op Atalanta. <i>Corriere dello Sport</i> was ook lovend over de Nederlander. "De Ligt speelde zijn beste wedstrijd sinds zijn komst naar Italië."</p>
      <p><a href="https://www.voetbalzone.nl/speler.asp?uid=382">Cristiano Ronaldo</a> werd tegen Atalanta gespaard door trainer Maurizo Sarri. De aanvaller verscheen zondag echter wel gewoon op het trainingsveld en Sarri verwacht dan ook dat Ronaldo klaar is voor de thuiswedstrijd tegen Atlético van dinsdagavond. Juventus begint met tien punten als koploper in groep D aan de ontmoeting met de Spanjaarden en is al verzekerd van een plaats in de achtste finale van het miljardenbal. Atlético, dat volgt op drie punten, kan de volgende ronde bijna niet meer ontgaan.</p>
    </article>
  </body>
</html>