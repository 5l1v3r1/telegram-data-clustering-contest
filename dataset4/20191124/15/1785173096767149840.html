<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/alegeri-prezidentiale-2019-ministerul-de-interne-96-de-sesizari-de-posibile-contraventii-si-infractiuni-electorale-s-au-inregistrat-peste-20-de-cazuri-medicale-1922405224542019111519179234"/>
    <meta property="og:site_name" content="News.ro"/>
    <meta property="article:published_time" content="2019-11-24T15:52:54+00:00"/>
    <meta property="og:title" content="Alegeri prezidenţiale 2019 – Ministerul de Interne: 96 de sesizări de posibile contravenţii şi infracţiuni electorale; s-au înregistrat peste 20 de cazuri medicale"/>
    <meta property="og:description" content="Ministerul de Interne a primit, duminică, 96 de sesizări privind posibile contravenţii şi infracţiuni electorale, dintre care 32 nu s-au confirmat. Au fost aplicate sancţiuni, atât avertismente, cât şi amenzi în valoare de 4.500 de lei. De asemenea, s-au înregistrat peste 20 de cazuri medicale."/>
  </head>
  <body>
    <article>
      <h1>Alegeri prezidenţiale 2019 – Ministerul de Interne: 96 de sesizări de posibile contravenţii şi infracţiuni electorale; s-au înregistrat peste 20 de cazuri medicale</h1>
      <address><time datetime="2019-11-24T15:52:54+00:00">24 Nov 2019, 15:52</time> by <a rel="author">News.ro</a></address>
      <p>
        <b>Ministerul de Interne a primit, duminică, 96 de sesizări privind posibile contravenţii şi infracţiuni electorale, dintre care 32 nu s-au confirmat. Au fost aplicate sancţiuni, atât avertismente, cât şi amenzi în valoare de 4.500 de lei. De asemenea, s-au înregistrat peste 20 de cazuri medicale.</b>
      </p>
      <p>Purtătorul de cuvânt al Ministerului Afacerilor Interne, comisar-şef de poliţie Monica Dajbog, a anunat că, potrivit celei mai recente raportări de la nivelul Centrului Naţional de Conducere Integrată al MAI, de la începerea procesului de vot au fost înregistrate 96 de sesizări de posibile contravenţii şi infracţiuni electorale.</p>
      <p>”Toate sesizările sunt verificate cu operativitate de specialiştii MAI. Până acum, în urma cercetărilor s-a stabilit că 32 sesizări nu se confirmă. În general, sesizările fac referire la continuarea propagandei electorale, violarea confidenţialităţii votului, lipsă buletine de vot, aşa-zis turism electoral, sfătuirea alegătorilor cum să voteze, comercializarea şi consumul de băuturi alcoolice în spaţiul de protecţie al secţiei de votare. Au fost aplicate 15 sancţiuni contravenţionale, dintre care 11 avertismente scrise şi patru amenzi în valoare de 4.500 de lei”, a declarat onica Dajbog.</p>
      <p>Potrivit acesteia, în judeţul Olt, s-a primit un apel la 112 prin care se reclama faptul ca anumite persoane au primit bani pentru a merge la vot. A fost întocmit dosar penal sub aspectul săvârşirii infracţiunii de corupere a alegătorilor.</p>
      <p>Tot în Olt, se efectuează verificări sub aspectul săvârşirii infracţiunii de violare a confidenţialităţii votului după ce o persoană, la ieşirea din cabină, a arătat buletinul de vot membrilor biroului electoral.</p>
      <p>Poliţiştii din Hârşova au fost sesizaţi de către un membru al secţiei de votare de la un liceu cu privire la faptul că un cetăţean ar fi însoţit la secţia de votare un bărbat de 73 de ani, imobilizat în scaun cu rotile, şi ar fi intrat cu acesta până la cabina de votare unde, profitând de faptul că perdeaua nu era trasă bine, ar fi observat procesul de votare şi l-ar fi îndrumat cum să voteze.</p>
      <p>În judeţul Tulcea se efectuează verificări sub aspectul săvârşirii infracţiunii de acces ilegal la un sistem informatic după ce un specimen de buletin de vot prin care cetăţenii erau îndemnaţi să voteze un anumit candidat a fost postat pe contul de pe o reţea de socializare al unui bărbat, care susţine însă că nu el ar fi publicat buletinul respectiv.</p>
      <p>În judeţul Teleorman, poliţiştii Secţiei Rurale Gălăţeni au fost sesizaţi cu privire la faptul că un bărbat s-a prezentat la secţia de votare şi şi-a exercitat dreptul de vot, deşi pe numele său exista o solicitare pentru deplasarea urnei mobile.<br/>Bărbatul susţine însă că nu a depus nicio cerere. Poliţiştii au întocmit dosar penal sub aspectul săvârşirii infracţiunii de fals în înscrisuri sub semnătură privată. Cercetările continuă în vederea identificării persoanei care a întocmit şi depus înscrisul.</p>
      <p>În Bistriţa-Năsăud, o persoană a fost sancţionată cu 2.000 de lei pentru continuarea propagandei electorale printr-o postare în mediul online.</p>
      <p>”În contextul desfăşurării procesului electoral, până la acest moment au fost raportate peste 20 de cazuri medicale la nivelul a 12 judeţe şi în municipiul Bucureşti”, a mai anunţat Dajbog.</p>
      <p>De asemenea, aceasta a precizat că, în cursul zilei de duminică, serviciile judeţene de evidenţă a persoanelor şi Direcţia din Bucureşti au eliberat peste 5.000 de acte de identitate pentru cetăţenii care doreau să voteze dar nu deţineau carte de identitate valabilă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>