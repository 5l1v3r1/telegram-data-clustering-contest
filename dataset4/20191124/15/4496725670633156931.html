<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1701101-santpedor-decideix-en-una-consulta-popular-si-mante-la-tradicio-de-les-vaquetes.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T15:06:06+00:00"/>
    <meta property="og:title" content="Santpedor decideix en una consulta popular si manté la tradició de les vaquetes"/>
    <meta property="og:description" content="Els veïns poden votar fins a les 8 del vespre a la sala 1 d'octubre de la biblioteca municipal"/>
  </head>
  <body>
    <article>
      <h1>Santpedor decideix en una consulta popular si manté la tradició de les vaquetes</h1>
      <address><time datetime="2019-11-24T15:06:06+00:00">24 Nov 2019, 15:06</time> by <a rel="author">ACN</a></address>
      <ul>
        <li>
          <b>Els veïns poden votar fins a les 8 del vespre a la sala 1 d’octubre de la biblioteca municipal</b>
        </li>
      </ul>
      <p>“Santpedor ha de mantenir la tradició de les vaquetes?”. Amb aquesta pregunta, més de 6.000 veïns majors de setze anys estan cridats a les urnes per decidir si conserven o no una festa que va néixer als anys 80. Les tres urnes que s’han instal·lat a la sala 1 d’octubre de la biblioteca municipal van acumulant els vots dels santpedorencs que han decidit dir-hi la seva des de primera hora del matí.</p>
      <p>Les opcions són ‘sí’, ‘no’ o vot en blanc. La consulta s’allargarà fins les 8 del vespre i de seguida que es tingui el recompte es farà públic. L’opció guanyadora serà la que guanyi per majoria simple i el resultat serà vinculant i s’aplicarà a la festa major d’aquest any.</p>
      <p>Entre els veïns, opinions de tots els gustos que van des de la defensa de la llibertat animal fins a la negació del patiment de les vaquetes i la preservació d’un dels actes més concorreguts de la festa major.</p>
      <p>Les penyes de Santpedor i l’organització de les vaquetes són una tradició que va néixer als anys 80 amb la voluntat d’unir i animar els veïns perquè participessin de la festa major del poble. 40 anys després les vaquetes, un dels actes més concorreguts, crea debat i des del consistori s’ha optat per preguntar als veïns.</p>
      <p>L’alcalde, Xavier Codina, ha explicat que la consulta determinarà quin tipus de festa major volen els veïns de Santpedor. En cas que el resultat sigui que les vaquetes han de seguir, el batlle ha explicat que les mesures de seguretat augmentaran “molt més”. En cas que surti que Santpedor no aposta per les vaquetes, s’haurà de pensar en una alternativa a la festa.</p>
      <p>És palès i notori que no hi ha una opinió majoritària al respecte, ja sigui a favor o en contra, i la consulta hi permetrà posar-hi llum. De fet, l’existència de partidaris i detractors de les vaquetes és tant dins com fora de les penyes que organitzen alguns dels actes, per part de veïns que participen a la festa i d’altres que no hi van mai.</p>
      <p>La incògnita sobre la continuïtat o no de les vaquetes s’esvairà aquest mateix vespre, quan es faran públics els resultats. Des que el 2010 Santpedor va rebre el reconeixement per part del Parlament de municipi on se celebren festes tradicionals amb bous, i cada any el ple de l’Ajuntament ha d’aprovar la celebració de la festa.</p>
      <p>
        <b>En contra de mantenir la tradició</b>
      </p>
      <p>La Glòria i la Visi han estat dues de les veïnes més matineres a participar a la consulta. A les 9 i pocs minuts ja havien votat. En el cas de la Glòria, la veïna ha explicat que mai ha anat a veure les vaquetes, “ni aquí ni en altres pobles”.</p>
      <p>“A mi no m’agraden els toros ni els circs, ni tot el que sigui jugar amb els animals”, ha dit. “Ho trobo vergonyós perquè no són cap joguina”, ha criticat. El dia que fan les vaquetes, normalment hi ha altres actes paral·lels de festa major. “Jo al concert hi vaig sempre, a ballar sardanes i escoltar música, però a les vaquetes mai”, ha explicat.</p>
      <p>L’opinió de la Visi va en aquest mateix sentit. La veïna, que només porta vuit anys al poble però que quan va arribar li va sorprendre molt la festa de les vaquetes, ha dit que no ha anat mai a veure-les. “No només em sembla una barbàrie, sinó que no trobo que sigui ni una festa divertida ni inclusiva on hi pugui participar tothom. A més, té unes connotacions masclistes que no m’agraden gens”, ha explicat.</p>
      <p>La veïna ha destacat que és “molt important” anar a votar perquè feia molt temps que la gent del poble demanava poder-se expressar.</p>
      <p>Per l’Andreu, “els animals han de viure en llibertat, i això és una cosa que s’ha de respectar”. “Ja sabem que al poble hi ha molta gent que s’estima les vaquetes i la festa major, però avui és la consulta i tothom ha d’anar a votar i dir-hi la seva. Punt.”, diu l’Andreu en relació al fet que tot i estar-hi en contra s’acatarà al que digui la majoria.</p>
      <p>També hi ha veïns que, com en Joan, fa uns anys veien la festa d’una manera i ara, amb la distància, ho veuen diferent. Ell va participar en els inicis, però amb el pas dels anys ha deixat d’anar a les vaquetes. “Cada cosa al seu temps”, ha assenyalat. “Ara ho veig d’una manera que no ho veia llavors”, ha dit.</p>
      <p>
        <b>A favor de mantenir la tradició</b>
      </p>
      <p>L’Emili és un dels contraris a treure la festa de les vaquetes. Aquest veí opina que les consultes “estan molt bé com a norma”, però en aquest cas no veia necessari “gastar uns diners de manera absurda”.</p>
      <p>Ell parla d’una certa “enveja” per part d’un grup de veïns que veuen com les vaquetes “triomfen” durant la festa major. “Allà ens arribem a ajuntar més de 2.000 persones, mentre als actes alternatius a penes hi ha gent”, ha relatat. “Això demostra que les vaquetes interessen”, ha afegit.</p>
      <p>L’Emili defensa el benestar animal de les vaquetes i assegura que en tot moment hi ha veterinaris que vetllen per les bèsties i persones que miren que cap participant es comporti malament amb els animals, i “a la mínima” l’aparten del grup.</p>
      <p>Aquest veí qüestiona el patiment d’uns animals que, diu, “estan ben cuidats” i ho contraposa a d’altres que la gent té a casa com els ocells engabiats, les iguanes en terraris o els peixos a les peixeres.</p>
      <p>Un altre de les qüestions que també preocupa l’Emili és el fet que si les vaquetes desapareixen i l’activitat al voltant d’això durant la festa major també, el jovent del poble pugui marxar cap a altres municipis per passar-s’ho bé. “Si hi ha algun accident, llavors de qui serà la culpa?”, s’ha preguntat. Durant la festa major, ha explicat, el jovent participa de les penyes i ningú agafa el cotxe perquè ja són al poble.</p>
      <p>De la seva banda, un altre dels partidaris de les vaquetes és en Josep Ramon. Ell defensa que són una tradició “de tota la vida” que cal mantenir. “És una tradició molt maca, molt nostra, molt arrelada i molt catalana que a Santpedor vivim amb passió”, ha destacat. “Aquí no es tortura cap animal ni s’ha torturat mai. Estimem molt els animals”, ha afegit.</p>
      <related>
        <h4>Notícies relacionades</h4>
        <a href="http://www.elpuntavui.cat/societat/article/5-societat/1701246-santpedor-opta-per-posar-fi-a-la-festa-taurina.html"/>
      </related>
    </article>
  </body>
</html>