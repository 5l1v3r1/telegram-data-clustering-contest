<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903121.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T15:41:00+00:00"/>
    <meta property="og:title" content="الهلال برای سومین بار قهرمان آسیا شد"/>
    <meta property="og:description" content="به گزارش ورزش سه، تیم فوتبال الهلال در شرایطی به ورزشگاه سایتاما در ژاپن پاگذاشته بود که دیدار رفت را در ریاض با نتیجه یک بر صفر برده بود و تیم اواراواردز برای قهرمانی می بایست با اختلاف 2 گل در خانه اش تیم الهلال را شکست می داد."/>
  </head>
  <body>
    <article>
      <h1>الهلال برای سومین بار قهرمان آسیا شد</h1>
      <address>
        <time datetime="2019-11-24T15:41:00+00:00">24 Nov 2019, 15:41</time>
      </address>
      <p>نماینده کشور عربستان توانست به قهرمانی کشورهای شرقی در آسیا خاتمه دهد و پس از هفت سال یک تیم از غرب آسیا قهرمان قاره پهناور شد.</p>
      <p>به گزارش ورزش سه، تیم فوتبال الهلال در شرایطی به ورزشگاه سایتاما در ژاپن پاگذاشته بود که دیدار رفت را در ریاض با نتیجه یک بر صفر برده بود و تیم اواراواردز برای قهرمانی می بایست با اختلاف 2 گل در خانه اش تیم الهلال را شکست می داد.</p>
      <p>با شروع بازی اما چیزی که مشهود بود، قدرتنمایی شاگردان لوچسکو بود. آنها طی نیمه اول تیم برتر میدان بودند و فقط یک بار دروازه اشان توسط کوروکی مهاجم اوراواردز تهدید شد که این موقعیت هم با دخالت به موقع سلمان فرج از دست رفت.</p>
      <figure>
        <img src="https://static2.farakav.com/files/pictures/01453472.jpg"/>
      </figure>
      <p>دو تیم در نیمه اول با تساوی بدون گل به کار خود خاتمه دادند ولی در نیمه دوم هم با وجود حمایت همه جانبه ای که ژاپنی ها از تیم خود در ورزشگاه سایتاما به عمل آورده بودند و ورزشگاه را قرمزپوش کردند، این تیم میهمان بود که به نمایش بهتر خود ادامه داد و موقعیت های گل بیشتری ایجاد کرد. در نهایت هم این فرصت های گلزنی در دقیقه 84 با ضربه سالم الدوسازی که روی یک ضدحمله و کار ترکیبی به دست آمد از حریف پیش افتاد.</p>
      <p>در ادامه هم این شاگردان لوچسکو بودند که بازی را در اختیار داشتند و تعویض های تسویوشی اوتسوکی هم نتوانست روند تیمش را عوض کند تا در وقت های اضافی بار دیگر تیم میهمان اینبار توسط گومیس گلزنی کند و کسب سومین قهرمانی آسیا را برای الهلال تضمین کند. </p>
      <figure>
        <img src="https://static2.farakav.com/files/pictures/01453478.jpg"/>
      </figure>
      <p>این قهرمانی از این جهت نیز حائز اهمیت بود که حالا الهلال به همراه پوهانگ از کره جنوبی تنها تیم هایی به شمار می روند که سه قهرمانی آسیا را در کارنامه دارند. ضمن اینکه لوچسکو که همین چند ماه پیش و از مرحله یک هشتم نهایی به عنوان سرمربی الهلال انتخاب شده بود، توانست به هفت سال قهرمانی پیاپی تیم های شرقی خاتمه دهد و تیمش را پس از اینکه دو سال پیاپی ژاپنی ها قهرمان شدند، به عنوان قهرمان جدید قاره معرفی کند.</p>
      <p>الهلال در سال 2007 هم با اوراواردز در فینال روبرو شده بود که در آن مقطع بازی را به حریف واگذار کرد ولی حالا با کسب پیروزی مقتدرانه 3 بر صفر که در مجموع دو دیدار رفت و برگشت به دست آمد، انتقام شیرینی از حریفشان گرفته اند.</p>
    </article>
  </body>
</html>