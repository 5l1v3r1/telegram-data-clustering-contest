<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/impact-gasoline-price-shock-inflation-iran-economy"/>
    <meta property="og:site_name" content="euronews"/>
    <meta property="article:published_time" content="2019-11-24T15:11:04+00:00"/>
    <meta property="og:title" content="آغاز موج جدید گرانی در ایران یک هفته پس از جهش قیمت بنزین"/>
    <meta property="og:description" content="برخلاف وعده مقام‌های دولت ایران مبنی بر حفظ ثبات قیمت کالاها و خدمات پس از ۳ برابر شدن بهای بنزین، خبرگزاری رسمی جمهوری اسلامی(ایرنا) از آغاز موج جدید گرانی‌ها خبر داد."/>
  </head>
  <body>
    <article>
      <h1>آغاز موج جدید گرانی در ایران یک هفته پس از جهش قیمت بنزین</h1>
      <address><time datetime="2019-11-24T15:11:04+00:00">24 Nov 2019, 15:11</time> by <a rel="author">یورونیوز فارسی </a></address>
      <p>برخلاف وعده مقام‌های دولت ایران مبنی بر حفظ ثبات قیمت کالاها و خدمات پس از ۳ برابر شدن بهای بنزین، خبرگزاری رسمی جمهوری اسلامی، ایرنا روز یکشنبه سوم آذر از آغاز موج جدید گرانی‌ها خبر داد.</p>
      <p>به گزارش ایرنا، نرخ حمل‎ونقل مسافران درون‌شهری و میوه‌ و تره‌بار گاهی بین ۲۵ تا ۵۰ درصد رشد داشته و بنابراین به‌طور غیرمستقیم بر هزینه تولید و در نهایت قیمت مصرف‌کننده تأثیر گذاشته‌ است.</p>
      <p>مطابق <a href="https://plus.irna.ir/news/83566048/%D9%88%D9%82%D8%AA%DB%8C-%D8%A8%D9%86%D8%B2%DB%8C%D9%86-%D8%A8%D9%87%D8%A7%D9%86%D9%87-%DA%AF%D8%B1%D8%A7%D9%86%DB%8C-%DA%AF%D9%88%D8%AC%D9%87-%D9%88-%D8%A2%D9%87%D9%86-%D8%B4%D8%AF">این گزارش</a>، قیمت هر کیلوگرم گوجه‌فرنگی به رقمی بین ۸.۵ تا ۱۳ هزار تومان رسیده است. همچنین قیمت نارنگی و پرتقال هم در روزهای اخیر رشد قیمت داشته‌اند و بهای هر کیلوگرم انار درجه یک از ۹۰۰۰ تومان به ۱۲ هزار تومان رسیده است.</p>
      <p>خبرگزاری رسمی دولت ایران پیش‌بینی کرده که در هفته جاری موج کوچکی از گرانی فراگیر شود. به طوری که مطابق ادعای صاحب یک رستوران قیمت برنج ایرانی و مرغ، روز شنبه گذشته افزایش یافته و یک هایپر مارکت هم اعلام کرده که بر پایه فاکتور خرید روز شنبه گذشته، قیمت بسیاری از کالاها مانند ماکارونی یک برند خاص و همچنین یک نوع شربت آماده بالا رفته است.</p>
      <p>این گزارش همچنین تایید کرده که در بازار آهن هم قیمت‌ها با افزایش ۷۰ تا ۸۰ هزار تومانی برای هر قطعه تیرآهن مواجه بوده‌ است.</p>
      <p>خبرگزاری رسمی جمهوری اسلامی در بخش دیگری از این گزارش ضمن «هیجانی» و «غیرمنطقی» خواندن موج جدید گرانی‌ها از تاکید مجدد مقام‌های دولتی بر کنترل گرانی‌های هیجانی خبر داده است.</p>
      <p>دولت ایران از ۹ روز پیش و بنا بر مصوبه سران سه قوه که به تایید رهبر ایران نیز رسید، بهای هر لیتر بنزین را از هزار تومان به سه هزار تومان افزایش داد و برای صاحبان انواع خودروها سهمیه محدود ماهانه‌ای را به قیمت هر لیتر هزار و پانصد تومان در نظر گرفت. رخدادی که موجب شکل‌گیری اعتراض‌های بی‌سابقه در ۲۸ استان ایران شد که در نهایت با برخورد خشن نیروهای امنیتی و کشتار بیش از ۱۱۸ تن سرکوب شد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/19/gasoline-price-increasing-effects-iran-economy-inflation-rate">رشد قیمت بنزین چه زمانی به گرانی دامن می‌زند؟</a>
        </li>
        <li>
          <a href="https://farsi.euronews.com/2019/11/17/compare-iran-gasoline-price-increasing-demonstrations-with-other-countries">مقایسه قدرت خرید بنزین در ایران و سایر کشورهای درگیر اعتراض‌های خیابانی</a>
        </li>
      </ul>
    </article>
  </body>
</html>