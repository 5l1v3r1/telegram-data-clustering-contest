<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-wciaz-slychac-krzyk-tych-ktorych-juz-nie-ma-apel-papieza-ws-,nId,3352297"/>
    <meta property="og:site_name" content="RMF24"/>
    <meta property="article:published_time" content="2019-11-24T15:51:14+00:00"/>
    <meta property="og:title" content="&quot;Wciąż słychać krzyk tych, których już nie ma&quot;. Apel papieża ws. broni atomowej"/>
    <meta property="og:description" content="&quot;Wykorzystanie energii atomowej do celów wojennych jest zbrodnią przeciwko człowiekowi i przyszłości&quot;, &quot;będziemy za to sądzeni&quot; - mówił papież Franciszek w Hiroszimie. Przy Pomniku Pokoju w miejscu wybuchu bomby atomowej wygłosił orędzie. Wcześniej w Nagasaki apelował do świata o wprowadzenie zakazu posiadania broni nuklearnej."/>
  </head>
  <body>
    <article>
      <h1>"Wciąż słychać krzyk tych, których już nie ma". Apel papieża ws. broni atomowej</h1>
      <address><time datetime="2019-11-24T15:51:14+00:00">24 Nov 2019, 15:51</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>"Wykorzystanie energii atomowej do celów wojennych jest zbrodnią przeciwko człowiekowi i przyszłości", "będziemy za to sądzeni" - mówił papież Franciszek w Hiroszimie. Przy Pomniku Pokoju w miejscu wybuchu bomby atomowej wygłosił orędzie. Wcześniej w Nagasaki apelował do świata o wprowadzenie zakazu posiadania broni nuklearnej.</b>
      </p>
      <figure>
        <img src="https://i.iplsc.com/papiez-franciszek-spotkal-sie-osobami-ktore-przezyly-zrzucen/0009EROYWAOM2DQO-C123-F4.png"/>
        <figcaption>Papież Franciszek spotkał się osobami, które przeżyły zrzucenie bomby atomowej<cite>/FRANCK ROBICHON /PAP/EPA</cite></figcaption>
      </figure>
      <p>Podczas spotkania w intencji pokoju w Hiroszimie papież powiedział, przywołując dzień wybuchu bomby w tym mieście, czyli 6 sierpnia 1945 roku: "Tutaj, z tak wielu mężczyzn i kobiet, z ich marzeń i nadziei, pośród blasku błyskawicy i ognia, nie pozostało nic prócz cienia i milczenia. W jednej chwili wszystko pochłonęła czarna dziura zniszczenia i śmierci".</p>
      <p><i>Z tej otchłani milczenia wciąż słychać głośny krzyk tych, których już nie ma</i> - dodał.</p>
      <h4>"Chciałbym być pokornie głosem tych, których głos nie jest wysłuchany"</h4>
      <p><b><i>Wszystkich połączyło to samo przeznaczenie w straszliwej godzinie, która na zawsze naznaczyła nie tylko historię tego kraju, ale także oblicze ludzkości</i> </b>- podkreślił papież<br/><br/><i>Wspominam tutaj wszystkie ofiary i pochylam się przed siłą i godnością tych, którzy przeżywszy te pierwsze chwile, znosili przez wiele lat w swoich ciałach najcięższe cierpienia, a w swoich myślach, zalążki śmierci, które stale wyczerpywały ich energię życiową</i> - mówił Franciszek.<br/><br/>Wyznał, że poczuwał się do obowiązku, aby przybyć do tego miejsca jako pielgrzym pokoju i modlić się za ofiary "tak wielkiej przemocy".<br/><br/>Papież wskazał, że <b>nosi w sercu błagania i pragnienia mężczyzn i kobiet, zwłaszcza młodych, którzy pragną pokoju</b>, działają na jego rzecz i poświęcają się dla niego.<br/><br/><i>Przybyłem do tego miejsca pełnego pamięci i przyszłości, przynosząc ze sobą wołanie ubogich, którzy zawsze są najbardziej bezbronnymi ofiarami nienawiści i konfliktów</i>- oświadczył.</p>
      <h4>"Posiadanie broni atomowej jest niemoralne"</h4>
      <figure>
        <img src="https://i.iplsc.com/papiez-wyglosil-swoje-oredzie-przy-pomniku-pokoju-w-hiroszim/0009ERTJFEOBJSEJ-C123-F4.png"/>
        <figcaption>Papież wygłosił swoje orędzie przy Pomniku Pokoju w Hiroszimie<cite>/FRANCK ROBICHON /PAP/EPA</cite></figcaption>
      </figure>
      <p>Wyjaśnił następnie intencje swego przesłania: "Chciałbym być pokornie głosem tych, których głos nie jest wysłuchany i którzy patrzą z niepokojem i obawą na rosnące napięcia, jakie przeżywa nasz czas, niedopuszczalne nierówności i niesprawiedliwości zagrażające ludzkiemu współistnieniu, poważną niezdolność do troski o nasz wspólny dom, nieustanne i kurczowe odwoływanie się do broni, tak jakby mogły one zapewnić przyszłość pokoju".<br/><br/>Wyraził przekonanie, że <b>wykorzystanie energii atomowej do celów wojennych jest obecnie "bardziej niż kiedykolwiek zbrodnią nie tylko przeciwko człowiekowi i jego godności, ale także przeciwko wszelkiej szansie na przyszłość w naszym wspólnym domu"</b>.<br/><br/><i>Wykorzystanie energii atomowej do celów wojennych jest niemoralne. Będziemy za to sądzeni. <b>Nowe pokolenia powstaną jako sędziowie naszej przegranej</b>, jeśli mówiliśmy o pokoju, ale nie dokonaliśmy tego naszymi działaniami pośród narodów ziemi </i>- mówił. Papież dodał też, że niemoralne jest też "posiadanie broni atomowej".<br/><br/>Franciszek zapytał: "Jakże możemy mówić o pokoju, budując nowe i znakomite narzędzia wojny? Jakże możemy mówić o pokoju, kiedy uzasadniamy pewne bezprawne działania słowami dyskryminacji i nienawiści?".</p>
      <h4>"Nigdy więcej wojny"</h4>
      <p>Jak powiedział, <b>"jeśli naprawdę chcemy zbudować bardziej sprawiedliwe i bezpieczne społeczeństwo, musimy pozwolić, aby broń wypadła z naszych rąk"</b>. Przywołał słowa świętego Pawła VI wygłoszone ponad 50 lat temu w ONZ: "Nie można miłować z ofensywną bronią w ręku".<br/><br/><b>Papież wskazał trzy imperatywy płynące z Hiroszimy: "Pamiętać, podążać razem, chronić".</b><br/><br/><i>W imieniu wszystkich ofiar bombardowań, eksperymentów atomowych i wszelkich konfliktów, wspólnie podnieśmy okrzyk: Nigdy więcej wojny, nigdy więcej zgiełku broni, nigdy więcej tak wiele cierpienia! </i>- wezwał papież.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fswiat%2Fnews-papiez-dobrze-znamy-historie-naszych-upadkow-grzechow-i-ogra%2CnId%2C3352183%3Fparametr%3Dembed_tyt">Papież: Dobrze znamy historię naszych upadków, grzechów i ograniczeń</a>
      </p>
      <h4>"Wydane pieniądze i fortuny zarobione na produkcji i sprzedaży broni są nieustanną napaścią wołającą do nieba"</h4>
      <p>Niedziela była najbardziej intensywnym dniem tygodniowej wizyty papieża w Azji.</p>
      <p>Rozpoczął go od porannej wizyty w Nagasaki, mieście na wyspie Kiusiu, kolebce katolicyzmu w Kraju Kwitnącej Wiśni, gdzie 99 procent ludności to niechrześcijanie. To tam również znajduje się klasztor franciszkanów, założony z inicjatywy św. Maksymiliana Kolbe.<br/><br/>W epicentrum wybuchu bomby atomowej papież przykląkł oddając hołd ofiarom, zapalił świeczkę. Następnie wystosował apel do świata o wprowadzenie zakazu posiadania broni nuklearnej.<br/><br/><b><i>To miejsce sprawia, że jesteśmy bardziej świadomi cierpienia i koszmaru, jakie jesteśmy w stanie sobie zadać jako ludzie</i> </b>- mówił papież.<br/><br/><i>W tym mieście, będącym świadkiem katastrofalnych konsekwencji humanitarnych i środowiskowych ataku nuklearnego, zawsze nie dość będzie usiłowań potępiania wyścigu zbrojeń</i> - oświadczył Franciszek. <i>Trwoni on cenne zasoby, które zamiast tego mogłyby zostać wykorzystane na rzecz integralnego rozwoju ludów i ochrony środowiska naturalnego</i> - dodał.<br/><br/><i>W dzisiejszym świecie, w którym miliony dzieci i rodzin żyje w nieludzkich warunkach, wydane pieniądze i fortuny zarobione na produkcji, modernizacji, konserwacji i sprzedaży coraz bardziej niszczycielskich broni są nieustanną napaścią wołającą do nieba </i>- mówił Franciszek.<br/><br/><i>Będąc przekonanym, że <b>świat bez broni nuklearnej jest możliwy i konieczny</b>, proszę przywódców politycznych, aby nie zapominali, że nie obronią nas one przed zagrożeniami dla bezpieczeństwa narodowego i międzynarodowego naszych czasów</i> - dodał.</p>
      <h4>"Domagajmy się, aby zapewniono wolność religijną wszystkim i we wszystkich zakątkach planety"</h4>
      <p>Następnie papież udał się na wzgórze Nishizaka, gdzie oddał hołd 26 świętym męczennikom, zamordowanym na rozkaz miejscowego szoguna w 1597 roku. Mówił tam o ofiarach prześladowań religijnych, które w Japonii trwały ponad dwa wieki, a także o męczennikach XXI wieku, prześladowanych obecnie za wiarę.<br/><br/>Wezwał: "Domagajmy się, aby zapewniono wolność religijną wszystkim i we wszystkich zakątkach planety".<br/><br/><i><b>Zaprotestujmy też przeciwko wszelkim manipulacjom religii dokonywanym przez politykę ekstremizmu i podziału</b>, przez systemy nieskrępowanego zysku lub przez nienawistne tendencje ideologiczne, które manipulują działaniami i przyszłością kobiet i mężczyzn</i> - apelował Franciszek.</p>
      <figure>
        <img src="https://i.iplsc.com/w-nagasaki-papiez-odprawil-msze-na-stadionie-bejsbolowym/0009ERTN40RUX740-C123-F4.png"/>
        <figcaption>W Nagasaki papież odprawił mszę na stadionie bejsbolowym<cite>/CIRO FUSCO /PAP/EPA</cite></figcaption>
      </figure>
      <p>Także w Nagasaki odprawił mszę na stadionie bejsbolowym, w której uczestniczyło 35 tysięcy osób. Byli wśród nich przedstawiciele sił USA stacjonujących w Japonii. Obecni byli też misjonarze z klasztoru założonego przez ojca Kolbego.<br/><br/>Wizerunkiem, jaki towarzyszył tej bardzo poruszającej dla papieża podróży, była fotografia, przedstawiająca chłopca z Nagasaki, który przyniósł na plecach do krematorium zwłoki swego młodszego brata, ofiary wybuchu bomby. Zdjęciem tym papież postanowił zilustrować w zeszłym roku swe orędzie na Światowy Dzień Pokoju. W niedzielę w Nagasaki spotkał się z synem autora fotografii, Joe O’Donnella, Tygem.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fswiat%2Fnews-papiez-w-tajlandii-zaapelowal-o-ochrone-kobiet-i-dzieci%2CnId%2C3346724%3Fparametr%3Dembed_linki">Papież w Tajlandii zaapelował o ochronę kobiet i dzieci</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ftylko-w-rmf24%2Fisakowicz-zaleski%2Fblogi%2Fnews-krytyka-papieza-franciszka-za-kult-poganskiej-bogini-pachama%2CnId%2C3332724%3Fparametr%3Dembed_linki">​Krytyka papieża Franciszka za kult pogańskiej bogini Pachamana</a>
        </li>
      </ul>
    </article>
  </body>
</html>