<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903123.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T15:55:00+00:00"/>
    <meta property="og:title" content="سبد حمایت معیشتی دولت به چه کسانی تعلق گرفت؟"/>
    <meta property="og:description" content="ایرنا نوشت: بامداد ۲۴ آبان ماه بنزین گران شد و قیمت بنزین سهمیه‌ای ۱۵۰۰ تومان و بنزین آزاد سه هزار تومان تعیین شد."/>
  </head>
  <body>
    <article>
      <h1>سبد حمایت معیشتی دولت به چه کسانی تعلق گرفت؟</h1>
      <address>
        <time datetime="2019-11-24T15:55:00+00:00">24 Nov 2019, 15:55</time>
      </address>
      <p>خانواده‌هایی که یکصد و پنجمین مرحله یارانه نقدی را دریافت کردند منتظر بودند که سبد حمایت معیشتی دولت نیز به حساب آنها واریز شود اما این اتفاق نیفتاد و پس از واریز آخرین مرحله واریز سبد حمایت معیشتی این سوال مطرح شد که این سبد به چه کسانی تعلق گرفته است؟</p>
      <p>ایرنا نوشت: بامداد ۲۴ آبان ماه بنزین گران شد و قیمت بنزین سهمیه‌ای ۱۵۰۰ تومان و بنزین آزاد سه هزار تومان تعیین شد.</p>
      <p>«علی ربیعی» سخنگوی دولت در همان روزهای نخست افزایش قیمت بنزین تاکید کرد که درآمد حاصل از افزایش قیمت بنزین (۲۹ تا ۳۰ هزار میلیارد تومان) در سه مرحله ۲۷ آبان، ۳۰ آبان و دوم آذر پرداخت می‌شود.</p>
      <p>شب گذشته آخرین مرحله واریز انجام شد و خانوارهایی که گمان می‌کردند به دلیل اینکه مشمول دریافت یارانه هستند، پس تحت شمول دریافت سبد حمایت معیشتی نیز قرار می گیرند را متعجب کرد.</p>
      <p>سخنگوی ستاد شناسایی مشمولان طرح حمایت معیشتی امروز (یکشنبه) گفت: پیش از افزایش قیمت بنزین براساس تکلیف قانونی، طرح شناسایی دهک‌های بالای و حذف یارانه آنها تا دو مرحله اجرا شد.</p>
      <p>«حسین میرزایی» اضافه کرد: با افزایش قیمت بنزین این طرح متوقف و به تعویق افتاد در حالی که ما افراد سه دهک بالای درآمدی را شناسایی کرده بودیم.</p>
      <p>وی اظهارداشت: در طرح حمایت معیشتی دولت مقرر شد افرادی که یارانه می‌گیرند و جزو سه دهک بالای درآمدی نیستند سبد حمایت معیشتی دریافت کنند و در مرحله بعد برای افراد جامانده از دریافت یارانه نقدی و کسانی که پیش از این انصراف خود را از دریافت یارانه نقدی اعلام کرده بودند اما در حال حاضر خواهان دریافت حمایت معیشتی هستند، واریز شود.</p>
      <p>میرزایی اضافه کرد: قرار شده است برای جاماندگان و حذف شدگان از دریافت یارانه نقدی، آزمون وسع اجرا و شرایط آنها بررسی شود و در صورت تایید جزو لیست دریافت سید حمایت معیشتی قرار گیرند.</p>
      <p>وی اظهارداشت: تا پیش از این ۷۶ میلیون و ۲۰۰ هزار نفر یارانه می‌گرفتند که تعدادی را وزارت تعاون، کار و رفاه اجتماعی تا سال ۱۳۹۵ حذف کرد، یکسری ثبت نام نکردند، برخی جامانده بودند و برخی نیز انصراف دادند و در مجموع هشت میلیون یارانه نمی‌گرفتند.</p>
      <p>میرزایی اضافه کرد: از این ۷۶ میلیون و ۲۰۰ هزار نفر نیز حدود ۲۴ میلیون نفر جزو سه دهک بالای درآمدی بودند که قانون اجازه حذف آنها را داده و تکلیف کرده بود که حذف شوند.</p>
      <p>سخنگوی ستاد شناسایی مشمولان طرح حمایت معیشتی تصریح کرد: ۲۵ میلیون نفر از افراد جامعه مشمول طرح سبد حمایت معیشتی دولت نیستند.</p>
      <p>وی افزود: در حال حاضر ۸۲.۱ درصد خانوارهای سیستان و بلوچستان، ۷۹.۲ درصد خانوارهای خراسان شمالی، ۷۸.۴ درصد خانوارهای خراسان جنوبی و ۵۷.۲ درصد از خانوارهای تهرانی سبد حمایت معیشتی دریافت کرده‌اند.</p>
    </article>
  </body>
</html>