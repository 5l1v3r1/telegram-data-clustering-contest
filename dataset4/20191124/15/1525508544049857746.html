<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779897/%D8%B4%D8%B1%D9%85%D9%86%D8%AF%D9%87-%D8%AC%D9%88%D8%A7%D9%86%D8%A7%D9%86-%D9%88-%D8%AF%D8%AE%D8%AA%D8%B1%D8%A7%D9%86-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A8%D8%A7%D8%A8%D8%AA-%DA%A9%D9%85%D8%A8%D9%88%D8%AF-%D9%81%D8%B6%D8%A7%D9%87%D8%A7%DB%8C-%D9%88%D8%B1%D8%B2%D8%B4%DB%8C-%D9%87%D8%B3%D8%AA%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T15:19:58+00:00"/>
    <meta property="og:title" content="معاون وزیر ورزش و جوانان: شرمنده جوانان و دختران خراسان‌جنوبی بابت کمبود فضاهای ورزشی هستیم"/>
    <meta property="og:description" content="بیرجند- معاون وزیر ورزش و جوانان گفت: شرمنده جوانان و دختران خراسان‌جنوبی بابت کمبود فضاهای ورزشی هستیم."/>
  </head>
  <body>
    <article>
      <h1>معاون وزیر ورزش و جوانان: شرمنده جوانان و دختران خراسان‌جنوبی بابت کمبود فضاهای ورزشی هستیم</h1>
      <address>
        <time datetime="2019-11-24T15:19:58+00:00">24 Nov 2019, 15:19</time>
      </address>
      <p>به گزارش خبرنگارمهر، مهین فرهادی‌زاد عصر یکشنبه در دیدار با رؤسا و نائب رئیسان هیئت‌های ورزشی اظهارکرد: به واسطه همه فضاهای ورزشی‌که جوانان و دختران خراسان‌جنوبی از آن محروم هستند احساس شرمندگی می‌کنیم.</p>
      <p>معاون توسعه ورزش بانوان وزارت ورزش و جوانان بیان‌کرد: البته مردم ایران محدودیت‌های اعتباری به واسطه تحریم‌های دشمنان را درک می‌کنند و از ما به اندازه امکانات اعتباری تقاضای ایجاد فضا و امکانات دارند.</p>
      <p>فرهادی‌زاد ادامه‌داد: در سال‌های ابتدایی پیروزی انقلاب اسلامی خبری از حضور بانوان و دختران در فضاهای ورزشی بین‌المللی وجود نداشت اما امروزه دختران توانمندی چون نجمه خدمتی در خراسان‌جنوبی افتخارآفرین برای استان و کشور هستند.</p>
      <p>وی گفت: در حوزه ورزش قهرمانی در وزارت ورزش و جوانان اعتباراتی برای وزرش بانوان و آقایان داریم که بر اساس یک سری از شاخص‌ها تقسیم می‌شود که اگر این شاخص‌ها را مد نظر قرار ندهیم، عدالت رعایت نمی‌شود.</p>
      <p>معاون توسعه ورزش بانوان وزارت ورزش و جوانان با اشاره به اعتبارات حوزه ورزش همگانی بیان‌کرد: زنان محورخانواده هستند و بی‌شک توجه آنان به سلامت جسم خویش زمینه‌ساز گرایش دیگر اعضای خانواده به ورزش و توجه به امر سلامت خواهد بود.</p>
      <p>فرهادی زاد ادامه‌داد: هشت طرح ملی برای بانوان داریم که از این تعداد یک طرح ویژه بانوان روستایی است.</p>
      <p>وی با اشاره به اینکه در عرصه مدیریت و از جمله در حوزه ورزش باید مدیریت را با برنامه‌ریزی همراه کنیم، افزود: برنامه‌ریزی حقیقی به معنای شناخت فرصت‌ها، تهدیدات و نقاط ضعف و تلاش برای بهبود اوضاع و شرایط است.</p>
      <p>معاون توسعه ورزش بانوان وزارت ورزش و جوانان یادآور شد: قانون به ما اجازه نمی‌دهد در جاهایی که اعتبار مصوب وجود ندارد کلنگ احداث یک فضای ورزشی را به زمین بزنیم.</p>
      <p>نفیسه نخعی، مدیرکل امور بانوان و خانواده استانداری خراسان‌جنوبی نیز با اشاره به اینکه ایجاد یک مجتمع ورزشی ویژه بانوان یکی از نیازهای ورزشکاران زن در خراسان‌جنوبی است، اظهارکرد: از حدود ۲۳ هزار ورزشکار در خراسان‌جنوبی تعداد ۹ هزار و ۱۶ درصد ورزشکاران از بانوان هستند.</p>
      <p>وی یادآورشد: یکی از درخواست‌های ما سالن ورزشی تخصصی تیراندازی در استان است تا بتوانیم ورزشکاران حرفه‌ای را تربیت کنیم.  </p>
    </article>
  </body>
</html>