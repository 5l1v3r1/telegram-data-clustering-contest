<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626094"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T15:43:00+00:00"/>
    <meta property="og:title" content="আরও কিছু প্রতিষ্ঠান এমপিওভুক্ত হবে"/>
    <meta property="og:description" content="চলতি অর্থ-বছরে সংশোধিত নীতিমালার আলোকে আরও কিছু সংখ্যক শিক্ষাপ্রতিষ্ঠানকে এমপিওভুক্ত করা হবে। আজ রোববার জাতীয় সংসদ ভবনে অনুষ্ঠিত সংসদীয় কমিটির বৈঠকে শিক্ষা মন্ত্রণালয় এ কথা জানায়।"/>
  </head>
  <body>
    <article>
      <h1>আরও কিছু প্রতিষ্ঠান এমপিওভুক্ত হবে</h1>
      <address><time datetime="2019-11-24T15:43:00+00:00">24 Nov 2019, 15:43</time> by <a rel="author">নিজস্ব প্রতিবেদক, ঢাকা</a></address>
      <p>চলতি অর্থ-বছরে সংশোধিত নীতিমালার আলোকে আরও কিছু সংখ্যক শিক্ষাপ্রতিষ্ঠানকে এমপিওভুক্ত করা হবে। আজ রোববার জাতীয় সংসদ ভবনে অনুষ্ঠিত সংসদীয় কমিটির বৈঠকে শিক্ষা মন্ত্রণালয় এ কথা জানায়।</p>
      <p>বৈঠকে শিক্ষা মন্ত্রণালয় জানায়, সম্প্রতি এক হাজার ৬৫৮টি শিক্ষাপ্রতিষ্ঠানকে এমপিওভুক্ত করা হয়েছে। এ বাবদ বার্ষিক ব্যয় হবে ৪৫৬ কোটি ৩২ লাখ ১৮ হাজার টাকা। এই ব্যয়ের পরেও এই অর্থ বছরের বরাদ্দের আরও ৪০৮ কোটি ৬৭ লাখ ৮১ হাজার টাকা অবশিষ্ট থাকবে। এই টাকায় আরও কিছু প্রতিষ্ঠানকে এমপিওভুক্ত করা হবে।</p>
      <p>বৈঠক সূত্র জানায়, বৈঠকে একাধিক সদস্য এমপিওভুক্তির নীতিমালা নিয়ে ক্ষোভ প্রকাশ করেন। তাঁরা নীতিমালায় সংশোধনী আনারও পরামর্শ দেন। একাধিক সাংসদ নীতিমালায় বিভিন্ন ধরনের ত্রুটি আছে অভিযোগ করেন। তাঁরা বলেন, আর্থসামাজিক অবস্থা ও ভৌগোলিক অবস্থানের বিষয়টি নীতিমালায় জায়গা পায়নি। অনুন্নত অঞ্চল ও উন্নত অঞ্চলকে সঠিকভাবে বিবেচনায় নেওয়া হয়নি। একটি অবহেলিত, পশ্চাৎপদ এলাকার শিক্ষাপ্রতিষ্ঠানের শিক্ষার্থী সংখ্যা ও পাসের হার একটি উন্নত এলাকার শিক্ষাপ্রতিষ্ঠানের মতো হবে না। নীতিমালার ত্রুটির কারণে কোনো কোনো এলাকার বেশি সংখ্যক শিক্ষাপ্রতিষ্ঠান এমপিওভুক্ত হয়েছে। আবার কোনো কোনো এলাকার কোনো প্রতিষ্ঠানই এমপিওভুক্ত হয়নি।</p>
      <p>কমিটির সভাপতি আফছারুল আমীনের সভাপতিত্বে কমিটির সদস্য শিক্ষা উপমন্ত্রী মহিবুল হাসান চৌধুরী, আব্দুল কুদ্দুস, ফজলে হোসেন বাদশা, আবদুস সোবহান মিয়া ও মাহী বদরুদ্দোজা চৌধুরী বৈঠকে অংশ নেন।</p>
    </article>
  </body>
</html>