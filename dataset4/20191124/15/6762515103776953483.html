<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/lyzwiarstwo/puchar-swiata-w-lyzwiarstwie-szybkim-polacy-staneli-na-podium/8gd6tfg"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T15:02:40+00:00"/>
    <meta property="og:title" content="Łyżwiarski PŚ: Debiut w kaskach. Panowie trzeci na zapleczu"/>
    <meta property="og:description" content="Polska męska drużyna stanęła na podium zawodów Pucharu Świata w łyżwiarstwie szybkim w Tomaszowie Mazowieckim. Ale w dywizji B."/>
  </head>
  <body>
    <article>
      <h1>Łyżwiarski PŚ: Debiut w kaskach. Panowie trzeci na zapleczu</h1>
      <address><time datetime="2019-11-24T15:02:40+00:00">24 Nov 2019, 15:02</time> by <a rel="author" href="https://www.przegladsportowy.pl/autorzy/jakub-wojczynski" target="_blank">Jakub Wojczyński</a></address>
      <p>
        <b>
          <b>Polska męska drużyna stanęła na podium zawodów Pucharu Świata w łyżwiarstwie szybkim w Tomaszowie Mazowieckim. Ale w dywizji B.</b>
        </b>
      </p>
      <p>
        <a href="https://literia.pl/najlepsze-sportowe-historie?utm_source=content&amp;utm_campaign=%5Bcontent%5D%5Bps%5Dreportaz">Sukcesy, porażki, dramaty. Kilkadziesiąt fascynujących podróży po świecie sportu. „Najlepsze sportowe historie” – reportaże „Przeglądu Sportowego”. Zamów już dziś! &gt;&gt;</a>
      </p>
      <p>Rzadko się zdarza, żeby w rywalizacji drużynowej podzielono uczestników na dwie grupy, ale w tym PŚ zgłoszono aż 13 ekip z całego świata. W Tomaszowie nie dość, że dokonano podziału, to na dodatek debiutowały obowiązkowe kaski. Polacy pojechali w słabszej dywizji razem z Chińczykami, Amerykanami, Białorusinami i Nowozelandczykami. Pokonali tylko dwie reprezentacje (USA i Białoruś), ale wystarczyło to do uczestnictwa w dekoracji, która była na pewno miłym akcentem dla kibiców. Szczególnie dla głośnych fanów Artura Janickiego pochodzącego z leżących nieopodal Tomaszowa Domaniewic. Flagę z nazwą tej miejscowości można było dostrzec na trybunach. Janicki, Adrian Wielgat i Szymon Palka przejechali osiem okrążeń w czasie 3:53.32, który uznali za niezły.</p>
      <p>– Startowaliśmy w tym składzie dopiero pierwszy raz. Było całkiem dobrze, chociaż pod koniec dystansu spadły nam mocno czasy rund, z tego nie jesteśmy zadowoleni. Musimy się jeszcze nauczyć przekazywania energii, kiedy jesteśmy razem na torze, bo to nam nie wychodziło. Lepsze, silniejsze treningi i będzie poprawa – powiedział Palka. – Gdy zbliżał się początek sezonu, to trenowaliśmy w drużynie coraz więcej, bo wiedzieliśmy, że na tym trzeba się bardziej skupić pod kątem igrzysk olimpijskich. Są duże szanse, żeby znaleźć w czołówce światowej. Ósemka PŚ to cel na koniec sezonu – dodał. I to wcale nie jest nierealny wynik, bo właśnie 8 drużyn startuje w dywizji A.</p>
      <p>Występ w Tomaszowie będzie dla Polaków punktem odniesienia w kolejnych tygodniach. Na razie porównania z poprzednimi biegami nie mają, bo w tym sezonie rywalizacja drużynowa została przeprowadzona po raz pierwszy. A poprzednich latach odbywała się w nieco innych warunkach. Od obecnego sezonu zawodnicy ze względów bezpieczeństwa mają bowiem obowiązek jeżdżenia we wspomnianych kaskach, co zapewne ma wpływ na czasy. – Jest minimalna różnica, ten ciężar to delikatny dyskomfort, ale do przyzwyczajenia – zapewnił Palka.</p>
      <related>
        <a href="http://www.tvp.pl/45471045?copy_id=45471064"/>
      </related>
    </article>
  </body>
</html>