<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/i-nea-tainia-tou-joker-einai-gegonos.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-24T15:05:00+00:00"/>
    <meta property="og:title" content="Η νέα ταινία του “Joker” είναι γεγονός"/>
    <meta property="og:description" content="Η Warner προχωράει με τη δεύτερη ταινία μετά την επιτυχία της πρώτης"/>
  </head>
  <body>
    <article>
      <h1>Η νέα ταινία του “Joker” είναι γεγονός</h1>
      <address>
        <time datetime="2019-11-24T15:05:00+00:00">24 Nov 2019, 15:05</time>
      </address>
      <p>Η Warner προχωράει με τη δεύτερη ταινία μετά την επιτυχία της πρώτης</p>
      <p>Υπήρχε ο… καπνός, η φήμη, η κοινή επιθυμία. Τώρα, ο «καπνός» γίνεται φωτιά. Το -πιο έγκυρο δεν γίνεται- «Hollywood Reporter» επιβεβαιώνει την μεγάλη είδηση, που κυκλοφορεί από στόμα σε στόμα και από σάιτ σε σάιτ τις τελευταίες ώρες: η σούπερ εισπρακτική επιτυχία του «Joker» φέρνει το… «Joker 2»!</p>
      <p>Με την ταινία να έχει ήδη συγκεντρώσει και ξεπεράσει το ένα δισ. δολάρια σε εισπράξεις στο παγκόσμιο «box office», DC και Warner ήταν βέβαιο ότι δεν θα άφηναν αυτό το… χρυσωρυχείο να φύγει από τα χέρια τους. Πλέον, είναι επίσημο: η σπουδαία ταινία του Todd Philips, με πρωταγωνιστή τον ανυπέρβλητο Joaquin Phoenix, που προβάλλει ως το απόλυτο φαβορί των Oscar, θα έχει και συνέχεια, με τον σκηνοθέτη και τον πρωταγωνιστή να επιστρέφουν στις θέσεις τους για το sequel.</p>
      <p>Σύμφωνα με το «Hollywood Reporter», η Warner προχωράει με τη δεύτερη ταινία, ενώ και ο ήδη «ψημένος» Phoenix θα επιστρέψει στον πρωταγωνιστικό ρόλο του ψυχικά διαταραγμένου «Joker». Κατά τα άλλα, το ίδιο ρεπορτάζ λέει ότι ο Philips συζητάει με το στούντιο, προκειμένου να αναλάβει να «επιβλέψει» μια σειρά από origin stories άλλων χαρακτήρων της DC.</p>
      <p>Η μόνη ένσταση, ίσως, που θα μπορούσε να καταγραφεί στο όλο εγχείρημα, προκύπτει από την ίδια τη μοναδικότητα της ταινίας, που έγινε ο απόλυτος κινηματογραφικός θρίαμβος της σεζόν. Αυτό που έκανε ξεχωριστό το «Joker» ήταν το γεγονός ότι ο κεντρικός του ήρωας στεκόταν αυτοτελώς, χωρίς απαραίτητα να εντάσσεται στο κινηματογραφικό σύμπαν των υπερηρώων της DC. Με το «sequel» στα… σκαριά, αυτη η μοναδικότητα και η ξεχωριστή ατμόσφαιρα της πρώτης ταινίας,. ενδεχομένως να χάσουν λίγη από την λάμψη και την αίγλη τους…</p>
      <p>Πηγή: marieclaire.gr</p>
    </article>
  </body>
</html>