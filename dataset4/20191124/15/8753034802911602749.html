<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/g716xA/michael-bloomberg-77-kaster-seg-inn-i-demokratenes-nominasjonskamp"/>
    <meta property="og:site_name" content="Aftenbladet"/>
    <meta property="article:published_time" content="2019-11-24T15:30:30+00:00"/>
    <meta property="og:title" content="Michael Bloomberg (77) kaster seg inn i Demokratenes nominasjonskamp"/>
    <meta property="og:description" content="Tidligere New York-ordfører Michael Bloomberg har formelt kunngjort at han stiller som kandidat i Demokratenes nominasjonskamp til presidentvalget neste år."/>
  </head>
  <body>
    <article>
      <h1>Michael Bloomberg (77) kaster seg inn i Demokratenes nominasjonskamp</h1>
      <h2>Tidligere New York-ordfører Michael Bloomberg har formelt kunngjort at han stiller som kandidat i Demokratenes nominasjonskamp til presidentvalget neste år.</h2>
      <address><time datetime="2019-11-24T15:30:30+00:00">24 Nov 2019, 15:30</time> by <a rel="author">NTB</a></address>
      <p>– Jeg stiller som presidentkandidat for å bekjempe Donald Trump og gjenoppbygge Amerika, skriver han på sin valgkampnettside.</p>
      <p>77 år gamle Bloomberg kunngjorde sitt kandidatur søndag, kun ti uker før de første nominasjonsvalgene begynner. Ifølge analytikere er det et tydelig tegn på at han har vært bekymret for at ingen av de andre av Demokratenes kandidater vil være i stand til å vinne over Trump i presidentvalget om et knapt år.</p>
      <p>Det har vært ventet at Bloomberg ville melde seg på i nominasjonskampen. Torsdag registrerte han seg og leverte inn de nødvendige papirene til den føderale valgkommisjonen. Og han har tidligere registrert seg til noen av nominasjonsvalgene.</p>
      <p>Bloomberg er en av verdens rikeste menn og har en antatt formue på om lag 50 milliarder dollar.</p>
      <p>Den siste uken har han kjøpt TV-reklame for 33 millioner dollar, over 300 millioner kroner. Ingen andre kandidater har brukt så mye på én uke.</p>
      <p>Han har også nylig erklært at han ikke vil motta lønn dersom han blir USAs neste president.</p>
    </article>
  </body>
</html>