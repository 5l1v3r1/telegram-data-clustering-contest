<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/kultura/20191124-kale-csaba-a-ket-nemzetkozy-emmyjeloles-az-egesz-magyar-filmiparnak-szol.html"/>
    <meta property="og:site_name" content="Origo"/>
    <meta property="article:published_time" content="2019-11-24T15:03:00+00:00"/>
    <meta property="og:title" content="A két Nemzetközi Emmy-jelölés az egész magyar filmiparnak szól"/>
    <meta property="og:description" content="A díjátadó gála helyi idő szerint hétfőn este lesz New Yorkban."/>
  </head>
  <body>
    <article>
      <h1>A két Nemzetközi Emmy-jelölés az egész magyar filmiparnak szól</h1>
      <address><time datetime="2019-11-24T15:03:00+00:00">24 Nov 2019, 15:03</time> by <a rel="author">MTI</a></address>
      <p><b>A két magyar jelölés a Nemzetközi Emmy-díjra az egész magyar filmiparnak szól - mondta a Nemzetközi Emmy-díj gálaestjére New Yorkba érkezett Káel Csaba, a magyar mozgóképipar fejlesztéséért felelős kormánybiztos az MTI-nek telefonon.<br/></b>A kormánybiztos felidézte, hogy az Oscar-díjjal már díjaztak magyar filmalkotásokat, két mozifilmet, egy animációt és egy rövidfilmet. </p>
      <blockquote>A magyar televíziós filmgyártás eddig még nem kapott Nemzetközi Emmy-jelölést, most viszont igazán felfigyeltek ránk, felfedezték a magyarokat e téren is</blockquote>
      <p>- fogalmazott a kormánybiztos.</p>
      <p>(Mint ismert: 1981-ben Rófusz Ferenc A légy című animációs filmje kapott Oscar-díjat, 1982-ben pedig Szabó István filmje, a Mephisto a legjobb külföldi filmnek járó Oscar-díjat nyerte el. A példátlanul sikeres Andy Vajna-korszakban három éven belül három Oscar-jelölést kapott a magyar filmművészet. 2016-ban a Saul fia a legjobb idegennyelvű film Oscar-díjat kapta, 2017-ben pedig a Mindenki a legjobb rövidjátékfilm kategóriájában nyert.)</p>
      <p>A Nemzetközi Emmy-díjra az idén a legjobb színésznő kategóriában Gera Marinát, a Szász Attila rendezte Örök tél című film főszerepében nyújtott alakításáért, a legjobb tévéfilm-minisorozat kategóriában pedig a Trezor című tévéfilmet jelölték, amelyet Bergendy Péter rendezett. Mindkét mű forgatókönyvét Köbli Norbert írta, mindkettő producere Lajos Tamás.</p>
      <blockquote>Az elismerés az egész magyar szakmának szól</blockquote>
      <p>- mondta Káel Csaba.</p>
      <figure>
        <img src="https://cdn.nwmgroups.hu/s/img/i/1706/20170604gera-marina5.jpg?w=644&amp;h=322"/>
        <figcaption>Gera Marinát, a Szász Attila rendezte "Örök tél" című film főszerepében nyújtott alakításáért jelölték Nemzetközi Emmy-díjra<cite>Fotó: Mudra László - Origo</cite></figcaption>
      </figure>
      <p>A filmügyi kormánybiztos azt mondta az MTI-nek, hogy a két jelölés teljes mértékben alátámasztja azt az elképzelését, hogy a mozgóképipart, vagyis a mozifilmeket és a televíziós alkotásokat egységesen kell kezelni.</p>
      <blockquote>Ez érvényes a finanszírozásuk mellett az egységes reklámozásukra és forgalmazásukra is. Szerte a világban változóban van a mozgóképipar, hiszen például megjelentek az úgynevezett on-demand rendszerek, amelyek jelentős mértékben átalakítják a fogyasztói szokásokat, következésképpen a filmcsinálást</blockquote>
      <p>- nyilatkozta Káel Csaba.</p>
      <figure>
        <img src="https://cdn.nwmgroups.hu/s/img/i/1909/20190930trezor.jpg?w=644&amp;h=430"/>
        <figcaption>Jelenet a Bergendy Péter által rendezett, szintén Nemzetközi Emmy-díjra jelölt "Trezor" című tévéfilmből, amelyet vasárnap (11.24-én) este 21.15-től a Duna tévén látható<cite>Forrás: Szupermodern Filmstúdió</cite></figcaption>
      </figure>
      <p>A mozgóképipar fejlesztéséért felelős kormánybiztos ezúttal is kiemelte, hogy magyar történeteket bemutató filmekre van szükség, és ezeket hiteles formában és magas minőségben kell elkészíteni.<br/>Az MTI kérdésére válaszolva közölte, hogy néhány héten belül megjelennek az első kiírások a tévésorozatok, miniszériák támogatására, de sitcomok finanszírozásában az állam továbbra sem vesz részt.</p>
      <p>Pénteken este Káel Csaba részt vett a New York-i magyar főkonzulátus és a New York-i Magyar Kulturális Intézet közös fogadásán, amelyen a nemzetközi és amerikai filmipar képviselőit, több mint kétszáz filmes szakembert és művészt, köztük a Nemzetközi Emmy-díjat kiadó Nemzetközi Televíziós Művészeti és Tudományos Akadémia (IATAS) tagjait látták vendégül.</p>
      <blockquote>A magyar jelöltekről az akadémia elnök-vezérigazgatója, Bruce L. Paisner kifejezetten dicsérő szavakkal szólt</blockquote>
      <p>- mondta Káel Csaba az MTI-nek.<br/>A Nemzetközi Emmy-díjjal az Egyesült Államokon kívül készült legjobb televíziós produkciókat ismerik el. A díjakat először 1973-ben adta át az 1969-ben alapított IATAS. A szervezet mintegy 60 ország tévés szakembereit tömöríti, évről évre díjazza a legjobb alkotásokat és művészeket.</p>
      <aside>Idén 11 kategóriában 21 országból 44 jelöltet válogattak a versenybe. Minden egyes kategóriában négy alkotást vagy művészt jelöltek.</aside>
      <p>A díjátadó gála helyi idő szerint hétfőn este lesz New Yorkban.</p>
    </article>
  </body>
</html>