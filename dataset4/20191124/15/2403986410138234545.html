<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/mistse_bolyu_y_zhahu_papa_rimskiy_vidvidav_hirosimu_vpershe_z_1981_roku_n1238677"/>
    <meta property="og:site_name" content="24 Канал"/>
    <meta property="article:published_time" content="2019-11-24T15:51:00+00:00"/>
    <meta property="og:title" content="Місце болю й жаху: Папа Римський відвідав Хіросіму вперше з 1981 року"/>
    <meta property="og:description" content="Католицький понтифік у неділю, 24 листопада, відвідав японське місто Хіросіма (це місто першим зазнало ядерного спустошення від бомби, скинутої США 6 серпня 1945 року). Папа Франциск закликав світ більше за жодних обставин не вдаватися до використання ядерної зброї."/>
  </head>
  <body>
    <article>
      <h1>Місце болю й жаху: Папа Римський відвідав Хіросіму вперше з 1981 року</h1>
      <address><time datetime="2019-11-24T15:51:00+00:00">24 Nov 2019, 15:51</time> by <a rel="author" href="https://24tv.ua/oles_drukach_tag6154/" target="_blank">Олесь Друкач</a></address>
      <p>
        <b>Католицький понтифік у неділю, 24 листопада, відвідав японське місто Хіросіма (це місто першим зазнало ядерного спустошення від бомби, скинутої США 6 серпня 1945 року). Папа Франциск закликав світ більше за жодних обставин не вдаватися до використання ядерної зброї.</b>
      </p>
      <p><b>"Я глибоко переконаний і знову кажу про це: використання ядерної енергії у військових цілях сьогодні – більше, ніж будь-коли – це злочин",</b> – заявив Папа під час виступу біля Меморіалу миру в Хіросімі, пише <a href="https://edition.cnn.com/">CNN</a>.</p>
      <blockquote>Дивіться також програму "Кома" з шокуючими фактами про те, <a href="https://24tv.ua/chomu_yaderna_zbroya_ye_naybilshoyu_zagrozoyu_hhi_stolittya_shokuyuchi_fakti_n1052669">чому ядерна зброя є найбільшою загрозою ХХІ століття</a></blockquote>
      <p>"Причому злочин не лише проти гідності людей, а й проти будь-якого можливого майбутнього нашого спільного дому", – наголосив понтифік.</p>
      <p>У Хіросімі Франциск мав зустріч із кількома людей із тих, хто пережив бомбардування міста ядерною зброєю. У промові <b>Папа говорив, що схиляє голову</b> перед "силою і гідністю" людей, які зуміли вижити в цій катастрофі.</p>
      <aside>Це місце змушує нас глибоко усвідомлювати біль і жах, які ми, люди, здатні заподіяти один одному,<cite>– сказав Папа Римський.</cite></aside>
      <figure>
        <img src="https://24tv.ua/resources/photos/news/620_DIR/201911/1238677_10226233.jpg?201911154124"/>
        <figcaption>У Японії Франциск зустрівся з тими, хто вижив після ядерної атаки / Getty Images</figcaption>
      </figure>
      <p>Понтифік неодноразово закликав міжнародну спільноту позбутися ядерної зброї, а про саму ядерну зброю говорить не інакше, як про те, що<b> "не створює нічого, крім хибного відчуття безпеки".</b></p>
      <blockquote>Зауважимо, що Папа Франциск перебуває в Японії з чотириденним візитом. Також 24 листопада зранку він вже побував у Нагасакі, який також зазнав атомного знищення 9 серпня 1945 року.<br/><br/>Вперше в історії глава Римсько-католицької церкви (на той час – Іван Павло ІІ) був у Японії в 1981 році. І відтоді подібних візитів Пап до Японії не було.</blockquote>
      <p>
        <b>► У серпні 1945 року наприкінці Другої світової війни через бомбардування Хіросіми загинули 130 тисяч людей, у Нагасакі – понад 70 тисяч.</b>
      </p>
      <figure>
        <img src="https://24tv.ua/resources/photos/news/201902/1119108_6543602.png?201903133140"/>
      </figure>
      <p>
        <i>Зараз у світі майже 15 тисяч ядерних боєголовок / Інфографіка 24 каналу</i>
      </p>
      <blockquote>Читайте також: <a href="https://24tv.ua/ukrayina__na_5_mistsi_u_sviti_za_kilkistyu_zagiblih_ta_travmovanih_vid_vibuhiv_min_n1237624">Україна – на 5 місці у світі за кількістю загиблих та травмованих від вибухів мін</a></blockquote>
    </article>
  </body>
</html>