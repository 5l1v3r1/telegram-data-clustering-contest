<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2824406-irakski-siloviki-zastrelili-sistoh-protestuvalnikiv-desatki-poranenih.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T15:16:00+00:00"/>
    <meta property="og:title" content="Іракські силовики застрелили шістьох протестувальників, десятки поранених"/>
    <meta property="og:description" content="В Іраку щонайменше шестеро людей загинуло і близько 50 зазнали поранень під час сутичок протестувальників із силовиками, які відкрили вогонь по учасниках акцій."/>
  </head>
  <body>
    <article>
      <h1>Іракські силовики застрелили шістьох протестувальників, десятки поранених</h1>
      <h2>В Іраку щонайменше шестеро людей загинуло і близько 50 зазнали поранень під час сутичок протестувальників із силовиками, які відкрили вогонь по учасниках акцій.</h2>
      <address>
        <time datetime="2019-11-24T15:16:00+00:00">24 Nov 2019, 15:16</time>
      </address>
      <p>Про це повідомляє <a href="https://www.middleeasteye.net/news/iraqi-protesters-killed-live-fire-demonstrations-continue">MEE</a> з посиланням на місцеву поліцію.</p>
      <p>"Щонайменше шість людей загинуло та десятки зазнали поранень після того, як силовики відкрили вогонь по протестувальниках на півдні <a href="https://www.ukrinform.ua/tag-irak">Іраку</a>", - йдеться у повідомленні.</p>
      <p>Зазначається, що сили безпеки у вихідні вкотре застосували бойові набої та сльозогінний газ проти протестувальників.</p>
      <p>За інформацією <a href="https://www.bbc.com/ukrainian/news-50538191">ВВС</a>, у неділю демонстранти влаштовували пожежі біля урядових будівель, перекривали мости та закривали школи в Насірії, що за 300 км на південь від Багдада.</p>
      <p>Чиновники видали розпорядження про відкриття шкіл - неділя є першим днем робочого тижня в Іраку, - проте демонстранти їх проігнорували.</p>
      <p>Пізно ввечері в суботу медпрацівникам довелося евакуювати дітей із лікарні у центральній Насірії після того, як у будівлі розпилили сльозогінний газ.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822900-kilkist-zagiblih-pid-cas-protestiv-v-iraku-zrosla-do-336.html">Кількість загиблих під час протестів в Іраку зросла до 336</a>
      </blockquote>
      <p>Далі на південь, поблизу Басри, демонстранти перекрили основні дороги, що ведуть до портового міста Умм-Каср.</p>
      <p>Сутички також відбулися у священному місті Карбала, де, за повідомленнями, травм зазнало близько 35 людей.</p>
      <p>Як повідомляв Укрінформ, антиурядові протести в Іраку розпочалися 1 жовтня. Вони стали наймасштабнішими протягом останніх років. Люди вийшли на вулиці, протестуючи проти корупції, безробіття, проблем у сферах освіти, медицини, комунальних послуг.</p>
      <p>За даними іракської Вищої комісії з прав людини, від початку протестів щонайменше 336 іракців загинуло та близько 15 тисяч поранено.</p>
      <p>
        <i>Фото: AA</i>
      </p>
    </article>
  </body>
</html>