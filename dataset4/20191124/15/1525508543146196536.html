<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779773/%DA%A9%D8%B4%D9%81-%DB%B1%DB%B4-%D8%AA%D9%86-%DA%86%D9%88%D8%A8-%D9%82%D8%A7%DA%86%D8%A7%D9%82-%D8%AF%D8%B1-%DA%A9%D8%A8%D9%88%D8%AF%D8%B1%D8%A2%D9%87%D9%86%DA%AF-%DB%B1%DB%B8-%D9%87%D8%B2%D8%A7%D8%B1-%D9%84%DB%8C%D8%AA%D8%B1-%DA%AF%D8%A7%D8%B2%D9%88%D8%A6%DB%8C%D9%84-%DA%A9%D8%B4%D9%81-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T15:42:10+00:00"/>
    <meta property="og:title" content="اخبار کوتاه انتظامی همدان؛ کشف ۱۴ تن چوب قاچاق در کبودرآهنگ/۱۸ هزار لیتر گازوئیل کشف شد"/>
    <meta property="og:description" content="همدان - کشف ۱۴ تن چوب قاچاق در کبودرآهنگ، کشف سوخت قاچاق در فامنین و کشف ۳ وسیله نقلیه مسروقه و دستگیری ۳ سارق در ملایر عناوین اخبار کوتاه انتظامی همدان است."/>
  </head>
  <body>
    <article>
      <h1>اخبار کوتاه انتظامی همدان؛ کشف ۱۴ تن چوب قاچاق در کبودرآهنگ/۱۸ هزار لیتر گازوئیل کشف شد</h1>
      <address>
        <time datetime="2019-11-24T15:42:10+00:00">24 Nov 2019, 15:42</time>
      </address>
      <p>به گزارش <a href="https://www.mehrnews.com/">خبرگزاری مهر</a>، فرمانده انتظامی شهرستان کبودرآهنگ از کشف از ۱۴ تن و ۳۰۰ کیلوگرم چوب قاچاق و فاقد مجوز در این شهرستان خبر داد.</p>
      <p>سرهنگ مجید گلی اظهار داشت: ماموران مبارزه با قاچاق کالا و ارز شهرستان کبودرآهنگ حین کنترل محورهای مواصلاتی به یک دستگاه کامیون مشکوک و آن را متوقف کردند.</p>
      <p>وی افزود: در بازرسی از این کامیون، ۱۴ تن  و ۳۰۰ کیلوگرم چوب قاچاق و فاقد مجوز کشف و یک متهم با تشکیل پرونده به مرجع قضائی معرفی شد.</p>
      <p>سرهنگ گلی با اشاره به این که بر اساس نظر کارشناسان ارزش محموله کشف شده ۷۰۰ میلیون ریال برآورد شده است، گفت: پلیس با اقتدار کامل در حوزه مبارزه با قاچاق کالا با قانون شکنان قاطعانه برخورد خواهد کرد.</p>
      <p>
        <b>کشف ۱۸ هزار لیتر سوخت قاچاق در فامنین</b>
      </p>
      <p>فرمانده انتظامی شهرستان فامنین از کشف ۱۸ هزار لیتر گازوئیل قاچاق در این شهرستان خبر داد.</p>
      <p>سرهنگ علی حسن حیدری گفت: ماموران انتظامی شهرستان فامنین حین کنترل خودروهای عبوری در محور فامنین به تهران به یک دستگاه کامیون مشکوک و آن را برای بررسی متوقف کردند.</p>
      <p>وی افزود: طی بازرسی از این کامیون ۱۸ هزار لیتر گازوئیل قاچاق کشف و یک متهم دستگیر در این خصوص پس از تشکیل پرونده تحویل مرجع قضائی شد.</p>
      <p>فرمانده انتظامی شهرستان فامنین گفت: ارزش سوخت مکشوفه بنا به نظر کارشناسان حدود ۲ میلیارد ریال ارزیابی شده است.</p>
      <p>
        <b>کشف ۳ وسیله نقلیه مسروقه و دستگیری ۳ سارق در ملایر</b>
      </p>
      <p>فرمانده انتظامی شهرستان ملایر از کشف ۲ دستگاه موتور سیکلت و یک دستگاه خودرو مسروقه در ۲۴ ساعت گذشته در این شهرستان خبر داد.</p>
      <p>سرهنگ محمد باقر سلگی گفت: در راستای شناسایی و توقیف وسیله های نقلیه مسروقه با اجرای طرح پاکسازی و اعزام گشت های هدفمند این توفیقات حاصل شد.</p>
      <p>وی افزود: در همین ارتباط با بکارگیری شگردهای پلیسی، ماموران کلانتری ۱۱ و یگان امداد ۲ دستگاه موتورسیکلت مسروقه و ماموران پاسگاه زمان آباد نیز یک دستگاه خودروی مسروقه را با هوشیاری لازم کشف کردند.</p>
      <p>سرهنگ سلگی از دستگیری ۲ سارق منزل و یک سارق طلاجات در این شهرستان نیز خبر داد و گفت: با هماهنگی دستگاه قضایی سه طرح ضربتی برخورد با سارقان در سه نقطه از شهرستان ملایر اجرا شد.</p>
      <p>وی افزود: در اجرای این طرح ماموران کلانتری ازندریان با شناسایی مخفیگاه سارق منزل و کابل های هوایی، وی را دستگیر و اموال مسروقه را کشف کردند.</p>
      <p>سرهنگ سلگی بیان کرد: در همین ارتباط ماموران پلیس آگاهی شهرستان  ملایرنیز با انجام کار اطلاعاتی یک سارق منزل و ماموران کلانتری ۱۲ نیز یک سارق طلاجات منزل یکی از شهروندان را دستگیر و اموال مسروقه را نیز کشف کردند.</p>
      <p>فرمانده انتظامی شهرستان ملایر با اشاره به این که هر ۳ متهم با تشکیل پرونده تحویل مراجع قضائی شدند، گفت: شهروندان هوشیار باشند چراکه سارقان و مجرمان همواره به دنبال ضعیف ترین نوع حفاظت منازل هستند.</p>
    </article>
  </body>
</html>