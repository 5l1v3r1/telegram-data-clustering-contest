<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159288_1351.html"/>
    <meta property="og:site_name" content="Novsport"/>
    <meta property="article:published_time" content="2019-11-24T15:13:00+00:00"/>
    <meta property="og:title" content="Берое напомпа мускули срещу Дунав (ВИДЕО)"/>
    <meta property="og:description" content="Ибрахима Конте блесна с два гола, Камбуров също се разписа"/>
  </head>
  <body>
    <article>
      <h1>Берое напомпа мускули срещу Дунав (ВИДЕО)</h1>
      <address><time datetime="2019-11-24T15:13:00+00:00">24 Nov 2019, 15:13</time> by <a rel="author">Пламен Димитров</a></address>
      <p>Берое се изравни с шестия в класирането Черно море след победа с 3:0 при визитата си на Дунав в мач от 17-ия кръг на efbet Лигата. И трите попадения в мача паднаха след почивката, като първо Камбуров откри резултата в 56-ата, а Ибрахима Конте добави още два гола за сметката на заралии (78; 88). Берое има вече 24 точки в актива си, докато Дунав остава с 16 т. На 11-ата позиция.<br/><br/>Берое бе по-активният тим на терена в първите минути на двубоя, като за първия чевтърт час заралии отправиха четири удара към вратата на домакините, но без да затруднят Макенджиев.<br/><br/>В 9-ата Ибрахима Конте шутира по земя, топката излизаше в аут, но Макенджиев реши да се застрахова и с плонж отклони в корнер. При последвалото центриране Иван Минчев стреля неточно то дистанция.<br/><br/>Бригидо също пробва мерника си, но ударът му в 11-ата минута мина покрай целта.<br/><br/>Стефан Христов получи в наказателното поле на Берое в 20-ата минута, но преди да нанесе удар загуби равновесие и топката му бе отнета.<br/><br/>Малко преди почивката за „драконите“ се откри много добра възможност да открият резултата. Ахмедов изведе Мартин Костадинов сам срещу Перниш, но стражът на гостите излезе бързо и успя да избие топката, преди Костадинов да шутира.<br/><br/>Капитанът на Берое Мартин Камбуров откри резултата в 56-ата минута на двубоя в Русе. При атака на заралиите топката не бе изчистена добре от домакините, Цветков се възползва и изведе Камбуров на отлична позиция, а ветеранът с техничен удар прати в десния ъгъл, отбелязвайки своя гол №226 в елита.<br/><br/>В 64-ата минута Камбуров изпълни фаул в близост до наказателното поле, шутира към горния ляв ъгъл, но Макенджиев съумя да опази вратата си от второ попадение.<br/><br/>В 78-ата минута гостите нанесоха решаващия удар в двубоя. Бригидо центрира отляво за Камбуров, който не успя да насочи с глава към вратата, но се получи пас към Ибрахима Конте, който от 10-ина метра стреля към опразнение ъгъл – 2:0 за Берое.<br/><br/>Десет минути по-късно Конте бе изведен сам срещу Макенджиев и с точен удар оформи крайното 3:0.</p>
    </article>
  </body>
</html>