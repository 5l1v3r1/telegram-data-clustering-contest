<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Posledni-podrobnosti-za-19-godishniyat-psihar-ot-Plovdiv-koito-namushka-mlada-zhena-vuv-vlak-916287"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-24T15:13:00+00:00"/>
    <meta property="og:title" content="Последни подробности за 19-годишният психар от Пловдив, който намушка млада жена във влак"/>
    <meta property="og:description" content="19-годишен младеж от Пловдив е задържан на жп гара Стара Загора след сигнал за кървав инцидент във в..."/>
  </head>
  <body>
    <article>
      <h1>Последни подробности за 19-годишният психар от Пловдив, който намушка млада жена във влак</h1>
      <address>
        <time datetime="2019-11-24T15:13:00+00:00">24 Nov 2019, 15:13</time>
      </address>
      <p>19-годишен младеж от Пловдив е задържан на жп гара Стара Загора след сигнал за кървав инцидент във влака от Пловдив за Варна. Той намушкал на три места спътничката си в купето Виктория Генова, която е на 18 г. </p>
      <p>Сигналът е бил подаден малко преди 2,00 часа на 24 ноември. От извършителя Пламен Ч. е иззет сгъваем джобен нож. След престъплението той направил опит да избяга, но е бил настигнат от пътник във вагона, който се метнал в движение от влака.</p>
      <p>Пострадалата е била откарана в тежко състояние с прободни рани в бедрото, главата и гръдната област, настанена е в отделението за интензивно лечение и реанимация при Университетска болница за активно лечение "Проф. д-р Стоян Киркович“, където е била направена операция. Според спешни медици най-опасно било нараняването в областта на бедрото. Към обяд вчера състоянието на жертвата е било стабилизирано.</p>
      <p>Според информация на bTV момчето притеснявало неколкократно момичето. След като тя успяла да го прогони веднъж, последвал втори опит. Нападателят връхлетял в купето и се държал агресивно, което довело до изваждането на нож от страна на жената. Извършителят успял да я обезоръжи и й нанесъл прободни рани. Една от тях е изключително опасна и се намира в областта на гръдния кош, под мишницата.</p>
      <p>Случайно минаващ пътник започнал да гони нападателя. Тъй като влакът се намирал на метри от жп гара Стара Загора намалил скоростта, нападателят скочил, а 21-годишният пловдивчанин се метнал след него. Той успял да го задържи преди намесата на полицията.</p>
      <p>Пробите за алкохол и упойващи вещества на нападателя са отрицателни. Не е криминално проявен. В момента той се намира в психиатричната болница в Раднево. Няма информация дали момчето има престъпно минало.</p>
      <p>Предстои да бъде извършена операция на пострадалата, тъй като е с две срязани сухожилия. Образувано е досъдебно производство. Засега няма данни извършителят Пламен Ч. и жертвата да са се познавали. Тепърва ще се изяснява при какви точно обстоятелства и какви са причините за избухналия между двамата първоначално вербален скандал, уточниха от Областната дирекция на МВР - Стара Загора.</p>
      <p>При първоначалния разпит задържаният младеж заявил, че използваният нож е бил на живеещата във Варна Виктория. По неговите думи тя го извадила от чантата си и започнала да го размахва, за да го сплаши.</p>
      <p>Нараняванията станали, докато двамата се борели във влаковото купе.</p>
      <p>Свидетелят на спречкването, който с риск за живота си скочил в движение от влака и настигнал опиталия да избяга Пламен, е категоричен, че младата жена извадила ножчето, след като младежът станал прекалено настойчив и направил опит да я прегръща и целува.</p>
      <p>Според събраните в хода на досъдебното производство данни Пламен Ч. е страдал от психично заболяване. Предстои той да бъде приведен в държавната психиатрична болница "Д-р Георги Кисьов“ – Раднево, за наблюдение и лечение.</p>
    </article>
  </body>
</html>