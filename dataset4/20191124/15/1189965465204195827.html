<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260449/dexthikan-antisimitiki-epithesi-sto-metro-toy-londinoy-toys-yperaspistike-mia-moysoylmana-me-xitzamp"/>
    <meta property="og:site_name" content="LiFO"/>
    <meta property="article:published_time" content="2019-11-24T15:53:00+00:00"/>
    <meta property="og:title" content="Δέχθηκαν αντισημιτική επίθεση στο μετρό του Λονδίνου -Τους υπερασπίστηκε μία μουσουλμάνα με χιτζάμπ"/>
    <meta property="og:description" content="Μία μουσουλμάνα υπερασπίστηκε δύο Εβραίους που έπεσαν θύματα αντισημιτικής επίθεσης στο μετρό του Λονδίνου"/>
  </head>
  <body>
    <article>
      <h1>Δέχθηκαν αντισημιτική επίθεση στο μετρό του Λονδίνου -Τους υπερασπίστηκε μία μουσουλμάνα με χιτζάμπ</h1>
      <h2>Μία μουσουλμάνα υπερασπίστηκε δύο Εβραίους που έπεσαν θύματα αντισημιτικής επίθεσης στο μετρό του Λονδίνου</h2>
      <address><time datetime="2019-11-24T15:53:00+00:00">24 Nov 2019, 15:53</time> by <a rel="author">NEWSROOM</a></address>
      <p>
        <b><a href="https://www.lifo.gr/tags/%CE%B1%CE%BD%CF%84%CE%B9%CF%83%CE%B7%CE%BC%CE%B9%CF%84%CE%B9%CF%83%CE%BC%CF%8C%CF%82">Αντισημιτική</a> επίθεση από έναν επιβάτη δέχθηκαν στο <a href="https://www.lifo.gr/tags/%CE%9C%CE%B5%CF%84%CF%81%CF%8C">μετρό</a> του Λονδίνου δύο άτομα, πιθανότατα πατέρας και γιος, ενώ μία <a href="https://www.lifo.gr/tags/%CE%9C%CE%BF%CF%85%CF%83%CE%BF%CF%85%CE%BB%CE%BC%CE%AC%CE%BD%CE%BF%CE%B9">μουσουλμάνα</a> που φορούσε <a href="https://www.lifo.gr/tags/%CE%A7%CE%B9%CF%84%CE%B6%CE%AC%CE%BC%CF%80">χιτζάμπ</a> «ύψωσε το ανάστημά της» για να τους υπερασπιστεί, με το περιστατικό να γίνεται viral.</b>
      </p>
      <p>Οι Αρχές ανέφεραν ότι ένας άνδρας, το όνομα του οποίου δεν έγινε γνωστό, συνελήφθη στο Μπέρμιγχαμ το Σάββατο ως ύποπτος για ρατσιστική επίθεση. Η αστυνομία ανακοίνωσε ότι το περιστατικό συνέβη στο μετρό του Λονδίνου την Παρασκευή και καταγράφηκε σε βίντεο το οποίο κοινοποιήθηκε στα μέσα κοινωνικής δικτύωσης. Το υλικό, το οποίο δημοσιοποιήθηκε από έναν επιβάτη, δείχνει έναν άνδρα να διαβάζει αντισημιτικά χωρία της Βίβλου σε ένα αγόρι που φορούσε κιπά, και να απειλεί όσους επιβάτες προσπαθούν να τον εμποδίσουν.</p>
      <p>Λίγο αργότερα, η Asma Shuweikh, μία γυναίκα με χιτζάμπ ήρθε αντιμέτωπη με τον άνδρα. Η ίδια ανέφερε ότι «έπρεπε να τον αντιμετωπίσει» όταν είδε τι συνέβαινε. «Είμαι μητέρα δύο παιδιών και ξέρω πως είναι να βρίσκεσαι σε αυτή τη θέση. Και θα ήθελα κάποιον να με βοηθήσει όταν βρίσκομαι σε αυτή τη θέση», είπε. Στο βίντεο τα άτομα που δέχθηκαν τη φραστική επίθεση φαίνονται να διατηρούν τη ψυχραιμία τους κατά το συμβάν με τον ενήλικα να αγκαλιάζει το νεαρό αγόρι και να λέει στο αυτί του «απλά αγνόησέ το».</p>
      <p>Ο Chris Atkins, ο επιβάτης που τράβηξε το βίντεο, ανέφερε ότι η Shuweikh ήταν «σταθερή και επίμονη». Παράλληλα πρόσθεσε ότι σε μία εποχή που ακούμε πόσο μισαλλόδοξοι είναι όλοι και ότι υπάρχει μίσος ενάντια των θρησκειών μια μουσουλμάνα υπερασπίστηκε μερικούς Εβραίους. Η αστυνομία κλήθηκε να παρέμβει αφότου το βίντεο δημοσιεύτηκε μετά από καταγγελίες πολιτών.</p>
      <figure>
        <iframe src="https://www.youtube.com/embed/7ew0ZCc5hAo" width="853" height="480" data-service="Youtube" scrolling="no"/>
      </figure>
      <p>
        <b>Αύξηση των αντισημιτικών επιθέσεων στο Ηνωμένο Βασίλειο</b>
      </p>
      <p>Οι αντισημιτικές επιθέσεις έχουν αυξηθεί στο Ηνωμένο Βασίλειο φέτος σύμφωνα με έρευνα που δημοσιεύτηκε τον Αύγουστο. Σύμφωνα με το The Community Security Trust, μία οργάνωση που καταγράφει τον αντισημιτισμό στη Βρετανία, κατά το πρώτο εξάμηνο του έτους καταγράφηκαν 892 περιστατικά. Ο αριθμός αυτός αποτελεί ρεκόρ από το 1984 που ο οργανισμός ξεκίνησε τη λειτουργία του. Ο οργανισμός υποστηρίζει ότι η αύξηση των περιστατικών σημειώνεται για τρίτη συνεχόμενη χρονιά.</p>
      <p>
        <i>Με πληροφορίες από CNN</i>
      </p>
    </article>
  </body>
</html>