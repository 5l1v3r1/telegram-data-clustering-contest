<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903113.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T15:20:00+00:00"/>
    <meta property="og:title" content="موسوی: کشورهای مولّد تروریسم مشکلات خودساخته را به ایران نسبت ندهند"/>
    <meta property="og:description" content="به گزارش ایسنا، سید عباس موسوی سخنگوی وزارت امور خارجه تصریح کرد: کشورهایی که خود مولّد و مروّج تروریسم و افراط‌گرایی بوده و با زیر پا گذاشتن اصل حسن همجواری، در امور داخلی دیگران مداخله نموده و امنیت منطقه را به واسطه جلب نیروهای بیگانه تضعیف کرده‌اند، نمی‌توانند با فرافکنی مشکلات خودساخته را به جمهوری اسلامی ایران نسبت دهند."/>
  </head>
  <body>
    <article>
      <h1>موسوی: کشورهای مولّد تروریسم مشکلات خودساخته را به ایران نسبت ندهند</h1>
      <address>
        <time datetime="2019-11-24T15:20:00+00:00">24 Nov 2019, 15:20</time>
      </address>
      <p>سخنگوی وزارت امور خارجه جمهوری اسلامی ایران در واکنش به اظهارات بی اساس و اتهامات واهی مطرح شده از سوی برخی شرکت کنندگان در اجلاس گفت‌وگوی منامه در بحرین، ضمن بی ارزش خواندن این اظهارات، اتهامات وارده به کشورمان را مردود خواند.</p>
      <p>به گزارش ایسنا، سید عباس موسوی سخنگوی وزارت امور خارجه تصریح کرد: کشورهایی که خود مولّد و مروّج تروریسم و افراط‌گرایی بوده و با زیر پا گذاشتن اصل حسن همجواری، در امور داخلی دیگران مداخله نموده و امنیت منطقه را به واسطه جلب نیروهای بیگانه تضعیف کرده‌اند، نمی‌توانند با فرافکنی مشکلات خودساخته را به جمهوری اسلامی ایران نسبت دهند.</p>
      <p>موسوی خاطر نشان کرد: تجاوز نظامی به یمن به رهبری عربستان سعودی و به خاک و خون کشیدن ده‌ها هزار نفر از زنان و کودکان بی گناه و نابود کردن همه زیرساخت های آن کشور و توسل به رفتارهای استعماری در تلاش برای سرنگونی حکومت‌های مشروع و روی کار آوردن رژیم‌های تحت حمایت از حافظه تاریخی افکار عمومی منطقه و جهان پاک نخواهد شد.</p>
      <p>سخنگوی وزارت امور خارجه در پایان این کشورها را به کنار گذاشتن توهّم و پذیرش واقعیت‌ها و گفت‌وگو و همکاری جمعی برای تامین ثبات، امنیت و پیشرفت منطقه فراخواند.</p>
    </article>
  </body>
</html>