<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641841/%D9%BE%D8%A7%DA%A9%D8%B3%D8%AA%D8%A7%D9%86-%D8%B3%D9%81%DB%8C%D8%B1-%D9%86%D8%B1%D9%88%DA%98-%D8%B1%D8%A7-%D8%A7%D8%AD%D8%B6%D8%A7%D8%B1-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T15:57:00+00:00"/>
    <meta property="og:title" content="پاکستان سفیر نروژ را احضار کرد"/>
    <meta property="og:description" content="وزارت امور خارجه پاکستان سفیر نروژ در اسلام‌آباد را برای ابلاغ مراتب اعتراض دولتش به آتش زدن قرآن در تجمع‌های راست‌های افراطی در جنوب نروژ، احضار کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641841/%D9%BE%D8%A7%DA%A9%D8%B3%D8%AA%D8%A7%D9%86-%D8%B3%D9%81%DB%8C%D8%B1-%D9%86%D8%B1%D9%88%DA%98-%D8%B1%D8%A7-%D8%A7%D8%AD%D8%B6%D8%A7%D8%B1-%DA%A9%D8%B1%D8%AF">پاکستان سفیر نروژ را احضار کرد</a>
      </h1>
      <h2>وزارت امور خارجه پاکستان سفیر نروژ در اسلام‌آباد را برای ابلاغ مراتب اعتراض دولتش به آتش زدن قرآن در تجمع‌های راست‌های افراطی در جنوب نروژ، احضار کرد.</h2>
      <address><time datetime="2019-11-24T15:57:00+00:00">24 Nov 2019, 15:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اخیراً جنبش "<b>اسلامی‌سازی نروژ</b> را متوقف کنید" یک راهپیمایی در شهر "کریستیان‌ساند" واقع در جنوب این کشور برگزار کرد که در جریان آن رهبری این جنبش تلاش کرد تا یک نسخه از قرآن را با وجود هشدارهای پلیس بسوزاند. پس از آنکه یک مرد ناشناس تلاش کرد تا رهبری این جنبش را از سوزاندن قران بازدارد، درگیری بین دو طرف شکل گرفت و هر دو فرد دستگیر شدند.   وزارت امور خارجه پاکستان در بیانیه‌ای اعلام کرد، سفیر نروژ در اسلام‌آباد شنبه برای دریافت مراتب اعتراض دولت اسلام‌آباد و مردم پاکستان در پی سوزانده شدن نسخه‌ای از قرآن در نروژ احضار شد و مراتب محکومیت این اقدام از سوی دولت پاکستان ابلاغ شد.   وزارت امور خارجه پاکستان همچنین اعلام کرد: «این اقدام از سوی جنبش اسلامی‌سازی نروژ  را متوقف کنید، باعث جریحه‌دار شدن احساسات ۱.۳ میلیارد مسلمان در سراسر جهان از جمله پاکستانی‌ها شده است. همچنین چنین اقداماتی به اسم آزادی بیان غیر قابل توجیه است.» سفیر نروژ در پاکستان نیز از جانب خود این رویداد را محکوم کرد و افزود: «در نروژ همه حق آزادی بیان و آزادی مذهب بدون تهدید و ارعاب را دارند.»   اسلام‌آباد به مقام‌های نروژی تاکید کرد تا افرادی را که مسئول آتش زدن قرآن هستند پای میز عدالت بکشاند و از وقوع دوباره چنین اقداماتی در آینده جلوگیری به عمل آورد. ترکیه هم پیشتر در واکنش به اسلام‌هراسی این گروه نروژی، بی‌حرمتی به قرآن در جریان اعتراضات اخیر این سازمان ضد اسلامی در شهر کریستیان‌ساند را محکوم کرد.</p>
    </article>
  </body>
</html>