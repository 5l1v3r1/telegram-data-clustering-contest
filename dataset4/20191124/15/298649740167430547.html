<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/24/lamorgese-i-campi-di-detenzione-migranti-in-libia-vanno-chiusi-top10_20191124_164304/"/>
    <meta property="og:site_name" content="Askanews"/>
    <meta property="article:published_time" content="2019-11-24T15:43:04+00:00"/>
    <meta property="og:title" content="Lamorgese: I campi di detenzione migranti in Libia vanno chiusi"/>
    <meta property="og:description" content="Roma, 24 nov. (askanews) – I campi di detenzione per migranti in Libia vanno chiusi. Così la ministra dell’Interno, Luciana Lamorgese intervenuta a Mezz’ora in più dove ha fatto il punto della situazione anche su sbarchi, antisemitismo e intolleranza. “Il memorandum con la Libia del 2017 va cambiato. Bisogna accelerare i corridoi umanitari – ha […]"/>
  </head>
  <body>
    <article>
      <h1>Lamorgese: I campi di detenzione migranti in Libia vanno chiusi</h1>
      <h2>Antisemitismo, "c'è clima di odio". Solidarietà a Salvini per stauetta</h2>
      <address>
        <time datetime="2019-11-24T15:43:04+00:00">24 Nov 2019, 15:43</time>
      </address>
      <figure>
        <img src="http://www.askanews.it/wp-content/uploads/2019/11/20191124_164253_D5B6493F.jpg"/>
      </figure>
      <p>Roma, 24 nov. (askanews) – I campi di detenzione per migranti in Libia vanno chiusi. Così la ministra dell’Interno, Luciana Lamorgese intervenuta a Mezz’ora in più dove ha fatto il punto della situazione anche su sbarchi, antisemitismo e intolleranza.</p>
      <p>“Il memorandum con la Libia del 2017 va cambiato. Bisogna accelerare i corridoi umanitari – ha spiegato – chiudere gradualmente i campi di detenzione e attribuire la responsabilità all’Onu. L’accordo di Malta sta funzionando. C’e’ stato un passo avanti da parte di Francia e Germania che chiedono di fare una richiesta congiunta all’Europa sulla ripartizione dei migranti. E’ un segnale che sta cambiando l’orientamento per affrontare la questione, che è europea”.</p>
      <p>Quanto agli sbarchi, Lamorgese ha detto che a settembre gli sbarchi dei migranti “sono aumentati” soprattutto “dalla Tunisia, per la situazione politica di instabilità. A novembre siamo ritornati nella media con 693 arrivi, contro i 980 di novembre 2018”. La ministra ha poi ricordato che “ci sono due navi” di Ong con migranti a bordo che “hanno chiesto un porto sicuro” all’Italia. Il porto sicuro “presumibilmente sarà dato”. Lamorgese non si è espressa su quale porto sarà indicato e alla domanda se sara’ quello di Messina, ha risposto: “Stiamo verificando”.</p>
      <p>La titolare degli Interni ha poi affrontato il tema dell’antisemitismo e sulla scorta a Liliana Segre. “Certamente oggi registriamo un clima di intolleranza e di odio”. Questo “può determinare necessità di avere molta attenzione. La senatrice Segre gira molto, anche nelle scuole e secondo me – ha aggiunto il Ministro – è giusto e corretto dare una forma di protezione senza voler esagerare”. La decisione di assegnarle una scorta “è stata verificata insieme al prefetto di Milano”.</p>
      <p>Infine la ministra ha espresso “solidarietà” a Matteo Salvini per la statuetta realizzata a Napoli che riprende il leader della Lega che spara a due immigrati. “Sono segnali a cui dobbiamo porre particolare attenzione – ha aggiunto Lamorgese – L’autore ha detto che lo ha fatto per ‘provocazione’, ma questo non è un modo civile di comportarsi. Così si istiga odio”.</p>
      <p>Pie</p>
    </article>
  </body>
</html>