<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/24/654069/"/>
    <meta property="og:site_name" content="Економічна правда"/>
    <meta property="article:published_time" content="2019-11-24T15:32:00+00:00"/>
    <meta property="og:title" content="Розробка схеми теплопостачання Києва обійдеться у 17 мільйонів"/>
    <meta property="og:description" content="Департамент житлово-комунальної інфраструктури КМДА замовив ВП “Київський обласний експертний центр енергоефективності” ДП “Київоблбудінвест” Київської ОДА розробку Схеми теплопостачання Києва на 10 років за 17,09 млн гривень."/>
  </head>
  <body>
    <article>
      <h1>Розробка схеми теплопостачання Києва обійдеться у 17 мільйонів</h1>
      <address>
        <time datetime="2019-11-24T15:32:00+00:00">24 Nov 2019, 15:32</time>
      </address>
      <p>Департамент житлово-комунальної інфраструктури КМДА замовив ВП "Київський обласний експертний центр енергоефективності" ДП "Київоблбудінвест" Київської ОДА розробку Схеми теплопостачання Києва на 10 років за 17,09 млн гривень.</p>
      <p>Про це повідомляється у системі <a href="https://prozorro.gov.ua/tender/UA-2019-07-02-000216-c">"Прозорро"</a>, передають <a href="http://nashigroshi.org/2019/11/22/rozrobka-skhemy-teplopostachannia-kyieva-obiydet-sia-u-17-mil-yoniv/">"Наші гроші"</a>.</p>
      <p>До кінця 2020 року мають розробити <a href="https://dzki.kyivcity.gov.ua/news/1189.html">"Схему теплопостачання Києва на період до 2030 року"</a>.</p>
      <p>Зокрема проаналізують стан системи централізованого теплопостачання міста, нададуть послуги і проведуть розрахунки з розвитку, розроблять і представлять варіанти оптимізації, сформують вичерпний перелік потенційних проектів модернізації, виконають графічну частину за допомогою ресурсів електронної гідравлічної моделі системи теплопостачання міста, сумісної з софтом "Globema DH.GIS" на базі "GE Smallworld".</p>
      <p>Держпідприємство має врахувати існуюче та перспективне будівництво, можливість використання відновлювальних видів палива та альтернативних джерел енергії тощо.</p>
      <p>Ціна угоди на 5% нижча від очікуваної вартості закупівлі у 18,00 млн гривень.</p>
      <p>Три фірми одразу не допустили до аукціону. Компанія "Globema Sp. z o.o." (Польща) начебто не підтвердила наявність аналогічного досвіду, ТОВ "Атон Інжиніринг" – наявність софту, а ТОВ "Пікл Проджект" – того й іншого, а також обладнання.</p>
      <p>ДП "НДКТІ МГ" Мінрозвитку спершу допустили, а потім відхилили за рішенням АМКУ по скарзі "Globema Sp. z o.o." через відсутність екологічної оцінки в технічному завданні.</p>
      <p>Єдиним допущеним конкурентом було бахмутське ПП "Техенерго" директорки Раїси Дутки із Полтави зі статутним капіталом 100 грн.</p>
      <p>Суперник є засновником бахмутського ТОВ "Український центр екології та теплоенергетики" ("УЦЕТ") разом із прописаними в окупованій Горлівці Оленою Мазуркевич та Яною Дідковською.</p>
      <p>Остання також керує полтавським ТОВ "Інженерний центр "Техенерго" Віталія Дідковського з Горлівки.</p>
    </article>
  </body>
</html>