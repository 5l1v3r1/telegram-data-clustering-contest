<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/24/842969"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T15:16:00+00:00"/>
    <meta property="og:title" content="টস জিতে ব্যাটিং নিতে বলেছিলাম : পাপন"/>
    <meta property="og:description" content="দিবা-রাত্রির কলকাতা টেস্টের তৃতীয় দিন আজ মাত্র ৪৫ মিনিটে ইনিংস হেরে বসেছে বাংলাদেশ। এই ফলাফল যে হতে যাচ্ছে, সেটা গতকালই নিশ্চিত হয়ে গিয়েছিল। সত্যি কথা হলো, ম্যাচ যে আজ তৃতীয় দিনে গড়িয়েছে এটাই অনেক। অপরিচিত গোলাপি বলে প্রথমে ব্যাটিং করার সিদ্ধান্ত নিয়েছিলেন অধিনায়ক মুমিনুল হক। এতেই বেশ অবাক হয়েছেন বিসিবি সভাপতি নাজমুল হাসান পাপন। শনিবার তিনি সাংবাদিকদের বলেন, তার সঙ্গে অধিনায়ক ও কোচের নেয়া সিদ্ধান্ত ছিল ভিন্ন! পাপন জানান, অধিনায়ক, কোচ ও বোর্ড প্রধানের সম্মিলিত সিদ্ধান্ত ছিল ইডেনে টস জিতলে ফিল্ডিং নেওয়া হবে। কিন্তু সিদ্ধান্ত বদলে যাওয়ায় বেশ অবাক পাপন, 'প্রথমে ব্যাটিং নেয়ায় সত্যি আশ্চর্য হয়েছি। ম্যাচের আগেরদিন আমি দলের সঙ্গে বসেছি। অধিনায়ক-কোচ দুজনেই বলেছিল যে টসে জিতলে প্রথমে ফিল্ডিং নেবো। তখন তাদের কথা শুনে মনে হয়েছে এখানে চিন্তার কী আছে? টসে গিয়ে যখন দেখেছি আমরা ব্যাটিং নিয়েছি, প্রথম ধাক্কাটা আসলে তখনই খেয়েছি আমি। তখনই মনে হয়েছে দল আসলে বেশি আত্মবিশ্বাসী।' ইডেন টেস্টের প্রথম ইনিংসে মাত্র ১০৬ রানে অল-আউট হয়েছে বাংলাদেশ। এর আগে ইন্দোর টেস্টেও টস জিতে প্রথমে ব্যাটিংয়ে নেমে প্রথম ইনিংসে বাংলাদেশ অলআউট হয়েছিল ১৫০…"/>
  </head>
  <body>
    <article>
      <h1>টস জিতে ব্যাটিং নিতে বলেছিলাম : পাপন</h1>
      <address><time datetime="2019-11-24T15:16:00+00:00">24 Nov 2019, 15:16</time> by <a rel="author">কালের কণ্ঠ অনলাইন</a></address>
      <p>দিবা-রাত্রির কলকাতা টেস্টের তৃতীয় দিন আজ মাত্র ৪৫ মিনিটে ইনিংস হেরে বসেছে বাংলাদেশ। এই ফলাফল যে হতে যাচ্ছে, সেটা গতকালই নিশ্চিত হয়ে গিয়েছিল। সত্যি কথা হলো, ম্যাচ যে আজ তৃতীয় দিনে গড়িয়েছে এটাই অনেক। অপরিচিত গোলাপি বলে প্রথমে ব্যাটিং করার সিদ্ধান্ত নিয়েছিলেন অধিনায়ক মুমিনুল হক। এতেই বেশ অবাক হয়েছেন বিসিবি সভাপতি নাজমুল হাসান পাপন। শনিবার তিনি সাংবাদিকদের বলেন, তার সঙ্গে অধিনায়ক ও কোচের নেয়া সিদ্ধান্ত ছিল ভিন্ন!</p>
      <p>পাপন জানান, অধিনায়ক, কোচ ও বোর্ড প্রধানের সম্মিলিত সিদ্ধান্ত ছিল ইডেনে টস জিতলে ফিল্ডিং নেওয়া হবে। কিন্তু সিদ্ধান্ত বদলে যাওয়ায় বেশ অবাক পাপন, 'প্রথমে ব্যাটিং নেয়ায় সত্যি আশ্চর্য হয়েছি। ম্যাচের আগেরদিন আমি দলের সঙ্গে বসেছি। অধিনায়ক-কোচ দুজনেই বলেছিল যে টসে জিতলে প্রথমে ফিল্ডিং নেবো। তখন তাদের কথা শুনে মনে হয়েছে এখানে চিন্তার কী আছে? টসে গিয়ে যখন দেখেছি আমরা ব্যাটিং নিয়েছি, প্রথম ধাক্কাটা আসলে তখনই খেয়েছি আমি। তখনই মনে হয়েছে দল আসলে বেশি আত্মবিশ্বাসী।'</p>
      <p>ইডেন টেস্টের প্রথম ইনিংসে মাত্র ১০৬ রানে অল-আউট হয়েছে বাংলাদেশ। এর আগে ইন্দোর টেস্টেও টস জিতে প্রথমে ব্যাটিংয়ে নেমে প্রথম ইনিংসে বাংলাদেশ অলআউট হয়েছিল ১৫০ রানে। ম্যাচ হেরেছিল ইনিংস ও ১৩০ রানে। ইডেনে অবশ্য টস হারের পর বিরাট কোহলি বলেছিলেন, টস জিতলে তিনিও ব্যাটিং নিতেন। কিন্তু পাপন আরও বলেন, 'ভারতের যতজনের সঙ্গে আমি কথা বলেছি, সবাই বলেছে তারা টসে জিতলে ফিল্ডিংই নিতো। ওরা কখনোই ব্যাটিং নিতো না কারণ একদম নতুন পিচ এবং এই গোলাপি বল, কেমন আচরণ করছে না জেনেশুনে ওরা ব্যাটিং নিত না।</p>
      <p>খেলোয়াড়দের নিয়ে হতাশা প্রকাশ করে পাপন বলেন, 'আমাদের প্রথম ইনিংস তো খুবই খারাপ ছিল, দ্বিতীয় ইনিংসের শুরুটাও ভালো হয়নি। দলে যাদের আমরা সিনিয়র বলি- ইমরুল, মুমিনুল, মুশফিক, মাহমুদউল্লাহ, এই চারজন। মুশফিক-মাহমুদউল্লাহ দ্বিতীয় ইনিংসে ভালোই খেলছিল। কিন্তু দুর্ভাগ্যবশত মাহমুদউল্লাহ চোটের কারণে মাঠের বাইরে। দুর্ভাগ্যবশত কনকাশনের জন্য যে দুজন বদল করতে হবে তাতো আমরা চিন্তা করিনি। সেরকমটা হলে অনেক লম্বা এক দল বানাতে হবে।'</p>
    </article>
  </body>
</html>