<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/na-hersonschini-pidbito-pidsumki-arheologichnogo-sezonu-2019-roku"/>
    <meta property="og:site_name" content="ПІК"/>
    <meta property="article:published_time" content="2019-11-24T15:00:00+00:00"/>
    <meta property="og:title" content="На Херсонщині підбито підсумки археологічного сезону 2019 року"/>
    <meta property="og:description" content="З кожним роком зростає інтерес науковців до археологічних старожитностей Херсонщини. Свідченням цього є діяльність археологічних експедицій, які працюють у різних районах нашого краю. Їх організаторами виступають як Інститут археології НАН України, так і місцеві наукові, культурно-освітні та пам’яткоохоронні установи"/>
  </head>
  <body>
    <article>
      <h1>На Херсонщині підбито підсумки археологічного сезону 2019 року</h1>
      <address>
        <time datetime="2019-11-24T15:00:00+00:00">24 Nov 2019, 15:00</time>
      </address>
      <p>З кожним роком зростає інтерес науковців до археологічних старожитностей Херсонщини. Свідченням цього є діяльність археологічних експедицій, які працюють у різних районах нашого краю. Їх організаторами виступають як Інститут археології НАН України, так і місцеві наукові, культурно-освітні та пам’яткоохоронні установи - повідомляється на сторінці <a href="https://www.facebook.com/khersonnsku/?__tn__=kC-R&amp;eid=ARDo7tncf8Y7Ox9Lhar6PjoBWwuwGSyO82PuYz02a_ZwdlY1GtfJAJObYfsXKDHtMUrB0BfdenkiaPI4&amp;hc_ref=ARQC6IFisl4YK9CaxcAHGES-u28h7J2vikadOavvMMiZpaul3lxgjxDBy4GWSxhu_I4&amp;fref=nf&amp;__xts__%5B0%5D=68.ARCJUHM_Ek5crceImrvkS2wjv5P5-H4WNn8Yatag5cow2zYMiyCHa0g6exo1Z-BQyLSSKXbxz5btSBO-PbwuGYhtBOkwxD3Ap8FfIVouAW7rOXQiUC0MdaiIXIUfrVZ90z_vcg0EatM5mVzefezTv94jbYpb-uaI38KXFST6gWtMM9kp-rRXSWmRm16aFgMxaO9XbNqMwSq83MJCiCQ4pjVZpQYXqaUr8Fx0iPj-q6-f1WfNtdLyMAg4YL7Ev_S18EqXdl7lGRMDMusRwFjfymdmtb6y9Aax_uO7Cgf_HJJfaYXp1UPTKm2CtT5MGK-yr0ytXLTwRFMLAhAfZc5U6C7Y9lP0">Херсонська обласна організація Національної спілки краєзнавців України</a> у фейсук.</p>
      <p>Останнім часом у регіоні почастішали випадки варварського пограбування археологічних пам’яток так званими «чорними археологами». Тож діючі археологічні експедиції у складі вчених-археологів, музейників, студентів, волонтерів виконують окрім суто науково-дослідницьких ще й охоронно-рятівні завдання.</p>
      <p>Цьогоріч у поле зору науковців потрапили не лише такі знані археологічні пам’ятки як Червономаяцьке та Консулівське пізньоскіфські городища або ж Кам’янська Січ, які вже тривалий час привертають увагу археологів. Після 40-річної перерви відновилися дослідження на античному городищі «Скелька» біля с. Олександрівка Білозерського району. Традиційно учасникам експедицій пощастило зробити цікаві знахідки, які допоможуть у реконструкції давньої історії нашого краю.</p>
      <p>Підсумки польового археологічного сезону стали предметом обговорення на круглому столі, проведеному 7 листопада 2019 р. в Херсоні за ініціативи обласної інспекції по охороні пам’яток історії та культури. Спікерами заходу виступили керівник інспекції Іван Солоницький, організатори та учасники експедицій Сергій Нємцев, Денис Сікоза, Андрій Лопушинський. В обговоренні взяли участь відомий археолог Валерія Билкова, члени Херсонської обласної організації НСКУ Олексій Макієнко та Єгор Сидорович, інші історики, краєзнавці, шанувальники місцевої старовини.</p>
      <p>З фрагментами виступів учасників круглого столу можна ознайомитися за посиланням: <a href="https://www.youtube.com/watch?v=qcKxrHc_4xw&amp;feature=youtu.be&amp;fbclid=IwAR2whLsj6kYy8YnND4fCJJ9ySbc2Nu9t7f40-dP7YiSnoO_e0VysTz_Ft04">https://www.youtube.com/watch…</a></p>
      <related>
        <h4>Новини по темі</h4>
        <a href="https://pik.ua/news/url/hersonskij-teatr-jide-z-monovistavami-po-oblasti-"/>
        <a href="https://pik.ua/news/url/na-hersonschini-zbirali-materiali-dlja-stvorennja-animatsijnogo-klipu-na-melodiju-narodnoji-koliskovoji"/>
        <a href="https://pik.ua/news/url/u-genichesku-vidbuvsja-vseukrajinskij-festival-natsionalnih-kultur-tavrijska-rodina"/>
      </related>
    </article>
  </body>
</html>