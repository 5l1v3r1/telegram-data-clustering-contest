<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/evde-cikan-yangin-bitisigindeki-5-ev-ve-ahira-da-sicradi-1211252.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-24T15:09:00+00:00"/>
    <meta property="og:title" content="Evde çıkan yangın, bitişiğindeki 5 ev ve ahıra da sıçradı"/>
    <meta property="og:description" content="ERZURUM'un Aziziye ilçesinde evde çıkan yangın, bitişiğindeki 5 ev ve ahıra da sıçradı. İtfaiye ekiplerince yaklaşık 8 saate söndürülen yangında, 6 ev ve ahırları kullanılamaz hale geldi. Mahalleli, 6 aileye kendi evlerinin kapısını açtı."/>
  </head>
  <body>
    <article>
      <h1>Evde çıkan yangın, bitişiğindeki 5 ev ve ahıra da sıçradı</h1>
      <h2>ERZURUM'un Aziziye ilçesinde evde çıkan yangın, bitişiğindeki 5 ev ve ahıra da sıçradı. İtfaiye ekiplerince yaklaşık 8 saate söndürülen yangında, 6 ev ve ahırları kullanılamaz hale geldi. Mahalleli, 6 aileye kendi evlerinin kapısını açtı.</h2>
      <address>
        <time datetime="2019-11-24T15:09:00+00:00">24 Nov 2019, 15:09</time>
      </address>
      <p>Yangın, saat 02.30 sıralarında<b> Aziziye'</b>nin <b>Başkent Mahallesi'nde </b>bir evde çıktı.</p>
      <p>Bilinmeyen nedenle çıkan yangında, dumanı fark edenler, imam <b>Mehmet Çalık</b>'ı arayıp, camiden anons yapmasını istedi. Anonsu duyan mahalleli, itfaiyeye haber verip, yangın çıkan eve gitti. Kısa sürede rüzgarın da etkisiyle büyüyen yangın, bitişiğindeki 5 eve ve ahıra sıçradı. Mahalleli ahırlardaki hayvanları çıkarırken, bölgeye gelen Büyükşehir Belediyesi İtfaiye Daire Başkanlığı ekiplerince yangını söndürmek için çalışma başlatıldı. </p>
      <figure>
        <img src="https://images.bursadabugun.com/editor/haber/24112019/evde-cikan-yangin-bitisigindeki-5-ev-ve-ahira-da-sicradi-4720-dhaphoto2-5dda8ec7a591c.jpg"/>
      </figure>
      <p>İtfaiye ve köylünün müdahalesiyle yangın, saat 11.00 sıralarında söndürüldü. Yapılan incelemede, <b>Celal Köse, Emin Bozkurt, Battal Kaya, Nafiz Köse, Hulusi Köse</b> ile <b>Halis Köse'ye </b>ait ev ve ahırların, kullanılmaz hale geldiği belirlendi. Çıkarılan hayvanlar ise diğer köylülerin ahırlarına yerleştirildi. Daha sonra,<b> Büyükşehir Belediyesi, Aziziye Belediyesi</b> ve <b>Afet ve Acil Durum Müdürlüğü'ne </b>bağlı ekipler hasar tespiti için çalışmalara başladı. <br/><br/><b>MAHALLELİ, 6 AİLEYE EVİNİ AÇTI</b><br/><br/>Köy muhtarı <b>İbrahim Köse</b>, evleri kullanılmaz hale gelen kişilerin akraba ve komşularının evlerine yerleştirildiğini belirtti. <br/><br/><b>Cami imamı Mehmet Çalık</b>, anons yapmasının ardından çevre mahallelerden de yardıma gelenler olduğunu söyledi. Çalık, ekiplerin müdahalesiyle yangının söndürüldüğünü belirtti.<br/><br/> </p>
    </article>
  </body>
</html>