<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/m-kraver-svar-om-irakiske-forsvarsministern/"/>
    <meta property="og:site_name" content="DN.SE"/>
    <meta property="article:published_time" content="2019-11-24T15:03:58+00:00"/>
    <meta property="og:title" content="Ardalan Shekarabi om uppgifterna: Avskyvärt"/>
    <meta property="og:description" content="Socialförsäkringsminister Ardalan Shekarabi (S) kallas till socialförsäkringsutskottet för att svara på frågor kring Iraks försvarsminister som pekas ut"/>
  </head>
  <body>
    <article>
      <h1>Ardalan Shekarabi om uppgifterna: Avskyvärt</h1>
      <address><time datetime="2019-11-24T15:03:58+00:00">24 Nov 2019, 15:03</time> by <a rel="author" href="https://www.dn.se/av/tt/" target="_blank">TT</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/24/a7724aab-5a95-4900-b513-a94ff619c10e/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Socialförsäkringsminister Ardalan Shekarabi (S).<cite>Foto: Fredrik Sandberg/TT</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/24/333819ea-319b-46d9-90b1-b18a00b86a8a/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 2</b> Tobias Billström (M).<cite>Foto: Byrmo Carolina/Aftonbladet/TT</cite></figcaption>
        </figure>
      </slideshow>
      <p>
        <b>Socialförsäkringsminister Ardalan Shekarabi (S) kallas till socialförsäkringsutskottet för att svara på frågor kring Iraks försvarsminister som pekas ut för bidragsfusk i Sverige.<br/>”Brott mot välfärdssystemen är avskyvärt och ska bekämpas”, skriver Shekarabi i en kommentar till TT.</b>
      </p>
      <p>Shekarabi kallas till socialförsäkringsutskottet i nästa vecka för att svara på frågor om varför Försäkringskassan inte upptäckt och stoppat missbruk av svenska socialförsäkringssystem som Iraks nuvarande försvarsminister, Najah al-Shammari, enligt uppgifter har ägnat sig åt.</p>
      <p>– Shekarabi måste också svara på frågor om hur försvarsministerns ansökan om att bli svensk medborgare har handlagts och vilka åtgärder som nu kan bli aktuella, säger Moderaternas gruppledare Tobias Billström.</p>
      <p><b>Ardalan Shekarabi har ännu inte</b> fått en formell inbjudan till utskottet, men säger i en kommentar som förmedlas av hans pressekreterare Viktor Nyberg att ”inte en krona ska gå till den som inte har rätt till det”.</p>
      <p>”Brott mot välfärdssystemen är avskyvärt och ska bekämpas. Här har regering och riksdag gemensamt gjort flera skärpningar de senaste åren. Inte en krona ska gå till den som inte har rätt till det. Vi kommer fortsätta med diskussioner i den riktningen när jag träffar utskottet.”</p>
      <p><b>På torsdag ska det svenska deltagandet</b> i den militära utbildningsinsatsen i Irak behandlas och justeras av försvars- och utrikesutskottet. Till det mötet vill Moderaterna att företrädare från försvars- och utrikesdepartementet kallas.</p>
      <p>– Vi står i begrepp att förlänga insatsen, det kräver ett riksdagsbeslut och vi behöver information. Har regeringen haft information om försvarsministerns svenska kopplingar när de aktualiserades av irakisk media redan i våras? Vilken bedömning gör regeringen av vårt militära samarbete med en stat där försvarsministern är föremål för en diskussion om bidragsfusk? Påverkas Sveriges förtroende för förmågan att samarbeta?, säger Billström.</p>
      <p><b>Najah al-Shammari tillträdde</b> som försvarsminister i juni i år men ska tidigare ha bott i Sverige. I Irak är det tillåtet för irakier att ha dubbla medborgarskap, men det gäller inte för ministrar i regeringen. Uppgiften om hans svenska medborgarskap har bekräftats av försvarsminister Peter Hultqvists pressekreterare Toni Eriksson.</p>
      <p>Efter det att uppgifterna började spridas i Sverige har al-Shammari anlitat en svensk advokat för att undersöka om det går att stämma svenska och arabiskspråkiga tidningar och webbplatser för publiceringar kring honom. Enligt ett Facebook-inlägg från det irakiska försvarsdepartementet är anklagelserna smutskastning och falska nyheter.</p>
      <p>
        <b>Läs mer: </b>
      </p>
      <p>
        <a href="https://www.dn.se/nyheter/varlden/iraks-forsvarsminister-hotar-stamma-svenska-medier/">Iraks försvarsminister hotar stämma svenska medier</a>
      </p>
      <p>
        <a href="https://www.dn.se/nyheter/varlden/michael-winiarski-star-svensk-irakiske-ministern-i-vagen-for-iran/">Michael Winiarski: Står svensk-irakiske ministern i vägen för Iran?</a>
      </p>
    </article>
  </body>
</html>