<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191119-tech-cegek-az-ingatlanpiacon.html"/>
    <meta property="og:site_name" content="Origo"/>
    <meta property="article:published_time" content="2019-11-24T15:31:00+00:00"/>
    <meta property="og:title" content="Mit keresnek a technológiai óriásvállalatok az ingatlanpiacon?"/>
    <meta property="og:description" content="A Google-n, Apple-on és társaikon múlik a lakáspiac jövője."/>
  </head>
  <body>
    <article>
      <h1>Mit keresnek a technológiai óriásvállalatok az ingatlanpiacon?</h1>
      <address><time datetime="2019-11-24T15:31:00+00:00">24 Nov 2019, 15:31</time> by <a rel="author">Origo</a></address>
      <p>
        <b>San Francisco a virágzó amerikai technológiai ipar központja, egyúttal az ország legmagasabb lakhatási költségével számoló államának városa, és miközben az ingatlantulajdonosok száma csökken, a hajléktalanság rohamosan növekszik – írja a <a href="https://www.bbc.com/news/business-50295130">BBC</a>. Úgy tűnik azonban, a problémát a techvállalatok is felismerték, melyek ottani jelenléte hozzájárult a helyi ingatlanpiac gyökeres átrendeződéséhez.</b>
      </p>
      <p>Érdekes helyszíni tapasztalatokról számol be a brit portál. Például egy Leon Sultan nevű férfiéről, aki a városban nőtt fel és történelemtanárként dolgozik ott. Az illető elmondta, hogy születésekor egy, két kereső jövedelemével rendelkező család saját otthont tudott magának vásárolni a városban, azonban mára ez teljesen megvoltozott. A férfi és felesége, aki szintén tanárként dolgozik, 4 éves kisfiukkal osztoznak egyszobás lakásukon, aminél ha nagyobba szeretnének költözni, havi bérleti díjként minimum a jelenlegi dupláját kellene kifizetnük, amit jövedelmükből nem tudnának kigazdálkodni.</p>
      <figure>
        <img src="https://cdn.nwmgroups.hu/s/img/i/1904/20190416san-francisco-lombard-street.jpg?w=644&amp;h=430"/>
        <figcaption>Illusztráció<cite>Forrás: Photononstop/Brigitte Merle / Photononstop/Brigitte Merle</cite></figcaption>
      </figure>
      <p>
        <mark>A Szilícium-völgy körzetében lakók a technológiai vállalatok fellendülését hibáztatják a megfizethetetlen ingatlanpiacért.</mark>
      </p>
      <p>Ugyanakkor mára ezek a technológiai vállalatok is felismerték az ingatlanpiac néha egészen szélsőséges torzulásait, és a helyzet megoldására törekednek.</p>
      <aside>Júniusban a Google kijelentette 1 milliárd dollárt fektet be az ingatlanpiacra,</aside>
      <p>a Facebook szintén ígéretet tett egy hasonló összegű beruházásra, míg az Apple 2,5 milliárd dollár fordít a lakhatási gondok enyhítésére.</p>
      <blockquote>Az az út, amin most haladunk, fenntarthatatlan"</blockquote>
      <p>– mondta ennek kapcsán Tim Cook, az Apple vezére.</p>
      <p>Ezek a kötelezettségvállalások azt bizonyítják, hogy a technológiai ipar elismeri szerepét a lakhatási válság kialakulásában – fejtette ki Jeffrey Buchanan a Silicon Valley Risingtól, hozzátéve, hogy reméli, ez a gondolkodásmód változást hoz az iparágban.</p>
      <figure>
        <img src="https://cdn.nwmgroups.hu/s/img/i/1809/20180912horizontal-apple-ceo-tim-cook1.jpg?w=644&amp;h=429"/>
        <figcaption>Tim Cook, az Apple vezérigazgatója<cite>Forrás: AFP/Noah Berger</cite></figcaption>
      </figure>
      <p>
        <mark>A régióban a technológiai ipar fellendülése óta a lakásárak és bérleti díjak megkétszereződtek.</mark>
      </p>
      <p>A <i>San Francisco Association of Realtors</i> szerint egy átlagos ingatlan ára 1,4 millió dollár (mintegy 424 millió forint) most a térségben, míg egy havi bérleti díj átlagosan 3.200 dollár (kb. 970 ezer forint) a Moody's Analytics-Reis kutató cég szerint.</p>
      <aside>Ugyan a bérek valamelyest növekedtek, de nem olyan ütemben, mint a lakhatási költségek.</aside>
      <p>Egy családnak évente 126 ezer dollárt kell keresnie ahhoz, hogy ki tudjon bérelni egy két hálószobás ingatlant San Franciscóban anélkül, hogy jövedelmének több mint 30 százalékát költené erre. 2017-ben a város környékén élők 40 százaléka költött ennél többet havi bérleti díjra.</p>
      <figure>
        <img src="https://cdn.nwmgroups.hu/s/img/i/1910/20191025twitter-logo-kozpont2.jpg?w=644&amp;h=425"/>
        <figcaption>Illusztráció<cite>Forrás: AFP/Getty Images/Justin Sullivan</cite></figcaption>
      </figure>
      <aside>Mindeközben az átlagkeresettel rendelkezők számára a saját ingatlan vásárlása szinte lehetetlen.</aside>
      <p>Eközben a magas lakhatási költségek a vállalatokat is arra kényszerítik, hogy több fizetést adjanak dolgozóiknak, mivel nehezebben találnak alkalmazottakat. Mindennek az eredménye az, hogy a technológiai vállalatok maugk is aktívak, piaci szereplőként érdeklődnek a helyi ingatlanpiac iránt.</p>
      <blockquote>Ez a saját érdekük, ami egybeesik a közösség érdekével"</blockquote>
      <p>– mondta Carol Galante, a Kaliforniai Egyetem Lakásügyi Innovációs Központjának igazgatója.</p>
      <aside>A Facebook és a Google egyaránt kijelentette, hogy terveik szerint 20 ezer új lakóingatlant építenek a jövőben.</aside>
      <p>Az állam szenátora, Scott Wiener azonban kijelentette, hogy ez csupán csepp a tengerben.<br/>2012 és 2017 között San Francisco 21 ezer új ingatlannal bővült, míg a népesség 58 ezerrel nőtt, és 130 ezer új munkavállalóra lett igény. Vagyis a bejelentett lakásszámok ugyan enyhíthetik, de véglegesen biztosan nem oldják meg az Egyesült Államok egyik legfontosabb technológiai központjának lakhatási gondjait.</p>
      <related>
        <h4>KAPCSOLÓDÓ CIKKEK:</h4>
        <a href="https://www.origo.hu/gazdasag/20191107-az-airbnb-a-panaszokat-akarja-igy-elkerulni.html"/>
        <a href="https://www.origo.hu/gazdasag/20191002-tobb-milliardos-is-ingatlanpiaci-befektetessel-kezdte.html"/>
        <a href="https://www.origo.hu/gazdasag/20190924-mar-csak-a-realis-arazasu-lakasok-eladhatok-a-budapesti-belvarosban.html"/>
      </related>
    </article>
  </body>
</html>