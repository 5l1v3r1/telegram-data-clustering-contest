<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779792/%D8%A7%D9%81%D8%B2%D8%A7%DB%8C%D8%B4-%D9%86%D8%B8%D8%A7%D8%B1%D8%AA-%D8%A8%D8%B1-%D9%82%DB%8C%D9%85%D8%AA-%DA%A9%D8%A7%D9%84%D8%A7-%D8%AF%D8%B1-%D8%A7%D8%B1%D8%AF%D8%A8%DB%8C%D9%84-%D8%A8%D8%A7-%DA%AF%D8%B1%D8%A7%D9%86%D9%81%D8%B1%D9%88%D8%B4%D8%A7%D9%86-%D8%A8%D8%B1%D8%AE%D9%88%D8%B1%D8%AF-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T15:30:29+00:00"/>
    <meta property="og:title" content="رئیس صمت اردبیل: افزایش نظارت‌ بر قیمت کالا در اردبیل/ با گرانفروشان برخورد می‌شود"/>
    <meta property="og:description" content="اردبیل - رئیس صنعت، معدن و تجارت استان اردبیل گفت: فعالیت گشت‌های ویژه مقابله با گران فروشی با هماهنگی بازرسین سازمان صنعت، معدن و تجارت استان اردبیل و اتاق اصناف افزایش یافته است."/>
  </head>
  <body>
    <article>
      <h1>رئیس صمت اردبیل: افزایش نظارت‌ بر قیمت کالا در اردبیل/ با گرانفروشان برخورد می‌شود</h1>
      <address>
        <time datetime="2019-11-24T15:30:29+00:00">24 Nov 2019, 15:30</time>
      </address>
      <p>به گزارش <a href="http://www.mehrnews.com/">خبرگزاری مهر</a>، به نقل از صنعت، معدن و تجارت اردبیل، رامین صادقی ظهر یکشنبه عنوان کرد: فعالیت گشت‌های ویژه مقابله با گران فروشی با هماهنگی بازرسان سازمان صنعت، معدن و تجارت استان و اتاق اصناف در مرکز  و شهرستان‌های تابعه تشدید شده و با افرادی که در شرایط فعلی سوء استفاده کرده و قیمت کالاهای خود را افزایش دهند، برخورد قاطعانه صورت می‌گیرد .</p>
      <p>رئیس سازمان صنعت ، معدن و تجارت استان اردبیل یادآور شد: این سازمان، برحسب وظایف ذاتی خود، ماموریتی برای تنظیم بازار دارد و در این راستا چنانچه شهروندان به دلیل گران فروشی برخی افراد سود جو از طریق سامانه ارتباطی ۱۲۴ به این سازمان گزارش نمایند، بازرسین نیز در سریعترین زمان ممکن به موضوع رسیدگی می‌کنند و در صورت احراز تخلف با تکمیل برگ گزارش، پروند جهت صدور رای به تعزیرات حکومتی ارسال می شود.</p>
      <p>صادقی ضمن تاکید بر برخورد قاطعانه با گران‌فروشان‌، عنوان کرد: پس از افزایش قیمت بنزین، کارگروه تنظیم بازار طی چند مرحله در مرکز استان تشکیل جلسه داده و گشت‌های نظارت بر قیمت کالاها و خوراکی‌ها افزایش یافته است و در این راستا با هیات رئیسه اتاق اصناف و تشکل‌های صنفی نیز در این خصوص جلساتی برگزار نمودیم.</p>
      <p>رئیس سازمان صنعت ، معدن و تجارت استان اردبیل با اشاره به اینکه تشدید نظارت‌ها تا زمان برقراری ثبات و امنیت روانی در سطح استان تداوم می‌یابد و با هر نوع تخلف صنفی بدون اغماض مقابله می‌شود، گفت: از ابتدای سال تا کنون ۱۱۹ هزار و ۳۱۵ مورد بازرسی از واحدهای صنفی، توزیعی و تولیدی در سطح استان به ثبت رسیده و در پی این بازرسی‌ها، تعداد چهار هزار و ۱۹۷ پرونده به ارزش ۵۹۹ میلیارد و ۴۰۵ میلیون و ۹۷۴ هزار و ۷۲۵ ریال پس از تکمیل جهت رسیدگی و طی مراحل قانونی به تعزیرات حکومتی ارسال شده است.</p>
      <p>وی افزود: این پرونده‌ها بیشتر در خصوص گران فروشی، کم فروشی، عدم درج قیمت بر کالاها بوده که مطابق قانون با متخلفان برخورد شده است.</p>
    </article>
  </body>
</html>