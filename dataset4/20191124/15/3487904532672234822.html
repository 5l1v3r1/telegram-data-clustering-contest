<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/tora-eginan-idii-grafiki"/>
    <meta property="og:site_name" content="Metrosport.gr"/>
    <meta property="article:published_time" content="2019-11-24T15:30:00+00:00"/>
    <meta property="og:title" content="Τώρα έγιναν οι ίδιοι γραφικοί"/>
    <meta property="og:description" content="Λένε ότι οι εμφύλιοι είναι οι πιο αιματηροί πόλεμοι. Ενδεχομένως και οι πιο αποκαλυπτικοί - Γράφει ο Κυριάκος Θωμαΐδης"/>
  </head>
  <body>
    <article>
      <h1>Τώρα έγιναν οι ίδιοι γραφικοί</h1>
      <h2>Λένε ότι οι εμφύλιοι είναι οι πιο αιματηροί πόλεμοι. Ενδεχομένως και οι πιο αποκαλυπτικοί - Γράφει ο Κυριάκος Θωμαΐδης</h2>
      <address><time datetime="2019-11-24T15:30:00+00:00">24 Nov 2019, 15:30</time> by <a rel="author">Metrosport.gr Team</a></address>
      <p>ΓΡΑΦΕΙ Ο ΚΥΡΙΑΚΟΣ ΘΩΜΑΪΔΗΣ</p>
      <p>Η άνευ ορίων σύγκρουση Βαγγέλη Μαρινάκη – Σωκράτη Κόκκαλη στον Ολυμπιακό, καταγράφει με την παραμικρή λεπτομέρεια τη σύγχρονη ποδοσφαιρική ιστορία της χώρας. Αποκαλύπτει τι έγινε από το 1997, τότε που ο Θωμάς Μητρόπουλος ανέλαβε σύμβουλος στον Ολυμπιακό σε θέματα διαιτησίας.</p>
      <p>Ο Βαγγέλης Μαρινάκης απευθυνόμενος στο Σωκράτη Κόκκαλη ούτε λίγο ούτε πολύ ονομάτισε τον Θωμά Μητρόπουλο ως στενό συνεργάτη του που πλέον έχει στραφεί κατά των συμφερόντων του Ολυμπιακού. Παραδέχεται δηλαδή ότι ο άνθρωπος αυτός λειτουργούσε όλη την προηγούμενη περίοδο για τα συμφέροντα της ομάδας που τότε ιδιοκτήτης ήταν ο κ. Κόκκαλης.</p>
      <p>Είναι η περίοδος που το σύστημα διαφθοράς στο ελληνικό ποδόσφαιρο βαπτίστηκε παράγκα. Σε μία τηλεοπτική "Δίκη" το 1998 ο τότε αρχιδιαιτητής Βασίλης Βουράκης, απηυδισμένος από τη σαθρή κατάσταση, δήλωνε ότι «εγώ δεν έχω περάσει ποτέ από την… παράγκα του μπάρμπα Θωμά».</p>
      <p>Ο αείμνηστος Βουράκης έκανε ένα τυχαίο φραστικό σφάλμα. Αντί να πει καλύβα, είπε παράγκα. Από τότε ο όρος επικράτησε ακόμα και στο ελληνικό λεξικό ως εκφυλιστικό σύμπτωμα κοινωνικής διαφθοράς. Ακόμη και πρωθυπουργοί στη Βουλή μιλούσαν για παράγκα στα ΚΤΕΟ ή στα νοσοκομεία.</p>
      <p>Ο Σωκράτης Κόκκαλης ουδέποτε παραδέχτηκε την ύπαρξη της παράγκας. Όταν τον κάλεσαν στη Επιτροπή των Μορφωτικών Υποθέσεων της Βουλής, αρκέστηκε να δηλώσει «ο Θωμάς Μητρόπουλος απλώς είναι 30 χρόνια φίλος μου».</p>
      <p>Οσοι τόλμησαν την εποχή εκείνη να ισχυριστούν ότι η παράγκα μπορούσε να ελέγχει οριζοντίως και καθέτως το ελληνικό ποδόσφαιρο, λοιδωρήθηκαν ως γραφικοί. Ο καυγάς που ξέσπασε τώρα δεν είναι καθόλου γραφικός. Είναι όμως αποκαλυπτικός για τα όσα έγιναν πριν από 20 περίπου χρόνια. Ισως την επόμενη δεκαετία να επανέλθουμε σε αυτή τη συζήτηση για όσα έγιναν από το 2010 έως σήμερα.</p>
      <p>Από την έντυπη έκδοση της Metrosport</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/apodrasi-sto-giortino-londino-gia-karipidi-pic"/>
        <a href="http://www.metrosport.gr/article/trelathike-neimar-me-tin-anatropi-tis-flamengko-vid"/>
        <a href="http://www.metrosport.gr/article/manolakis-ke-valia-epestrepsan-agnoristi-sto-kolokotronitsi-pic"/>
        <a href="http://www.metrosport.gr/article/to-doro-tou-paschalaki-stin-papadopoulou-photo"/>
        <a href="http://www.metrosport.gr/article/fan-tou-giannouli-sto-santiagko-mpernampeou"/>
        <a href="http://www.metrosport.gr/article/photostory-apo-tin-parousia-savvidi-sto-1o-all-star-palis"/>
      </related>
    </article>
  </body>
</html>