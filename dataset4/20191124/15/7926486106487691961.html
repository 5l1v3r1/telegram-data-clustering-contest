<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013121/%D8%A8%D8%A7%D9%84%D8%A7%D8%AE%D8%B1%D9%87-%D8%AC%D8%A7%D9%86%D8%B3%D9%88%D9%86-%D8%A8%D8%A7-%D8%A8%D8%B1%DA%AF%D8%B2%DB%8C%D8%AA-%DA%86%D9%87-%D8%AE%D9%88%D8%A7%D9%87%D8%AF-%DA%A9%D8%B1%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T15:08:56+00:00"/>
    <meta property="og:title" content="بالاخره جانسون با برگزیت چه خواهد کرد؟"/>
    <meta property="og:description" content="نخست وزیر انگلیس روز یکشنبه در مراسم رونمایی از برنامه حزب خود برای انتخابات زودهنگام این کشور گفت که روز ۳۱ ژانویه انگلیس را از اتحادیه اروپا خارج خواهد کرد."/>
  </head>
  <body>
    <article>
      <h1>بالاخره جانسون با برگزیت چه خواهد کرد؟</h1>
      <address>
        <time datetime="2019-11-24T15:08:56+00:00">24 Nov 2019, 15:08</time>
      </address>
      <p>
        <i>نخست وزیر انگلیس روز یکشنبه در مراسم رونمایی از برنامه حزب خود برای انتخابات زودهنگام این کشور گفت که روز ۳۱ ژانویه انگلیس را از اتحادیه اروپا خارج خواهد کرد.</i>
      </p>
      <p>به گزارش مشرق، <b>«بوریس جانسون»</b> نخست وزیر انگلیس عصر یکشنبه در مراسم رونمایی از برنامه حزب محافظه کار این کشور در صورت پیروزی در انتخابات زودهنگام گفت که انگلیس روز ۳۱ ژانویه (۱۱ بهمن) اتحادیه اروپا را ترک خواهد کرد.</p>
      <blockquote>بیشتر بخوانید:<br/><a href="https://www.mashreghnews.ir/news/1012787/%D8%AC%D8%A7%D9%86%D8%B3%D9%88%D9%86-%D8%AF%D8%B1-%D8%B5%D9%88%D8%B1%D8%AA-%D9%BE%DB%8C%D8%B1%D9%88%D8%B2%DB%8C-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%81%D9%88%D8%B1%D8%A7-%D8%A8%D8%B1%DA%AF%D8%B2%DB%8C%D8%AA-%D8%B1%D8%A7-%D8%A7%D8%AC%D8%B1%D8%A7%DB%8C%DB%8C-%D9%85%DB%8C-%DA%A9%D9%86%D9%85"><i>جانسون</i>: در صورت پیروزی در انتخابات فورا <i>برگزیت</i> را اجرایی می‌کنم</a></blockquote>
      <p>به گزارش اسپوتنیک، وی همچنین متعهد شد که بودجه نیروهای مسلح انگلیس را قطع نخواهد کرد  و ضمن انجام برگزیت، به جذب سرمایه‌گذاری در این کشور بپردازد.</p>
      <p>نخست وزیر انگلیس اضافه کرد که دولت وی مالیات‌ افراد ثروتمند را افزایش خواهد داد و ۲۳.۵ میلیارد پوند به بودجه خدماتی اضافه خواهد کرد.</p>
      <p>جانسون در حالی برنامه خود برای انتخابات پیش رو را ارائه می‌دهد که بر اساس نظرسنجی دلتاپول، حمایت از حزب محافظه کار نخست وزیر انگلیس به ۴۳ درصد رسیده که در مقایسه با نظرسنجی هفته پیش ۲ درصد افت داشته است.</p>
      <p>حمایت از حزب کارگر به رهبری «جرمی کوربین» نیز بدون تغییر در ۳۰ درصد باقی مانده است.</p>
      <p>این در حالی است که میزان آرای حزب لیبرال دموکرات که حامی اتحادیه اروپا است ۵ درصد رشد داشته و به ۱۶ درصد رسیده است.</p>
      <p>انتخابات زودهنگام در انگلیس قرار است در تاریخ ۱۲ دسامبر (۲۱ آذرماه) برگزار شود. «بوریس جانسون» نخست‌وزیر انگلیس درخواست برگزاری این انتخابات را بعد از آن صادر کرد که نتوانست کشورش را در موعد مدنظر خود یعنی ۳۱ اکتبر (۹ آبان) از اتحادیه اروپا خارج کند.</p>
      <p>منبع: فارس</p>
    </article>
  </body>
</html>