<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/24/magistralite-i-pyrvoklasnite-pytishta-smyrtonosnite-otsechki-v-stranata.430638"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T15:42:00+00:00"/>
    <meta property="og:title" content="Магистралите и първокласните пътища - смъртоносните отсечки в страната"/>
    <meta property="og:description" content="Високата скорост е основната причина за стотиците инциденти по аутобаните | Dnes.bg"/>
  </head>
  <body>
    <article>
      <h1>Магистралите и първокласните пътища - смъртоносните отсечки в страната</h1>
      <h2>Високата скорост е основната причина за стотиците инциденти по аутобаните</h2>
      <address><time datetime="2019-11-24T15:42:00+00:00">24 Nov 2019, 15:42</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Над 70 са смъртоносните отсечки в страната, показват нови данни на Агенцията за пътна безопасност.</p>
      <p>С най-много катастрофи са магистралите и първокласните пътища, сочат данните на пътната полиция за 2019 г.</p>
      <p>Високата скорост е основната причина за стотиците инциденти по аутобаните. Катастрофите по първокласните пътища са най-вече заради неправилно изпреварване.</p>
      <p>Трите магистрали – „Тракия”, „Хемус” и „Струма” в участъка от Перник до Кулата са трасетата с най-много пътни инциденти от началото на 2019-та година до момента.</p>
      <p>Най-много са катастрофите на „Тракия” – над 82 021 загинали и 230 ранени, по данни на пътната полиция, цитирани от bTV.</p>
      <p>На второ място по аварийност е „Хемус” с близо 400 катастрофи, 11 загинали и 82 ранени.</p>
      <p>Стотици инциденти са регистрирани и по първокласните пътища като най-смъртоносен е път Е 79 – от Видин до Кулата. Над 540 са катастрофите в тази отсечка, 21 са загиналите и над 200 ранените. В черната статистика е и пътят Русе – Велико Търново – Маказа с 455 катастрофи с 21 загинали и над 200 ранени.</p>
      <p>"Анализът за възникналите ПТП на магистралите основно е несъобразената скорост, неспазване на дистанция и неправилно изпреварване. Това са трите основни причини за произшествията там. По първокласните пътища – един от основните показатели, който може да се изведе и напоследък се наблюдава все по-често, това е навлизане в насрещната лента от водачи на МПС, при които възниква челен, страничен удар и там щетите са сериозни”, обясни Петър Соколов, от отдел „Пътна полиция”, ГДНП.</p>
      <p>От пътната полиция предупреждават шофьорите да подготвят автомобилите си за зимата с подходящи гуми, да си проверят фаровете, чистачките и спирачките. А на пътя да внимават много заради рискове от аквапланинг и черен лед – фактори, които правят колата неуправляема.</p>
    </article>
  </body>
</html>