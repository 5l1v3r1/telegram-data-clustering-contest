<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sport/_vajlder-zdolav-ostannyu-pereshkodu-pered-revanshem-z-fyuri-usik-poki-ochikuye/939643"/>
    <meta property="og:site_name" content="Gazeta.ua"/>
    <meta property="article:published_time" content="2019-11-24T15:22:00+00:00"/>
    <meta property="og:title" content="Вайлдер здолав останню перешкоду перед реваншем з Ф'юрі: Усик поки очікує"/>
    <meta property="og:description" content="Сьогодні на арені &quot;MGM Grand&quot; в Лас-Вегасі, США, чемпіон світу за версією WBC у надважкій вазі Деонтей Вайлдер переміг технічним нокаутом у сьомому раунді кубинця Луїса Ортіса і вдесяте захистив свій титул. Тепер в американського панчера - 42 перемоги, 41 нокаут та одна нічия. Суперники ..."/>
  </head>
  <body>
    <article>
      <h1>Вайлдер здолав останню перешкоду перед реваншем з Ф'юрі: Усик поки очікує</h1>
      <address><time datetime="2019-11-24T15:22:00+00:00">24 Nov 2019, 15:22</time> by <a rel="author">Василь ТАНКЕВИЧ</a></address>
      <figure>
        <img src="https://static2.gazeta.ua/img2/cache/gallery/939/939643_1_w_1200.jpg?v=0"/>
      </figure>
      <p>Сьогодні на арені "MGM Grand" в Лас-Вегасі, США, чемпіон світу за версією WBC у надважкій вазі Деонтей Вайлдер переміг технічним нокаутом у сьомому раунді кубинця Луїса Ортіса і вдесяте захистив свій титул. Тепер в американського панчера - 42 перемоги, 41 нокаут та одна нічия.</p>
      <p>Суперники зустрічалися вдруге. В березні 2018 року Вайлдер теж переміг – технічним нокаутом в 10 раунді. Ортіс дав Вайлдеру потужний бій. Чемпіон був на грані поразки, але кубинський ветеран не зміг його дотиснути. Тому матч-реванш виглядав цілком логічним.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/sport/_ruyiz-zlamav-dzhoshua-ta-ustaleni-pravila-usiku-dovedetsya-zachekati-do-nastupnogo-roku/906537"/>
      </related>
      <p>Ортісу в березні виповниться 41. Але йому може бути й більше. Про це пишуть ЗМІ, коментують на форумах.</p>
      <p>- Ми не знаємо справжнього віку Ортіса, - <i>якось сказав американський журналіст і коментатор Аль Бернштейн</i>. - Не виключено, що насправді він вже пенсіонер.</p>
      <p>Цей фактор робив його шанси в реванші проти 34-річного пікового Вайлдера примарними. Але ветеран здивував, вигравши практично всі шість раундів у чемпіона, аж поки в сьомому раунді не пропустив один-єдиний удар – правий прямий у голову. Ортіс насилу піднявся, але рефері зупинив бій. Може й даремно – до гонгу про закінчення раунду залишалися лічені секунди. Кубинець, утім, не протестував.</p>
      <p>Ортіс був останньою перепоною на шляху до матчу-реваншу між Вайлдером і британцем Тайсоном Ф'юрі. Торік у грудні суперники провели надзвичайно крутий бій, який завершився унічию. При цьому Ф'юрі перебоксував Вайлдера, але двічі побував у нокдаунах і це вирівняло шанси. Вже є дата на реванш – 22 лютого 2020 року і підписаний контракт. Про це запевняє глава промоутерської компанії "Top Rank" Боб Арум.</p>
      <blockquote>Вже є дата на реванш Вайлдер - Ф'юрі – 22 лютого 2020 року і підписаний контракт</blockquote>
      <p>- Наступним суперником буде Тайсон Ф'юрі, - <i>заявив у післяматчевому коментарі Деонтей Вайлдер</i>. - А потім я планую об'єднати титули з переможцем бою Енді Руїс – Ентоні Джошуа (<i>бій за три чемпіонські титули відбудеться 7 грудня в Саудівській Аравії – gazeta.ua</i>).</p>
      <figure>
        <iframe src="https://www.youtube.com/embed/EFHkAzdbRdw" width="560" height="315" data-service="Youtube" scrolling="no"/>
      </figure>
      <blockquote>Олександр Усик є обов'язковим претендентом на чемпіонський бій по лінії WBO. Є ще один обов'язковий претендент – болгарин Кубрат Пулєв. Екс-суперник Володимира Кличка претендує на титул IBF. Наразі WBO і IBF не вирішили, чий претендент має першим вийти на поєдинок з чемпіоном. Мабуть, щось проясниться вже після бою Руїс – Джошуа.</blockquote>
    </article>
  </body>
</html>