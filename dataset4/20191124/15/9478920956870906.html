<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/ameriki/ipa-o-m-mploympergk-ypopsifios-gia-to-chrisma-ton-dimokratikon/"/>
    <meta property="og:site_name" content="ert.gr"/>
    <meta property="article:published_time" content="2019-11-24T15:49:36+00:00"/>
    <meta property="og:title" content="ΗΠΑ: Ο Μ. Μπλούμπεργκ υποψήφιος για το χρίσμα των Δημοκρατικών"/>
    <meta property="og:description" content="Ο πρώην δήμαρχος της Νέας Υόρκης Μάικλ Μπλούμπεργκ ανακοίνωσε σήμερα ότι θα θέσει υποψηφιότητα για το χρίσμα του Δημοκρατικού Κόμμματος, ενόψει των προεδρικών εκλογών στις ΗΠΑ το 2020."/>
  </head>
  <body>
    <article>
      <h1>ΗΠΑ: Ο Μ. Μπλούμπεργκ υποψήφιος για το χρίσμα των Δημοκρατικών</h1>
      <address><time datetime="2019-11-24T15:49:36+00:00">24 Nov 2019, 15:49</time> by <a rel="author">ΣΤΕΦΑΝΟΣ ΚΟΤΡΩΝΑΚΗΣ</a></address>
      <p>Ο πρώην δήμαρχος της Νέας Υόρκης <b>Μάικλ Μπλούμπεργκ</b> ανακοίνωσε σήμερα ότι θα θέσει υποψηφιότητα για το χρίσμα του <b>Δημοκρατικού Κόμμματος</b>, ενόψει των προεδρικών εκλογών στις ΗΠΑ το 2020.</p>
      <p><i>«Θα είμαι υποψήφιος στις προεδρικές με στόχο να νικήσω τον Ντόναλντ Τραμπ και να ξαναφτιάξω την Αμερική. Δεν αντέχουμε άλλα τέσσερα χρόνια των απερίσκεπτων και ανήθικων ενεργειών του προέδρου Τραμπ»</i> αναφέρει στον ιστότοπό του ο 77χρονος δισεκατομμυριούχος.</p>
      <p>Ο <b>Μπλούμπεργκ</b>, ο ένατος πλουσιότερος άνθρωπος στον κόσμο σύμφωνα με το περιοδικό <b>Forbes</b> (η περιουσία του εκτιμάται στα 50 δισεκ. δολάρια), ξεκίνησε σήμερα μια τηλεοπτική διαφημιστική καμπάνια που θα κοστίσει το ποσό ρεκόρ των 31 εκατομμυρίων δολαρίων.</p>
      <p>Ο αυτοδημιούργητος επιχειρηματίας προέρχεται από μια οικογένεια της μεσαίας τάξης. Γεννήθηκε στις 14 Φεβρουαρίου 1942 στη <b>Βοστόνη</b> και σπούδασε μηχανικός, ενώ στη συνέχεια πήρε μάστερ από το <b>πανεπιστήμιο Χάρβαρντ</b>.</p>
      <p>Εργάστηκε για 15 χρόνια στην επενδυτική τράπεζα <b>Salomon Brothers</b>, όπου έβγαλε πολλά εκατομμύρια. Όταν απολύθηκε, το 1981, έλαβε αποζημίωση 10 εκατομμυρίων δολαρίων. Στη συνέχεια ίδρυσε την ομώνυμη εταιρεία χρηματοοικονομικού λογισμικού και δεδομένων, σε μια περίοδο που ήταν σε πλήρη άνθιση η επανάσταση των ηλεκτρονικών υπολογιστών. Τα τερματικά της εταιρείας θεωρούνται κεφαλαιώδους σημασίας για τον χρηματοοικονομικό κόσμο ενώ το πρακτορείο που φέρει επίσης το όνομά του έγινε γνωστό για την πληθώρα αποκλειστικών ειδήσεων που αφορούσαν τράπεζες, εταιρείες αλλά και πολιτικά γεγονότα.</p>
      <p>Το 2001, μετά τις τρομοκρατικές επιθέσεις της 11ης Σεπτεμβρίου, ο <b>Μάικλ Μπλούμπεργκ</b> έθεσε υποψηφιότητα για να διαδεχτεί τον <b>Ρούντι Τζουλιάνι</b> στον <b>δήμο της Νέας Υόρκης</b>. Εκείνη την εποχή δήλωνε φιλελεύθερος σε ό,τι αφορά τα κοινωνικά ζητήματα, ενώ τασσόταν ταυτόχρονα υπέρ της ανάπτυξης και της επιχειρηματικότητας.</p>
      <p>Ως δήμαρχος, ο <b>Μπλούμπεργκ</b> δέχτηκε επικρίσεις από τους πολιτικούς αντιπάλους του που τον χαρακτήριζαν «δεσποτικό». Δέχτηκε επίσης πιέσεις επειδή άλλαξε την πόλη κατά τρόπο που να διευκολύνει τους εύπορους και τους τουρίστες, κάνοντας όμως πιο δύσκολη τη ζωή για την εργατική τάξη. Εργάστηκε όμως για να δώσει νέα πνοή στη <b>Νέα Υόρκη</b> μετά τις επιθέσεις και ορισμένα από τα σχέδιά του, όπως η κατασκευή ενός αθλητικού κέντρου στο <b>Μπρούκλιν</b>, αποδείχτηκαν πολύ επιτυχή.</p>
      <p>Αν και συντηρητικός σε ό,τι αφορά την οικονομία, ο <b>Μπλούμπεργκ</b> τάσσεται υπέρ των αμβλώσεων, των δικαιωμάτων των ομοφυλοφίλων και αγωνίζεται για τον έλεγχο της οπλοκατοχής. Αγωνίζεται επίσης για την αντιμετώπιση της κλιματικής αλλαγής και από το 2014 είναι <b>ειδικός πρεσβευτής του ΟΗΕ για το κλίμα</b> ενώ χρηματοδοτεί διάφορα σχέδια σε Πολιτείες, κομητείες και πόλεις των <b>ΗΠΑ</b> με στόχο να μειώσουν τις εκπομπές διοξειδίου του άνθρακα.</p>
      <p>Όπως και άλλοι δισεκατομμυριούχοι, ο <b>Μπλούμπεργκ</b>, που είναι διαζευγμένος και έχει δύο κόρες και δύο εγγόνια, έχει δεσμευτεί να μοιράσει τη μισή περιουσία του.</p>
      <p>ΠΗΓΗ: ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/ameriki/ipa-polemo-me-to-kogkreso-archise-o-tramp-den-tha-synergasto/"/>
        <a href="https://www.ert.gr/featured/sti-dimosiotita-i-synomilia-tramp-zelenski/"/>
        <a href="https://www.ert.gr/eidiseis/diethni/kosmos/ipa-timithikan-ta-thymata-tis-11is-septemvrioy-stin-n-yorki/"/>
        <a href="https://www.ert.gr/eidiseis/diethni/ameriki/ipa-ponokefalos-gia-ton-tramp-oi-kyroseis-kata-tis-toyrkias-video/"/>
        <a href="https://www.ert.gr/eidiseis/politismos/i-alexandria-okasio-kortes-ginetai-komik/"/>
        <a href="https://www.ert.gr/eidiseis/diethni/ameriki/se-katastasi-ektaktis-anagkis-kiryxe-o-n-tramp-tis-ipa-zita-57-dis-gia-to-teichos-sto-mexiko/"/>
      </related>
    </article>
  </body>
</html>