<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549749.html/%DA%AF%D8%B1%D8%A7%D9%86%DB%8C-%DA%AF%D9%88%D8%AC%D9%87-%D8%B1%D8%A8%D8%B7%DB%8C-%D8%A8%D9%87-%D8%A8%D9%86%D8%B2%DB%8C%D9%86-%D9%86%D8%AF%D8%A7%D8%B1%D8%AF--%DA%A9%D8%A7%D9%87%D8%B4-%D9%82%DB%8C%D9%85%D8%AA-%DA%AF%D9%88%D8%AC%D9%87-%D8%AA%D8%A7-10-%D8%B1%D9%88%D8%B2-%D8%A2%DB%8C%D9%86%D8%AF%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T15:17:00+00:00"/>
    <meta property="og:title" content="گرانی گوجه ربطی به بنزین ندارد/ کاهش قیمت گوجه تا 10 روز آینده"/>
    <meta property="og:description" content="رئیس اتحادیه میوه و تره‌بار مرکز مازندران با بیان اینکه افزایش قیمت گوجه در بازار ربطی به اصلاح نرخ بنزین ندارد، گفت: یک هفته تا 10 روز دیگر، گوجه جنوب به بازار می‌آید و قیمت‌های حال حاضر بازار شکسته خواهد شد."/>
  </head>
  <body>
    <article>
      <h1>گرانی گوجه ربطی به بنزین ندارد/ کاهش قیمت گوجه تا 10 روز آینده</h1>
      <h2>رئیس اتحادیه میوه و تره‌بار مرکز مازندران:</h2>
      <address>
        <time datetime="2019-11-24T15:17:00+00:00">24 Nov 2019, 15:17</time>
      </address>
      <p>رئیس اتحادیه میوه و تره‌بار مرکز مازندران با بیان اینکه افزایش قیمت گوجه در بازار ربطی به اصلاح نرخ بنزین ندارد، گفت: یک هفته تا 10 روز دیگر، گوجه جنوب به بازار می‌آید و قیمت‌های حال حاضر بازار شکسته خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ امیرحسین فخرآوران در گفت‌وگو با خبرنگار <a href="http://www.bloghnews.com/">بلاغ</a> با بیان اینکه افزایش قیمت گوجه در بازار ربطی به اصلاح نرخ بنزین ندارد، اظهار کرد: به‌دلیل تغییر فصل و سرد شدن هوا، فصل برداشت گوجه در برخی از شهرهای کشور که منبع تامین گوجه در بازار بودند به اتمام رسیده و در نتیجه با کاهش عرضه و از سوی دیگر بالاتر بودن میزان تقاضا، شاهد گرانی قیمت گوجه هستیم.<br/><br/>وی افزود: البته یک مقدار یعنی درصد خیلی پایینی نیز به افزایش خودسرانه نرخ کرایه حمل از سوی رانندگان که بدون جوز قانونی بوده، بر می‌گردد.<br/><br/>رئیس اتحادیه میوه و تره‌بار مرکز مازندران خاطرنشان کرد: یک هفته تا 10 روز دیگر، گوجه جنوب به بازار می‌آید و قیمت‌های حال حاضر بازار شکسته خواهد شد.<br/><br/>به گفته فخرآوران، در حال حاضر در میدان اصلی میوه و تره‌بار مرکز مازندران، گوجه‌فرنگی بوته‌ای درجه یک به قیمت 10 هزار و گوجه‌فرنگی گلخانه‌ای درجه یک 12 تا 12 هزار و 500  تومان عرضه می‌شود که با توجه به سود حدود 25 تا 30 درصدی خرده‌فروشان، قیمت گوجه‌فرنگی معمولی درجه یک در سطح شهر حدود ۱۳ هزار  و گلخانه‌ای حدود 15 تا 15 هزار و 500 تومان است.<br/><br/>وی گفت: نهایتا تا دو هفته دیگر خلاء ایجاد شده در بازار به دلیل تغییر فصل با دست دادن گوجه فارس برطرف شده و قیمت‌ها کاهش می‌یابد.<br/><br/>انتهای پیام/</p>
    </article>
  </body>
</html>