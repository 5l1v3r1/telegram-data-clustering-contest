<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/poveriha-totnam-olimpiakos-na-georgi-kabakov.html"/>
    <meta property="og:site_name" content="bTV Новините"/>
    <meta property="article:published_time" content="2019-11-24T15:33:00+00:00"/>
    <meta property="og:title" content="Кабаков свири завръщането на Моуриньо в Шампионската лига"/>
    <meta property="og:description" content="Дадоха &quot;Тотнъм&quot; - &quot;Олимпиакос&quot; на българския рефер"/>
  </head>
  <body>
    <article>
      <h1>Кабаков свири завръщането на Моуриньо в Шампионската лига</h1>
      <h2>Дадоха "Тотнъм" - "Олимпиакос" на българския рефер</h2>
      <address>
        <time datetime="2019-11-24T15:33:00+00:00">24 Nov 2019, 15:33</time>
      </address>
      <p>Пореден престижен наряд за Георги Кабаков. Най-високо котираният български съдия в УЕФА ще ръководи мача между "Тотнъм" и "Олимпиакос" от груповата фаза на Шампионската лига, а негови помощници ще бъдат Мартин Маргаритов и Диян Вълков. Четвърти съдия ще бъде друг наш елитен арбитър – Никола Попов. Срещата е на 26 ноември (вторник) от 22 ч. и ще се играе в Лондон. </p>
      <p>Българският съдия отново застава на пътя на Жозе Моуриньо, който пое "шпорите" след уволнението на Маурисио Почетино. </p>
      <figure>
        <img src="https://img.bg.sof.cmestatic.com/media/images/640x/Aug2019/2111960404.jpg"/>
        <figcaption>Снимка: Lap.bg</figcaption>
      </figure>
      <p>Преди година именно Георги Кабаков свири последния мач на Специалния в Шампионската лига с отбора на "Манчестър Юнайтед". Тогава "червените дяволи" загубиха с 1:2 от "Валенсия" на "Местия" в груповата фаза на турнира. Няколко дни по-късно "Юнайтед" загуби с 1:3 от "Ливърпул" във Висшата лига, което доведе до уволнението на португалския специалист.</p>
      <p>За втори път през този сезон Кабаков получава възможността да ръководи мач от груповата фаза на Шампионската лига. В началото на октомври той свири двубоя "Реал" Мадрид - "Брюж", завършил 2:2.</p>
      <p>В средата на миналия месец българинът бе главен съдия на европейската квалификация между Германия и Естония, спечелена с класическото 3:0 от Бундестима. Освен това на Кабаков и компания бяха поверени и три мача от световното първенство за юноши до 17 години в Бразилия.</p>
      <p> </p>
    </article>
  </body>
</html>