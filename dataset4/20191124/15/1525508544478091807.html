<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779925/%D8%AF%D8%A7%D9%86%D8%B4%DA%AF%D8%A7%D9%87-%D9%85%D9%81%DB%8C%D8%AF-%D8%A8%D9%87-%D8%AF%D9%86%D8%A8%D8%A7%D9%84-%D9%BE%D8%A7%D8%B3%D8%AE-%D8%A8%D9%87-%D9%85%D8%B3%D8%A7%D8%A6%D9%84-%D9%88-%DA%86%D8%A7%D9%84%D8%B4-%D9%87%D8%A7%DB%8C-%D8%AC%D8%A7%D9%85%D8%B9%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T15:34:23+00:00"/>
    <meta property="og:title" content="در جمع خبرنگاران مطرح شد؛ دانشگاه مفید به دنبال پاسخ به مسائل و چالش‌های جامعه است"/>
    <meta property="og:description" content="قم - رئیس دانشگاه مفید گفت: دانشگاه مفید در فضایی آکادمیک مسائل و چالش‌های روز دنیا را پاسخ می‌دهد."/>
  </head>
  <body>
    <article>
      <h1>در جمع خبرنگاران مطرح شد؛ دانشگاه مفید به دنبال پاسخ به مسائل و چالش‌های جامعه است</h1>
      <address>
        <time datetime="2019-11-24T15:34:23+00:00">24 Nov 2019, 15:34</time>
      </address>
      <p>به گزارش <a href="https://www.mehrnews.com/">خبرنگار مهر</a>، سید مسعود موسوی اردبیلی در نشست خبری که امروز یکشنبه در دانشگاه مفید برگزار شد، از ورود دانشگاه مفید به چهارمین دهه بعد از تأسیس خبر داد و اظهار کرد: این دانشگاه با هدف بررسی چالش‌های دنیای معاصر از منظر نگاه اسلام تأسیس شده است.</p>
      <p>وی تأکید کرد: چالش‌های نظری از همه ابعاد مورد بررسی قرار می‌گیرد زیرا زندگی جدید همراه خود علوم جدید و اقتضائات جدید را آورده است که همه این مسائل موجب می‌شود چالش جدید بوجود بیاید.</p>
      <p>رئیس دانشگاه مفید با بیان اینکه در زمینه‌های سیاست، اقتصاد، حقوق، فلسفه و کلام و دیگر مسائلی که در زمان کنونی با آن مواجه هستیم، از مسائلی است که نوظهور هستند، گفت: در این زمینه کار جدی و عمیق از نظر متخصصان مسلمان انجام نشده است و دست ما با توجه به چالش‌هایی که بوجود می‌آید پرنیست و نمی‌توانیم نسبت به هر مسئله‌ای از دیدگاه اسلام پاسخگو باشیم.</p>
      <p>وی با بیان اینکه دانشگاه مفید به منظور پرکردن خلاء پاسخگویی به چالش‌ها و مسائل روز تأسیس شده است، بیان کرد: مرحوم آیت الله موسوی بر این عقیده بود که چالش‌های جدید روش‌های جدید را می‌طلبد و ما نمی‌توانیم سبک و سیاقی را که به صورت سنتی جواب آن را می‌دادیم با همان سبک و سیاق پاسخگو باشیم.</p>
      <p>موسوی اردبیلی اضافه کرد: چالش‌های جدید نیازمند روش‌های جدید است که در مجامع آکادمیک مورد بررسی قرار می‌گیرد و لازم است که یک فضای دانشگاهی باشد تا بتواند پاسخگوی مسائل این چنینی باشد.</p>
      <p>وی با بیان اینکه ایده تأسیس دانشگاه مفید ایده بدیعی بود، گفت: این دانشگاه نخستین دانشگاهی است که با چنین ایده‌ای تأسیس شده است و در زمانی که مقدمات تأسیس این دانشگاه در حال صورت گرفتن بود هیچ دانشگاهی در داخل و خارج کشور وجود نداشت که با چنین ایده‌ای فعالیت داشته باشد.</p>
      <p>رئیس دانشگاه مفید اضافه کرد: مراکز دانشگاهی اسلامی در کشورهای تونس و مصر از جهت چنین ایده‌ای دستشان پر نبوده و نیست بنابراین دانشگاه مفید برای تأسیس بدون الگو باید برای تمام راه‌ها طراحی می‌شد.</p>
      <p>وی با اشاره به کارنامه سه دهه فعالیت دانشگاه مفید گفت: در دهه نخست فعالیت سعی شد راه مناسب را پیش بگیرد و برخی امور را صحیح و خطا پیش بگیرد و برخی مسیرها را می‌رفت و متوجه می‌شد کارایی ندارد و مسیر را عوض می‌کرد.</p>
      <p>موسوی اردبیلی ادامه داد: در دهه دوم مبتنی بر تجربیاتی که در دهه نخست کسب شد طراحی رشته‌هایی که گمان می‌شد مناسب است در این زمینه فعالیت کند همراه با گسترش کمی دانشگاه را پیش روی خود قرار داد.</p>
      <p>وی افزود: در دهه سوم این دانشگاه فعالیت طولی را مورد توجه قرار داد و گسترش کارها را مورد توجه قرار داد و سعی شد فعالیت در دپارتمان‌های مختلف را داشته باشیم به شرطی که با اهداف پژوهشی دانشگاه همخوانی داشته باشد.</p>
      <p>رئیس دانشگاه مفید بیان کرد: در دهه چهارم به دنبال این هستیم تاریخ ۳۰ ساله فعالیت دانشگاه را نقد کنیم و بهترین راه‌هایی را که می‌شود پیش گرفت به صورت مجدد طراحی و با همان هدف فعالیت دانشگاه را ادامه دهیم.</p>
      <p>وی با اشاره به گذشت ۳ سال از زمان فوت آیت الله موسوی اردبیلی و فعالیت‌های دانشگاه مفید، بیان کرد: به دنبال این هستیم اهداف فکری این مرحوم را در این دانشگاه دنبال کنیم.</p>
    </article>
  </body>
</html>