<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/organizace-zastitujici-obeti-holocaustu-prijde-o-charitativni-status-pry-se-paktuje-s-extremni-levic.A191124_121826_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-24T15:23:00+00:00"/>
    <meta property="og:title" content="Organizace zaštiťující oběti holokaustu přijde o charitativní status. Prý se paktuje s extrémní levicí"/>
    <meta property="og:description" content="Jedna z největších a nejstarších organizací, které zaštiťují oběti nacistického režimu přijde o neziskový, charitativní status. Důvodem k tomu má být podle dostupných informací spojení mezi Unií pronásledovaných nacistickým režimem (jak se organizace nazývá - se zkratkou VVN-BdA) a extrémní levicí. Zmíněný status mimo jiné poskytuje podobným skupinám mnohé finanční výhody."/>
  </head>
  <body>
    <article>
      <h1>Organizace zaštiťující oběti holokaustu přijde o charitativní status. Prý se paktuje s extrémní levicí</h1>
      <address>
        <time datetime="2019-11-24T15:23:00+00:00">24 Nov 2019, 15:23</time>
      </address>
      <p>
        <mark>BERLÍN</mark>
        <b> Jedna z největších a nejstarších organizací, které zaštiťují oběti nacistického režimu přijde o neziskový, charitativní status. Důvodem k tomu má být podle dostupných informací spojení mezi Unií pronásledovaných nacistickým režimem (jak se organizace nazývá - se zkratkou VVN-BdA) a extrémní levicí. Zmíněný status mimo jiné poskytuje podobným skupinám mnohé finanční výhody.</b>
      </p>
      <p>Podle dopisu zaslaného zástupcům Unie (jinak také Federace Antifašistů), který mají německá média k dispozici, za rozhodnutím berlínského finančního úřadu stojí zpráva místní bavorské rozvědky, která zařadila VVN-BdA na seznam organizací, které úzce spolupracují se zástupci extrémní levice. Úřady některých spolkových zemí (například Severní Porýní-Vestfálsko) však organizaci nadále uznává jako neziskovou),</p>
      <p>Proti rozhodnutí úřadu se ohradila nejen samotná Unie, ale i zástupci některých stran v Bundestagu (například Zaklin Nasticová ze strany Levice) či dalších neziskových organizací. Šéf odnože Přátel přírody a bývalý německý ministr životního prostředí podle Deustche Welle označil rozhodnutí za „alarmující signál pro demokratickou společnost“.</p>
      <related>
        <a href="https://www.lidovky.cz/svet/ekologicky-aktivista-z-hnuti-extinction-rebellion-celi-kritice-kvuli-slovum-o-holokaustu.A191120_204740_ln_zahranici_ele"/>
      </related>
      <p>Neziskový status osvobozuje organizace od některých daní a podporovatelům umožňuje si své příspěvky z daní odepsat.V příspěvku na facebooku VVN-BdA uvedla, že zpětné vyučtování daně by mohlo dosáhnout obrovské částky a celou organizaci zničit.</p>
      <p>„Je naprosto absurdní, že takováto asociace může v Berlíně v očích zákona ztratit své charitativní postavení,“ uvedl šéf berlínské Strany Zelených Werner Grag pro <u><a href="https://www.berlin.de/aktuelles/berlin/5984705-958092-finanzamt-vereinigung-naziverfolgter-nic.html">Die Tageszeitung</a></u><i>.</i> „A to ještě na základě zprávy podružné bavorské agentury,“ dodal.</p>
      <p>Podle zmíněné zprávy kontrarozvědky se VVN-BdA nezaměřuje jen na boj s extrémní pravicí. Považuje prý jakékoliv „nemarxistický systém“ za potenciálně fašistický. Zároveň také citovala článek, který napsal tiskový mluvčí VVN-BdA Ulrich Schneider. Ten měl přímo podpořit blokádu neonacistické demonstrace. Vyšetřovatelé to označili za důkaz, že Unie považuje krajně levicové strany za své spojence.</p>
      <p>VVN-BdA, která původně vznikla v roce 1947, se sama popisuje jako nestranná aliance obětí nacistického režimu, členů odboje a anifašistů všech generací. V politice se však Unie angažovala i během studené války a to v obou částech Německa.</p>
      <p>Na Západě byla podle některých hlasů hluboce ovlivňována Německou komunistickou stranou (DKP), zatímco ve Východním Německu dokonce získala několik mandátů ve sněmovně. V roce 1953 pak došlo k rozpuštění organizace. Momentálně má VVN-BdA zhruba šest tisíc aktivních členů.</p>
      <p>Podle názorů některých kritiků i části médií se finanční úřady snaží omezit působnost především neziskovým organizacím, které se snaží promlouvat do politiky. Podle Der Spiegel má podobnou rétoriku i současný německým ministr financí a vicekancléř Olaf Scholz (Sociálnědemokratická strana Německa - SPD). Ten podle týdeníku mluví o tom, že charititavním skupinám, které se snaží ovlivnit politickou scénu zruší některé daňové úlevy.</p>
    </article>
  </body>
</html>