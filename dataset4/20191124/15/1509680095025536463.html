<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/sena-supporter-attempts-suicide-apparently-after-being-upset-over-party-chief-uddhav-thackeray-not-becoming-the-chief-minister-bmh-90-2021620/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T15:50:30+00:00"/>
    <meta property="og:title" content="उद्धव ठाकरे मुख्यमंत्री झाले नाही, म्हणून शिवसैनिकाचा आत्महत्येचा प्रयत्न"/>
    <meta property="og:description" content="वाशिम जिल्ह्यातील घटना"/>
  </head>
  <body>
    <article>
      <h1>उद्धव ठाकरे मुख्यमंत्री झाले नाही, म्हणून शिवसैनिकाचा आत्महत्येचा प्रयत्न</h1>
      <h2>वाशिम जिल्ह्यातील घटना</h2>
      <address><time datetime="2019-11-24T15:50:30+00:00">24 Nov 2019, 15:50</time> by <a rel="author">लोकसत्ता ऑनलाइन</a></address>
      <p>शिवसेना, राष्ट्रवादी काँग्रेस आणि काँग्रेस सरकार स्थापन करण्याबद्दल एकमत झाल्यानंतर मुख्यमंत्रीपदासाठी शिवसेनेचे पक्षप्रमुख उद्धव ठाकरे यांच्या नावावरही सहमती झाली होती. मात्र, भाजपानं अचानक शनिवारी सत्तास्थापनेचा दावा करत देवेंद्र फडणवीस यांनी मुख्यमंत्री पदाची शपथ घेतली. पण, मुख्यमंत्रीपदानं उद्धव ठाकरे यांना हुलकावणी दिल्याच्या नैराश्यातून एका शिवसैनिकांने आत्महत्येचा प्रयत्न केला.</p>
      <p>राज्यात सरकार स्थापन करण्यावरून प्रचंड गोंधळ उडालेला आहे. भाजपानं सरकार स्थापन केलं असले तरी शिवसेना, राष्ट्रवादी काँग्रेस आणि काँग्रेसनं या शपथविधी सर्वोच्च न्यायालयात आव्हान दिलं आहे. त्यावर सर्वोच्च न्यायालयाचा निर्णय अद्याप आलेला नाही. दरम्यान, वाशिम जिल्ह्यात एका शिवसैनिकानं उद्धव ठाकरे मुख्यमंत्री झाले नाही, म्हणून आत्महत्येचा प्रयत्न केला आहे. रमेश बाळू जाधव असं या शिवसैनिकाचं नाव असून, ते वाशिम जिल्ह्यातील उमरी गावचा रहिवासी आहेत.</p>
      <p>शनिवारी सायंकाळी रमेश जाधव हे काही कामानिमित्तानं वाशिमला आले होते. त्यानंतर हातावर ठिकठिकाणी ब्लेड मारलेल्या अवस्थेत ते शहर वाहतूक पोलीस कर्मचाऱ्याला दिसले. हातावर ब्लेडनं वार केलेले असल्यानं जाधव हे अशक्त दिसत होते. त्यानंतर त्यांना शहरातील शासकीय रूग्णालयात दाखल करण्यात आलं, असं दिग्रस पोलिसांनी सांगितलं.</p>
      <p>राज्यातील सत्तासंघर्षाने शनिवारी वेगळं वळण घेतलं. शिवसेना, राष्ट्रवादी काँग्रेस आणि काँग्रेसच्या महाविकास आघाडीला धक्का देत भाजपानं सत्तास्थापनेचा दावा केला आणि सकाळीच शपथविधी उरकला. याला शिवसेना, राष्ट्रवादी काँग्रेस आणि काँग्रेसनं न्यायालयात आव्हान दिलं होतं. या याचिकेवर आता उद्या सुनावणी होणार असून, सध्या राष्ट्रवादीकडून अजित पवार यांची मनधरणी करण्याचे प्रयत्न सुरू आहेत. त्याचबरोबर शिवसेना, राष्ट्रवादी काँग्रेस आणि काँग्रेसकडून नवी रणनीती आखण्यासाठी हालचाली सुरू आहेत.</p>
    </article>
  </body>
</html>