<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013124/%D8%A7%D8%B3%D8%B1%D8%A7%D8%A6%DB%8C%D9%84-%D8%B4%DB%8C%D8%AE-%D8%B5%D9%84%D8%A7%D8%AD-%D8%B1%D8%A7-%D8%A8%D9%87-%D8%AD%D9%85%D8%A7%DB%8C%D8%AA-%D8%A7%D8%B2-%D8%AE%D8%B4%D9%88%D9%86%D8%AA-%D9%87%D8%A7-%D9%85%D8%AA%D9%87%D9%85-%DA%A9%D8%B1%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T15:17:43+00:00"/>
    <meta property="og:title" content="اسرائیل «شیخ صلاح» را به حمایت از خشونت‌ها متهم کرد"/>
    <meta property="og:description" content="دادگاه رژیم صهیونیستی امروز (یکشنبه) رئیس جنبش اسلامی فلسطین را به تحریک به خشونت و حمایت از سازمانی ممنوعه محکوم کرد."/>
  </head>
  <body>
    <article>
      <h1>اسرائیل «شیخ صلاح» را به حمایت از خشونت‌ها متهم کرد</h1>
      <address>
        <time datetime="2019-11-24T15:17:43+00:00">24 Nov 2019, 15:17</time>
      </address>
      <p>
        <i>دادگاه رژیم صهیونیستی امروز (یکشنبه) رئیس جنبش اسلامی فلسطین را به تحریک به خشونت و حمایت از سازمانی ممنوعه محکوم کرد.</i>
      </p>
      <p>به گزارش مشرق، دادگاه «رائد صلاح» رئیس جنبش اسلامی فلسطین امروز (یکشنبه) برگزار شد و رژیم صهیونیستی وی را به تحریک به خشونت و حمایت از سازمانی ممنوعه محکوم کرد.</p>
      <blockquote>بیشتر بخوانید:<br/><a href="https://www.mashreghnews.ir/news/1012795/%D9%88%D8%A7%DA%A9%D9%86%D8%B4-%D8%AD%D9%85%D8%A7%D8%B3-%D8%A8%D9%87-%D8%A7%D8%B9%D9%84%D8%A7%D9%85-%D8%AC%D8%B1%D9%85-%D8%B9%D9%84%DB%8C%D9%87-%D9%86%D8%AA%D8%A7%D9%86%DB%8C%D8%A7%D9%87%D9%88">واکنش حماس به اعلام جرم علیه <i>نتانیاهو</i></a></blockquote>
      <p>بر اساس گزارش وبگاه «عرب ۴۸»، امروز اطراف ساختمان دادگاه‌ها در حیفا مملو از اعضای ارشد گروه‌های سیاسی فلسطینی و نمایندگان لیست مشترک عربی در کنست بود.</p>
      <p>بنا به گفته تیم وکلای مدافع از رائد صلاح، دادگاه رژیم صهیونیستی اجازه ورود بیش از ۲۵ نفر به سالن دادگاه را نداد.</p>
      <p><b>شیخ صلاح </b>بیش از دو سال است که به دلیل اتهاماتی مانند تحریک به خشونت و تروریسم در خطبه‌ها و سخنرانی‌ها در حال محاکمه است.</p>
      <p>رژیم صهیونیستی در نوامبر ۲۰۱۵ جنبش اسلامی فلسطین شاخه شمال را که ریاست آن بر عهده رائد صلاح است، جنبشی ممنوعه اعلام و شیخ صلاح را به حمایت از سازمانی ممنوعه متهم کرد.</p>
      <p>شیخ صلاح سال گذشته اگرچه پس از ۱۰ ماه حبس کشیدن از زندان آزاد شد اما به دستور رژیم صهیونیستی تحت بازداشت خانگی قرارگرفت؛ او اجازه مصاحبه با رسانه‌ها را نداشت و فقط می‌توانست با بستگان درجه یک دیدار کند.</p>
      <p>
        <b>واکنش حماس</b>
      </p>
      <p>جنبش فلسطینی حماس حکم صادر شده علیه شیخ رائد صلاح را محکوم و آن را ظالمانه خواند.</p>
      <p>بر اساس گزارش خبرگزاری «شهاب»، حماس اعلام کرد، این حکم در ادامه سلسله اقدامات رژیم صهیونیستی برای حمله به مسجدالاقصی و مدافعان آن صورت می‌گیرد.</p>
      <p>این جنبش فلسطینی تأکید کرد، تلاش‌های رژیم صهیونیستی از جمله زندانی کردن و تبعید مدافعان مسجدالاقصی راه به جایی نخواهد برد و ملت فلسطین همچنان مدافع این مکان شریف باقی خواهند ماند.</p>
      <p>منبع: فارس</p>
    </article>
  </body>
</html>