<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23511045-romanca-varsta-30-ani-fost-ucisa-italia-afaceri-care-avea-relatie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T15:40:00+00:00"/>
    <meta property="og:title" content="O româncă în vârstă de 30 de ani a fost ucisă în Italia de un om de afaceri cu care avea o relație"/>
    <meta property="og:description" content="Ana Maria Lăcrămioara Di Piazza, o româncă în vârstă de 30 de ani care locuia din copilărie în Italia, a fost ucisă de un om de afaceri sicilian, informează site-ul"/>
  </head>
  <body>
    <article>
      <h1>O româncă în vârstă de 30 de ani a fost ucisă în Italia de un om de afaceri cu care avea o relație</h1>
      <address><time datetime="2019-11-24T15:40:00+00:00">24 Nov 2019, 15:40</time> by <a rel="author">N.O.</a></address>
      <p><b>Ana Maria Lăcrămioara Di Piazza, o româncă în vârstă de 30 de ani care locuia din copilărie în Italia, a fost ucisă de un om de afaceri sicilian, informează site-ul cotidianului italian Corriere della Sera, scrie Mediafax. <br/></b><br/>Femeia ar fi avut o relație de aproximativ un an cu omul de afaceri, în vârstă de 51 de ani, care era căsătorit cu o altă femeie. Potrivit presei din Italia, românca s-ar fi întâlnit cu bărbatul în mașina acestuia, într-o zonă ferită și i-ar fi spus că este însărcinată cu el, solicitându-i să o părăsească pe soția sa și amenințându-l că îi va spune totul femeii despre relația lor.<br/><br/>Afaceristul ar fi înjunghiat-o pe fată în abdomen, iar aceasta a reușit să coboare din mașină. Scenele au fost surprinse de o cameră de luat vederi din zonă, care a înregistrat și audio. „Lasă cuțitul, vrei să omori și copilul? Eu te iubesc, tu mă iubești, lucrurile nu se pot termina așa”, se aude femeia în filmarea pusă la dispoziție anchetatorilor.<br/><br/>Pe imagini se vede cum omul de afaceri o târăște pe femeie înapoi în mașină. Ulterior, după ce cearta dintre cei doi a continuat, bărbatul i-a tăiat gâtul româncei.<br/><br/>Acesta a aruncat apoi cadavrul femeii pe un câmp din zonă. El și-a recunoscut vina în fața anchetatorilor și riscă ani grei de închisoare.</p>
    </article>
  </body>
</html>