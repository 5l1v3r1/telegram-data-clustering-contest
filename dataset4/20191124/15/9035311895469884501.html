<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/24/alman-polisi-23-yil-once-oldurulen-kiz-cocugunun-katilini-bulabilmek-icin-800-erkekten-dna"/>
    <meta property="og:site_name" content="euronews"/>
    <meta property="article:published_time" content="2019-11-24T15:55:24+00:00"/>
    <meta property="og:title" content="Polis, 23 yıllık cinayetle ilgili yüzlerce erkekten DNA istedi"/>
    <meta property="og:description" content="Almanya'da polis, 23 yıl önce işlenen küçük çocuk cinayetini aydınlatmak için en az 800 erkekten DNA örneği vermesini istedi."/>
  </head>
  <body>
    <article>
      <h1>Polis, 23 yıllık cinayetle ilgili yüzlerce erkekten DNA istedi</h1>
      <address><time datetime="2019-11-24T15:55:24+00:00">24 Nov 2019, 15:55</time> by <a rel="author">Gizem Sade</a></address>
      <p>Almanya'da polis, 23 yıl önce işlenen küçük çocuk cinayetini aydınlatmak için en az 800 erkekten DNA örneği vermesini istedi.</p>
      <p>Claudia Ruf isimli kız çocuğu 1996 yılında öldürüldüğünde 11 yaşındaydı. Cinayetle ilgili açılan kapsamlı soruşturmaya rağmen geçen 23 yıl içerisinde katili bulunamadı.</p>
      <p>Gezdirdiği komşusunun köpeği eve dönüp de Claudia dönmeyince arama çalışmaları başlatıldı. 2 gün sonra Claudia'nın cesedi evinden yaklaşık 65 kilometre uzaklıkta bulundu. Küçük çocuğun tecavüze maruz kaldıktan sonra boğulduğu ve üzerine benzin dökülerek yakıldığı ortaya çıktı.</p>
      <p>Alman polisi, katili bulmak için otobüs ve trenlerin üzerine afişler astı, broşürler dağıttı ve çocuğun katilini bulana ödül verileceğini açıkladı, katil yine de bulunamadı.</p>
      <p>23 yıl sonra polis, katilin izini sürmek için yeni bir hamle yaptı. Claudia'nın öldüğü yıl 14 ile 70 yaş arasında olan en az 800 erkekten tükürük örneği talep edildi.</p>
      <ul>
        <li>
          <a href="https://tr.euronews.com/2019/07/20/ilerlemis-yasindan-dolayi-cinayet-isleyemez-diye-serbest-birakildi-1-kisiyi-daha-oldurdu">İlerlemiş yaşından dolayı cinayet işleyemez diye serbest bırakıldı; 1 kişiyi daha öldürdü</a>
        </li>
        <li>
          <a href="https://tr.euronews.com/2019/11/01/15-yil-once-kaybolan-kadinin-cesedi-facebook-sayesinde-bulundu-cinayet-sirri-cozuldu">15 yıl önce kaybolan kadının cesedi Facebook sayesinde bulundu</a>
        </li>
      </ul>
      <h3>DNA vermek için 480 gönüllü çıktı</h3>
      <p>Yetkililer çocuğun vücudunda DNA izleri bulunduğunu ve bundan yola çıkarak testler sonucu katilin bulunabileceğini <a href="https://bonn.polizei.nrw/mkruf/informationen-zum-mordfall">söylüyor.</a></p>
      <p>Amerika Birleşik Devletleri polisi daha önce bu yöntemle başarıya ulaşmıştı. Son yıllarda genetik izler sayesinde birçok cinayet aydınlatıldı ve onlarca kişi tutuklandı.</p>
      <p>DNA örneği istenilen 800 kişinin hepsi şüpheli değil, ancak polis katille belki de bilmeden bir yakınlığı olanlara ulaşmayı umuyor.</p>
      <p>Almanya'daki köyün sakinleriyle olayla ilgili bir dizi toplantı planlandı. Polis, cumartesi günü yapılan ilk oturumda yaklaşık 480 kişinin DNA örneği vermek için gönüllü olduğunu açıkladı.</p>
      <p>1 Aralık'a kadar 3 oturum daha yapılacak. Polis, uyuşmayan DNA'ların silineceğini söylüyor.</p>
      <p>Claudia'nın babası polis aracılığıyla "kızının üzücü kaderini çözmek" için yardım istediği bir video <a href="https://bonn.polizei.nrw/medien/zusammenfassung-der-pressekonferenz-mordfall-claudia-ruf">yayımladı</a>: "Fail çok uzun zamandır hepimizin arkasına saklanabildi"</p>
    </article>
  </body>
</html>