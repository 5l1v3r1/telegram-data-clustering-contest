<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013133/%D8%B2%D8%A7%D9%87%D8%AF%DB%8C-%D8%A7%D8%B2-%D9%81%D9%82%D8%B1-%D8%A8%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%88-%D8%A8%D8%B9%D8%AF-%D8%A7%D8%B1%D9%88%D9%BE%D8%A7-%D8%B1%D8%B3%DB%8C%D8%AF%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T15:43:53+00:00"/>
    <meta property="og:title" content="زاهدی: از فقر به پرسپولیس و بعد اروپا رسیدم"/>
    <meta property="og:description" content="مهاجم سابق پرسپولیس سرنوشت خود را در فوتبال اروپا و به شکل ویژه دنبال می‌کند و امیدوار است روزی رویاهایش در فوتبال تکمیل شود."/>
  </head>
  <body>
    <article>
      <h1>زاهدی: از فقر به پرسپولیس و بعد اروپا رسیدم</h1>
      <address>
        <time datetime="2019-11-24T15:43:53+00:00">24 Nov 2019, 15:43</time>
      </address>
      <p>
        <i>مهاجم سابق پرسپولیس سرنوشت خود را در فوتبال اروپا و به شکل ویژه دنبال می‌کند و امیدوار است روزی رویاهایش در فوتبال تکمیل شود.</i>
      </p>
      <p>به گزارش مشرق، <b>شهاب زاهدی</b> که بعد از مدتی حضور در <b>پرسپولیس </b>ترجیح داد برای اینکه موقعیت حرفه‌ای خود را بهبود بخشد راهی اروپا شد و اکنون تجربه حضور در دو لیگ اوکراین و پیش از این ایسلند را در کارنامه دارد. او که امروز زننده یکی از گل‌های تیمش بود، پیش از آخرین بازی تیمش گفتگوی جالبی با سایت باشگاه المپیک دونستک داشت.</p>
      <blockquote>بیشتر بدانید:<br/><a href="https://www.mashreghnews.ir/photo/981120/%D8%B9%DA%A9%D8%B3-%D8%AD%D8%B6%D9%88%D8%B1-%D8%A8%D8%A7%D8%B2%DB%8C%DA%A9%D9%86-%D8%B3%D8%A7%D8%A8%D9%82-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D8%B1-%D8%AA%DB%8C%D9%85-%D8%A7%D9%88%DA%A9%D8%B1%D8%A7%DB%8C%D9%86%DB%8C">عکس/ حضور بازیکن سابق پرسپولیس در تیم اوکراینی</a></blockquote>
      <p>برادرم در پرسپولیس است و استعداد بالایی دارد</p>
      <p>من در خانواده‌ای فقیر به دنیا آمدم. پدرم، یوسف نام دارد و شغل او بنایی است. مادرم نیز خانه‌دار است. یک برادر کوچکتر به نام مهدی دارم که ۱۷ سال دارد. او ابتدا والیبالیست بود اما به فوتبال علاقه‌مند شد و حالا با استعدادی بالا در تیم‌های پایه پرسپولیس بازی می‌کند. او آینده بسیار روشنی دارد.</p>
      <p>پدرم مجبور شد فوتبال را به خاطر مشکلات مالی کنار بگذارد</p>
      <p>زمانی که سن کمی داشتم در شهر کوچکی به نام ملایر زندگی می‌کردیم. مسابقات مدارس برگزار می‌شد. تیم ما به مسابقات منطقه راه پیدا کرد. استعدادیاب‌ها عملکردم را دیدند و بعد با انتقال به پایتخت توانستم بهتر پیشرفت کنم. خانواده‌ام به خصوص پدرم من را حمایت می‌کردند. او خودش فوتبالیست بود اما به خاطر مشکلات مالی خانواده‌اش مجبور بود کار کند و آرزوی فوتبالیست شدن را کم کم فراموش کرد.</p>
      <p>هیچ باشگاه ایرانی از لحاظ امکانات مثل شاختار و دینامو نیست</p>
      <p>مثل همه کشورهای دنیا، فوتبال در ایران هم تحت تاثیر مسائل سیاسی و اقتصادی است. بازیکنان مستعد فراوانی در فوتبال ایران هستند اما فضا و امکاناتی برای پیشرفتشان وجود ندارد. ما آکادمی‌های کافی و قابل توجهی نداریم. در اوکراین اوضاع بهتر است. هیچ باشگاهی در فوتبال ایران امکاناتش شبیه شاختار یا دینامو نیست. باشگاه‌های حرفه‌ای در فوتبال ما حتی توان فراهم کردن مسکن برای بازیکنان خود را ندارند.</p>
      <p>سرمربی ایسلند از من دعوت کرد تا به آنجا بروم</p>
      <p>پرسپولیس با باشگاه وست منیجر ایسلند همکاری نزدیکی داشت. در آن زمان هالگریمسون، سرمربی وقت ایسلند هدایت آنها را بر عهده داشت. او کلیپی از گل‌ها و بازی‌های من را دیده بود و از من دعوت کرد تا به آنجا بروم. این بهترین فرصت برای من بود تا کارم را در فوتبال اروپا شروع کنم.</p>
      <p>مردم کیف بسیار خونگرم هستند</p>
      <p>اولین بار پنج سال پیش به اوکراین آمدم. با پرسپولیس برای برگزاری کمپ تمرینی به اینجا آمدیم. از کی‌یف خیلی خوشم آمد و به خودم قول دادم که دوباره روزی برای فوتبال به اینجا بیایم. من اینجا را خیلی دوست دارم. مردم اینجا بسیار خونگرم هستند.</p>
      <p>اگر در پرسپولیس می‌ماندم فالوورهایم بیش از یک میلیون بود</p>
      <p>پرسپولیس نه تنها پرطرفدارترین تیم ایران بلکه پرطرفدارترین تیم آسیا است. این باشگاه در سرتاسر جهان حدود ۴۰ میلیون هوادار دارد. اگر در آنجا می‌ماندم الان بیش از یک میلیون فالوور داشتم نه ۱۴۰ هزار تا.</p>
      <p>یک پنالتی از دست دادم؛ ۱۰ هزار کامنت برایم آمد</p>
      <p> یک بار در بازی مهم (قشقایی شیراز) نتوانستم پنالتی‌ام را گل کنم و تیم حذف شد. در آن روز ۱۰ هزار کامنت از سوی هواداران عصبانی پرسپولیس دریافت کردم که برخی از آنها تهدید آمیز بود. بعد از آن مجبور شدم مدتی از شبکه‌های اجتماعی دور شوم.</p>
      <p>تیم محبوبم منچستر است و بازیکن مورد علاقه‌ام رونالدو</p>
      <p>من فوتبال انگلیس را بسیار دوست دارم و تیم محبوبم منچستریونایتد است. اینکه یک روز در لیگ جزیره باشید، بسیار هیجان انگیز است. کریستیانو رونالدو مهاجم محبوب من است؛ بدون هیچ رقیبی.</p>
      <p>سرمربی تیم مثل برادر بزرگترم است</p>
      <p>هیچ وقت با هیچ مربی به اندازه ویسنته گومز رابطه صمیمانه‌ای نداشته‌ام. او مثل یک برادر بزرگتر است که در سخت‌ترین شرایط هم شما را درک و حمایت می‌کند. نه فقط فوتبال، درباره همه چیز می‌توانم با او صحبت کنم. درباره مسائل خانوادگی و شخصی نیز از او کمک می‌گیرم. وقتی ویسنته به تیم آمد من مشکلات ذهنی بسیاری داشتم و تحت فشار بودم. او با من خیلی صحبت کرد و نمی‌دانم چگونه باید سپاسگذارش باشم. تیم هم وضعیت بسیار خوبی دارد. بعد از شاختار و دینامو که بهترین تیم‌های اوکراین هستند می‌توانم بگویم هیچ تیمی به اندازه ما قدرتمند نیست.</p>
      <p>منبع: ورزش سه</p>
    </article>
  </body>
</html>