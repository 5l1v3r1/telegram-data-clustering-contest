<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/entertainment/2019/11/24/842974"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T15:26:00+00:00"/>
    <meta property="og:title" content="ফের রুপন্তি দেশে, এবার সজলের বিপরীতে"/>
    <meta property="og:description" content="রুপন্তি অস্ট্রেলিয়ায় থাকেন। সেখানেই পড়াশোনা ও কাজ। কিন্তু সময় পেলে বাংলাদেশে আসেন। মাহফুজের সাথে হ্যালো বাংলাদেশ নাটক করে বেশ জনপ্রিয়তা পেয়েছিলেন রুপন্তি। সম্প্রতি মায়ের সাথে ফের ঢাকায় এসেছিলেন। এসময়ই অভিনেতা সজলের সাথে যুক্ত হয়ে অভিনয় করেছেন 'ক্যান্ডিড।' ঢাকার আশেপাশেই ছড়িয়ে ছিটিয়ে থাকা সৌন্দর্যে ধারণ করা হয়েছে নাটকটির বিভিন্ন দৃশ্য। নাটকটি পরিচালনা করেছেন আশিক ইব্রাহিম। রুপন্তি বলেন, 'এটি রোমান্টিক গল্পের প্রবাহিত ধারা। যার সাথে একাত্ম হয়েছে এমন রাজধানীর জীবনযাত্রা, তেমন মিশেছে মফস্বলের সোঁদা গন্ধ। ভিডিওচিত্রে উঠে আসবে যেমন সোহরাওয়ার্দী উদ্যান, রমনা, টিএসসি- ইট কাঠের শহর, তেমনি উঠে আসবে রূপগঞ্জ, শাপলা বিল কিংবা ফাঁকা হাইওয়ে।' কিছুদিন আগে রুপন্তি অভিনীত চলচ্চিত্র 'তেহরাবিন' মুক্তি পায় অস্ট্রেলিয়ায়। এই ছবিতে তার চরিত্রের নাম জেসি। ছবিটি নির্মাণ করেন অস্ট্রেলিয়ান নির্মাতা বৈভব ভাট।  এর আগে রূপন্তি অভিনয় করেছেন ‘কেবলই রাত হয়ে যায়’, সকাল আহমেদের ‘তাহার নাম শকুন্তলা’, সাগর জাহানের ‘আংটি’। কিছুদিন আগে বাংলাদেশ থেকে একটি দল অস্ট্রেলিয়ায় যায়, এক সাথে অনেক গুলো নাটক করার প্যাকেজ নিয়ে। এমনই বিভিন্ন পরিচালকের পাঁচটি নাটকে…"/>
  </head>
  <body>
    <article>
      <h1>ফের রুপন্তি দেশে, এবার সজলের বিপরীতে</h1>
      <address><time datetime="2019-11-24T15:26:00+00:00">24 Nov 2019, 15:26</time> by <a rel="author">কালের কণ্ঠ অনলাইন</a></address>
      <p>রুপন্তি অস্ট্রেলিয়ায় থাকেন। সেখানেই পড়াশোনা ও কাজ। কিন্তু সময় পেলে বাংলাদেশে আসেন। মাহফুজের সাথে হ্যালো বাংলাদেশ নাটক করে বেশ জনপ্রিয়তা পেয়েছিলেন রুপন্তি। সম্প্রতি মায়ের সাথে ফের ঢাকায় এসেছিলেন। এসময়ই অভিনেতা সজলের সাথে যুক্ত হয়ে অভিনয় করেছেন 'ক্যান্ডিড।'</p>
      <p>ঢাকার আশেপাশেই ছড়িয়ে ছিটিয়ে থাকা সৌন্দর্যে ধারণ করা হয়েছে নাটকটির বিভিন্ন দৃশ্য। নাটকটি পরিচালনা করেছেন আশিক ইব্রাহিম।</p>
      <p>রুপন্তি বলেন, 'এটি রোমান্টিক গল্পের প্রবাহিত ধারা। যার সাথে একাত্ম হয়েছে এমন রাজধানীর জীবনযাত্রা, তেমন মিশেছে মফস্বলের সোঁদা গন্ধ। ভিডিওচিত্রে উঠে আসবে যেমন সোহরাওয়ার্দী উদ্যান, রমনা, টিএসসি- ইট কাঠের শহর, তেমনি উঠে আসবে রূপগঞ্জ, শাপলা বিল কিংবা ফাঁকা হাইওয়ে।'</p>
      <p>কিছুদিন আগে রুপন্তি অভিনীত চলচ্চিত্র 'তেহরাবিন' মুক্তি পায় অস্ট্রেলিয়ায়। এই ছবিতে তার চরিত্রের নাম জেসি। ছবিটি নির্মাণ করেন অস্ট্রেলিয়ান নির্মাতা বৈভব ভাট। </p>
      <p>এর আগে রূপন্তি অভিনয় করেছেন ‘কেবলই রাত হয়ে যায়’, সকাল আহমেদের ‘তাহার নাম শকুন্তলা’, সাগর জাহানের ‘আংটি’।</p>
      <p>কিছুদিন আগে বাংলাদেশ থেকে একটি দল অস্ট্রেলিয়ায় যায়, এক সাথে অনেক গুলো নাটক করার প্যাকেজ নিয়ে। এমনই বিভিন্ন পরিচালকের পাঁচটি নাটকে অভিনয় করেছেন—‘ঘুমিয়ে পড়েছে মধ্যরাত’, ‘গল্পটি আংশিক সত্য’, ‘অথবা একটা খুনের গল্প’, ‘শারমিনের ব্যক্তিগত গল্প’, ‘কোন আলো লাগল চোখে’। বাংলাদেশ থেকে নাটকের টিম গিয়ে অস্ট্রেলিয়াতেই এগুলোর শুটিং করে।</p>
    </article>
  </body>
</html>