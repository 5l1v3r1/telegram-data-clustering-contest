<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807144/%D8%B4%D8%B1%DA%A9%D8%AA%E2%80%8C%D9%87%D8%A7%DB%8C-%D8%AF%D8%A7%D9%86%D8%B4%E2%80%8C%D8%A8%D9%86%DB%8C%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D8%A8%D9%87-%D9%86%D9%85%D8%A7%DB%8C%D8%B4%DA%AF%D8%A7%D9%87-%D9%87%D9%88%D8%A7%DB%8C%DB%8C-%DB%8C%D9%88%D8%B1%D8%A7%D8%B3%DB%8C%D8%A7-%DB%B2%DB%B0%DB%B2%DB%B0-%D8%AF%D8%B9%D9%88%D8%AA-%D8%B4%D8%AF%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T15:05:00+00:00"/>
    <meta property="og:title" content="به میزبانی کشور ترکیه؛ شرکت‌های دانش‌بنیان ایرانی به نمایشگاه هوایی «یوراسیا ۲۰۲۰» دعوت شدند"/>
    <meta property="og:description" content="شرکت‌های دانش‌بنیان ایرانی که در نمایشگاه هوایی دبی حضور داشتند به دعوت کشور ترکیه، به نمایشگاه هوایی یوراسیای ۲۰۲۰ می‌روند."/>
  </head>
  <body>
    <article>
      <h1>به میزبانی کشور ترکیه؛ شرکت‌های دانش‌بنیان ایرانی به نمایشگاه هوایی «یوراسیا ۲۰۲۰» دعوت شدند</h1>
      <h2>شرکت‌های دانش‌بنیان ایرانی که در نمایشگاه هوایی دبی حضور داشتند به دعوت کشور ترکیه، به نمایشگاه هوایی یوراسیای ۲۰۲۰ می‌روند.</h2>
      <address>
        <time datetime="2019-11-24T15:05:00+00:00">24 Nov 2019, 15:05</time>
      </address>
      <p>به گزارش گروه فناوری خبرگزاری دانشجو، نمایشگاه هوایی دبی یکی از ۴ رویداد بزرگ صنعت هوایی در دنیا است که هر ۲ سال یک بار در محل فرودگاه «آل مکتوم دبی» اجرا می‌شود. این نمایشگاه امسال میزبان ۲۵ شرکت دانش‌بنیان و چند شرکت خصوصی دیگر ایرانی بود.<br/><br/>در این نمایشگاه بین‌المللی ۵ محصول پیشرفته ایرانی در حوزه‌های «قطعات هوایی» «شبیه‌سازی و واقعیت مجازی)» «خدمات تست در زمینه تعمیر و نگهداری هواپیما» «پهپاد‌های غیرنظامی» و «موتور مینی جت» در قالب کاتالوگ و بروشور ارائه شد. <br/><br/>با توجه به این‌که محصولات ایرانی ارائه شده در این نمایشگاه از کیفیت بالایی برخوردار بودند، مسئولان برگزاری و اعزام، مذاکراتی با دیگر کشور‌ها اعم از هند و فرانسه برای توسعه فناوری‌های موجود در حوزه‌های تخصصی شبیه‌سازی یا واقعیت مجازی و قطعات هوایی انجام دادند.<br/><br/>همچنین برخی شرکت‌های خارجی برای بازدید از توانمندی شرکت‌های ایرانی در حوزه ساخت محصولات هوایی اعلام آمادگی کردند. موتور مینی جت ایرانی هم مورد توجه شرکت‌های روس قرار گرفت که البته پیش‌تر در نمایشگاه ماکس روسیه نیز عرضه شده بود.<br/><br/>کشور‌های ترکیه و هندوستان بیشترین استقبال را از محصولات و خدمات شرکت‌های ایرانی داشتند و برای همکاری با شرکت‌های ایرانی اعلام آمادگی کردند.<br/><br/>در این نمایشگاه، توافقنامه‌ای بین شرکت مهندسی و پشتیبانی هوافضای برآ (به نمایندگی از اتحادیه صنایع هوایی و فضایی ایران) و هوافضای کشور ترکیه جهت بسط و گسترش بیشتر روابط کاری شرکت‌های کوچک و متوسط بین دو کشور به امضا رسید و شرکت‌های دانش بنیان و فناور ایرانی به نمایشگاه بزرگ هوایی ترکیه (یوراسیا ۲۰۲۰) در اردیبهشت ماه آینده دعوت شدند.</p>
    </article>
  </body>
</html>