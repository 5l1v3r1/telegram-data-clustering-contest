<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/169983/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-11-24T15:52:41+00:00"/>
    <meta property="og:title" content="پیروزی ذوب‌آهن برابر فولاد؛ سرایت «بحران» از منصوریان به نکونام"/>
    <meta property="og:description" content="ذوب آهن با شکست فولاد در ورزشگاه فولادشهر، از بحران خارج شد و حریف خود را وارد روزهای سخت کرد."/>
  </head>
  <body>
    <article>
      <h1>پیروزی ذوب‌آهن برابر فولاد؛ سرایت «بحران» از منصوریان به نکونام</h1>
      <h2>ذوب آهن با شکست فولاد در ورزشگاه فولادشهر، از بحران خارج شد و حریف خود را وارد روزهای سخت کرد.</h2>
      <address>
        <time datetime="2019-11-24T15:52:41+00:00">24 Nov 2019, 15:52</time>
      </address>
      <p>به گزارش ستاره‌ها و به نقل از ایرنا، هفته یازدهم رقابت‌های لیگ برتر فوتبال ایران امروز با برگزاری ۲ دیدار پیگیری شد که در دومین پیکار، تیم‌های ذوب‌آهن اصفهان و فولاد خوزستان از ساعت ۱۷:۳۰ دقیقه در ورزشگاه فولادشهر به مصاف هم رفتند که این دیدار با نتیجه یک بر صفر به سود تیم میزبان به اتمام رسید.<br/>شاگردان علیرضا منصوریان از ابتدا با تفکر پیروزی و خارج شدن از بحران وارد میدان شدند و در همان ۴۵ دقیقه نخست به گل پیروزی‌بخش دست پیدا کردند. ارسال پشت مدافعان حمید بوحمدان به علیرضا منظمی، مهاجم جوان این تیم رسید و این بازیکن نیز با یک کنترل فوق‌العاده در فضای پشت موسی کولیبالی با شهاب گردان تک به تک شد و با ضربه‌ای دقیق، دروازه فولاد را در دقیقه ۴۳ باز کرد و تیمش را به سه امتیاز ارزشمند رساند.<br/>در نیمه دوم شاگردان جواد نکونام توپ و میدان را در اختیار گرفتند اما موفق به زدن گل نشدند. با این نتیجه ذوب‌آهن به دومین پیروزی این فصل خود دست پیدا کرد و با ۱۰ امتیاز به طور موقت در رده سیزدهم قرار گرفت. فولاد نیز با تجربه دومین شکست پیاپی ۱۶ امتیازی باقی ماند و فعلا در رده هفتم جای گرفت.<br/>محمدحسین زاهدی فرد در این مسابقه سه بار از کارت زرد خود استفاده کرد. صالح حردانی و شهاب گردان از فولاد و قاسم حدادی‌فر از تیم میزبان جریمه شدند.<br/>دیگر بازی امروز بین سایپا و شاهین برگزار شد که گلی در برنداشت. فردا نیز استقلال در ورزشگاه شهید وطنی قائمشهر به مصاف نساجی مازندران می‌رود.</p>
    </article>
  </body>
</html>