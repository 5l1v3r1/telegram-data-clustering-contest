<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743364"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T15:03:00+00:00"/>
    <meta property="og:title" content="หนีศาล!พรางตัวเข้าออกบ้าน ตร.สะกดรอยตามตะครุบ"/>
    <meta property="og:description" content="หนุ่มวัย 22 หนีศาลคดีชิงทรัพย์ทัวริสต์จีน อาศัยซ่อนตัวบ้านพ่อแม่ เวลาเข้าออกจะพรางตัวสวมหมวกกันน็อกปิดบังใบหน้า ตำรวจเฝ้าพฤติกรรมสะกดรอยตามจับตัวไว้ได้"/>
  </head>
  <body>
    <article>
      <h1>หนีศาล!พรางตัวเข้าออกบ้าน ตร.สะกดรอยตามตะครุบ</h1>
      <address>
        <time datetime="2019-11-24T15:03:00+00:00">24 Nov 2019, 15:03</time>
      </address>
      <p>
        <b>หนุ่มวัย 22 หนีศาลคดีชิงทรัพย์ทัวริสต์จีน อาศัยซ่อนตัวบ้านพ่อแม่ เวลาเข้าออกจะพรางตัวสวมหมวกกันน็อกปิดบังใบหน้า ตำรวจเฝ้าพฤติกรรมสะกดรอยตามจับตัวไว้ได้</b>
      </p>
      <p>เมื่อวันที่ 24 พ.ย. ที่กองปราบปราม พล.ต.ต.จิรภพ ภูริเดช ผบก.ป. สั่งการให้ พ.ต.อ.อรุณ วชิรศรีสุกัญยา ผกก.2 บก.ป. พ.ต.ท.สมบัติ มีมงคล, พ.ต.ท.วิศิษฐ์ พลบม่วง, พ.ต.ท.ณัทกฤช น้อยคำปัน, พ.ต.ท.วิญญู แจ่มใส รองผกก.2บก.ป. พ.ต.ท.ณธัชพงศ์ สินสิริยานนท์ สว.กก.2 บก.ป. นำกำลังจับกุม นายจิราวุฒิ หรือเอิร์ธ ชาวราษฎร์ อายุ 22 ปี ที่อยู่ 488/4  ซอยลาดพร้าว112 (เอี่ยมสมบูรณ์) แขวงพลับพลา เขตวังทองหลาง กรุงเทพมหานคร ผู้ต้องหาตามหมายจับของศาลอาญา ที่ 468/2562 ลงวันที่ 27 มิ.ย. 62 ในความผิดฐาน “ร่วมกันลักทรัพย์ในเวลากลางคืนโดยร่วมกันกระทำความผิดด้วยกันตั้งแต่สองคนขึ้นไป, ร่วมกันวิ่งราวทรัพย์โดยใช้ยานพาหนะเพื่อสะดวกแก่การกระทำผิด หรือการพาทรัพย์นั้นไปหรือเพื่อให้พ้นการจับกุม”<br/><br/>สืบเนื่องจากราวปี 2560 ผู้ต้องหารายนี้ได้ร่วมกันกับเพื่อนอีกคน ซึ่งถูกจับดำเนินคดีแล้ว ขับขี่รถจักรยานยนต์ก่อเหตุวิ่งราวทรัพย์นักท่องเที่ยวสตรีชาวจีน เหตุเกิดบริเวณปากซอยประชาราษฎร์บำเพ็ญ ซอย 7แขวงและเขตห้วยขวาง หลังจากก่อเหตุแล้ว นายเอิร์ธกับพวก ได้แยกย้ายกันหลบหนีไป ภายหลังนายเอิร์ธ ถูกเจ้าหน้าที่ตำรวจ สน.ห้วยขวาง จับกุมตัวเพื่อดำเนินคดีตามกฎหมาย แต่เมื่อศาลให้ประกันตัวต่อสู้คดีแล้วนายเอิร์ธ หลบหนีไม่ไปศาลตามนัด ศาลอาญาจึงได้ออกหมายจับ <br/><br/>ต่อมาชุดจับกุมสืบทราบว่า นายเอิร์ธ อาศัยอยู่ที่บ้านกับพ่อแม่ ซึ่งเปิดอู่ซ่อมรถและขายวัสดุก่อสร้าง จึงนำกำลังไปสังเกตการณ์ พบว่าผู้ต้องหาจะขับรถจักรยานยนต์เข้าออกบ้านบ่อยครั้ง แต่ระมัดระวังตัวตลอดโดยสวมหมวกกันน็อคปิดบังใบหน้า เพื่อให้ยากต่อการจับกุม เจ้าหน้าที่ตำรวจชุดจับกุมจึงได้วางกำลังเฝ้ารอ พอสบโอกาสนายเอิร์ธ ขับรถจักรยานยนต์ออกจากบ้าน จึงได้สะกดรอยตาม จนกระทั่งพบนายเอิร์ธ จอดรถบริเวณหน้าร้านซ่อมรถจักรยานยนต์ภายในซอยลาดพร้าว 114 เจ้าหน้าที่ชุดจับกุมจึงลงจากรถแสดงตัวเพื่อจับกุม แต่นายเอิร์ธไม่ยอมให้จับกุมพยายามหลบหนีจะเข้าเข้าไปในร้านซ่อมรถดังกล่าว เจ้าหน้าที่ชุดจับพร้อมด้วยพลเมืองดี จึงได้ช่วยกันล็อคตัวนายเอิร์ธ นำตัวส่งศาลอาญา เพื่อดำเนินคดีตามกฎหมายต่อไป<br/><br/>จากการสอบสวน ผู้ต้องหาให้การปฎิเสธ แต่จากการตรวจสอบประวัตินายเอิร์ธ พบว่าเคยก่อคดีในลักษณะเดียวกันในท้องที่ สน.ลาดพร้าว เมื่อ ปี 2559 และยังพบว่ามีหมายจับของศาลอาญา หมายจับ ที่ 550/2562 ลงวันที่ 30 ก.ค. โดยกล่าวหาว่ากระทำผิดฐาน “วิ่งราวทรัพย์โดยใช้ยานพาหนะเพื่อสะดวกแก่การกระทำผิด การพาทรัพย์นั้นไปและเพื่อให้พ้นการจับกุมจนเป็นเหตุให้ผู้อื่นได้รับอันตรายแก่กายหรือจิตใจ” อีก 1 หมายจับด้วย พร้อมนำตัวดำเนินคดีตามขั้นตอนกฎหมายต่อไป.</p>
    </article>
  </body>
</html>