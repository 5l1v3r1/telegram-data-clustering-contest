<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549735.html/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-%D8%A7%DB%8C%D9%86%D8%AA%D8%B1%D9%86%D8%AA%DB%8C-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%AF%D8%B1-%D9%82%D9%88%DA%86%D8%A7%D9%86-%D8%A8%D9%87-%D8%AF%D8%A7%D9%85-%D9%BE%D9%84%DB%8C%D8%B3-%D9%81%D8%AA%D8%A7-%D8%A7%D9%81%D8%AA%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T15:30:00+00:00"/>
    <meta property="og:title" content="کلاهبردار اینترنتی کارت سوخت در قوچان به دام پلیس فتا افتاد"/>
    <meta property="og:description" content="فرمانده نیروی انتظامی قوچان گفت: کلاهبرداری که در بستر فضای مجازی و به بهانه ثبت نام کارت سوخت اقدام به کلاهبرداری از یک شهروند قوچانی کرده بود، توسط پلیس فتا شناسایی و دستگیر شد."/>
  </head>
  <body>
    <article>
      <h1>کلاهبردار اینترنتی کارت سوخت در قوچان به دام پلیس فتا افتاد</h1>
      <h2>فرمانده نیروی انتظامی قوچان:</h2>
      <address>
        <time datetime="2019-11-24T15:30:00+00:00">24 Nov 2019, 15:30</time>
      </address>
      <p>فرمانده نیروی انتظامی قوچان گفت: کلاهبرداری که در بستر فضای مجازی و به بهانه ثبت نام کارت سوخت اقدام به کلاهبرداری از یک شهروند قوچانی کرده بود، توسط پلیس فتا شناسایی و دستگیر شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.sobhtoos.ir/">صبح توس</a>، سرهنگ قدیر مصرخانی، فرمانده نیروی انتظامی قوچان ظهر امروز در جمع اصحاب رسانه با تشریح دو پرونده کلاهبرداری در فضای مجازی این شهرستان اظهار داشت: پس از شکایت یکی از شهروندان مبنی بر کلاهبرداری از وی در فضای مجازی به بهانه ثبت نام کارت سوخت، رسیدگی به این پرونده در دستور کار کارشناسان پلیس فتا قرار گرفت.</p>
      <p>وی ادامه داد: در تحقیقات کارشناسان پلیس فتا مشخص شد، شاکی از طریق شبکه های اجتماعی تصمیم به ثبت نام کارت سوخت گرفته و پس از مدتی متوجه برداشت هشت میلیون و 500 هزار ریال از کارت بانکی خود شده بود.</p>
      <p>وی افزود: پس از اقدامات فنی کارشناسان پلیس فتا، متهم به کلاهبرداری اینترنتی در استان تهران شناسایی و ضمن عودت مبلغ کلاهبرداری شده با دستور مقام قضایی، پرونده برای ادامه رسیدگی به صورت نیابتی به دادسرای مربوطه ارسال شد.</p>
      <p>فرمانده نیروی انتظامی قوچان تصریح کرد: ثبت نام کارت سوخت از طریق شبکه های اجتماعی تحت هیچ شرایطی صحت نداشته و متقاضیان می توانند از طریق درگاه های رسمی و یا مراجعه به نهادهای ذیصلاح نسبت به ثبت نام و دریافت کارت سوخت خودرو اقدام کنند.</p>
      <p>سرهنگ مصرخانی در تشریح پرونده دوم کلاهبرداری از یک شهروند دیگر در فضای مجازی خاطرنشان کرد: یکی از شهروندان نسبت به برداشت غیرقانونی از حساب بانکی خود توسط فردی ناشناس شکایت کرده بود که در بررسی کارشناسان پلیس فتا مشخص شد که وی مدتی قبل اقدام به خرید شارژ تخفیف دار از طریق یکی از شبکه های اجتماعی کرده بود و پس از آن مبلغ 28 میلیون ریال توسط کلاهبردار اینترنتی از حساب شاکی برداشت شده بود.</p>
      <p>وی در پایان گفت: پس از اقدامات فنی کارشناسان پلیس فتا، این کلاهبردار اینترنتی در استان آذربایجان شرقی شناسایی و با دستور مقام قضایی، پرونده برای پیگیری قضایی به صورت نیابتی به دادسرای مربوطه ارسال شد.</p>
      <p>انتهای پیام/</p>
    </article>
  </body>
</html>