<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/musul-un-yeni-valisi-necim-cuburi-oldu-1286809-dunya/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-24T15:49:00+00:00"/>
    <meta property="og:title" content="Musul'un yeni valisi Necim Cuburi oldu"/>
    <meta property="og:description" content="Irak'ta Musul Vilayet Meclisi, Vali Mansur el-Marid'in görevinden istifa etmesinin ardından Necim el Cuburi'yi oy çokluğuyla yeni vali seçti."/>
  </head>
  <body>
    <article>
      <h1>Musul'un yeni valisi Necim Cuburi oldu</h1>
      <h2>Irak'ta Musul Vilayet Meclisi, Vali Mansur el-Marid'in görevinden istifa etmesinin ardından Necim el Cuburi'yi oy çokluğuyla yeni vali seçti.</h2>
      <address>
        <time datetime="2019-11-24T15:49:00+00:00">24 Nov 2019, 15:49</time>
      </address>
      <p>Yerel medyadaki haberlere göre, Meclis, düzenlediği olağan toplantısında, Musul Ortak Operasyonlar Komutanı Tuğgeneral Necim Cuburi'yi 23 oya karşı 39 oyla yeni vali seçti.</p>
      <p>Cuburi'nin görevine resmen başlayabilmesi için <a href="http://www.gazetevatan.com/arama/?Keyword=Irak">Irak</a> Cumhurbaşkanı Berhem Salih'in Vilayet Meclisinin kararını onaylaması gerekiyor.</p>
      <p>Necim el Cuburi, Musul'un terör örgütü DEAŞ'tan kurtarılması için Ekim 2016'da başlatılan operasyonda görev almıştı.</p>
      <p>
        <b>MUSUL'DA 5 YILDA 4 VALİ DEĞİŞTİ</b>
      </p>
      <p>Başta Arap, Kürt, Türkmen ve <a href="http://www.gazetevatan.com/arama/?Keyword=Hristiyan">Hristiyan</a> pek çok dini ve etnik azınlığın yaşadığı Musul, 2014-2017 yılları arasında terör örgütü DEAŞ'ın işgalinde bulunduğu dönemde ve kurtarılması için yürütülen operasyon sırasında ciddi zarar gördü.</p>
      <p>DEAŞ'ın işgali sırada Musul'un Valisi Esil Nuceyfi idi. Musul'u terk edip <a href="http://www.gazetevatan.com/arama/?Keyword=Erbil">Erbil</a> kentine sığınmak zorunda kalan Nuceyfi, dönemin Başbakanı Haydar el-İbadi'nin talimatıyla "yolsuzluk" yaptığı gerekçesiyle görevden alındı ve daha sonra hakkında yakalama kararı çıkartıldı.</p>
      <p>Irak merkezi hükümeti, Nuceyfi'nin yerine Vilayet Meclisi kararı olmadan Nufeyl Hammadi'yi atadı. <a href="http://www.gazetevatan.com/arama/?Keyword=Ba%C4%9Fdat">Bağdat</a> tarafından atandığı zaman kentin DEAŞ'ın elinde olması nedeniyle görevini Erbil'de sürdüren Hammadi, 2017'nin sonunda Musul'a geçti.</p>
      <p>Irak Başbakanı Adil Abdulmehdi, mart ayında, Musul'daki <a href="http://www.gazetevatan.com/arama/?Keyword=Dicle%20Nehri">Dicle Nehri</a> üzerinde yaşanan feribot faciasında ihmali olduğu gerekçesiyle ilk önce Hammadi'yi görevden aldı ve yolsuzluğa karıştığı gerekçesiyle hakkında yakalama kararı çıkardı.</p>
      <p>Nucefi gibi Hammadi'nin de görevden alınmasından sonra mayıs ayında vilayet meclisi Mansur el Marid'i yeni vali seçti ancak Marid, imkanlarının kısıtlı olmasını gerekçe göstererek geçen hafta görevinden istifa etti.</p>
    </article>
  </body>
</html>