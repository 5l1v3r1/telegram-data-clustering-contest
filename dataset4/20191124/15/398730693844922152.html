<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/fem-till-sjukhus-efter-brand-pa-hallfangelset/"/>
    <meta property="og:site_name" content="DN.SE"/>
    <meta property="article:published_time" content="2019-11-24T15:08:48+00:00"/>
    <meta property="og:title" content="Fem till sjukhus efter brand på Hallfängelset"/>
    <meta property="og:description" content="En brand utbröt på söndagen i en cell på isoleringsavdelningen Hallfängelset utanför Södertälje."/>
  </head>
  <body>
    <article>
      <h1>Fem till sjukhus efter brand på Hallfängelset</h1>
      <address><time datetime="2019-11-24T15:08:48+00:00">24 Nov 2019, 15:08</time> by <a rel="author">Tomas Bengtsson/TT</a></address>
      <p>
        <b>En brand utbröt på söndagen i en cell på isoleringsavdelningen Hallfängelset utanför Södertälje. Fem personer – fången och fyra ur personalen – har förts till sjukhus.</b>
      </p>
      <p>- Det är för att kontrollera påverkan av rök, säger Magnus Jönsson, kriminalvårdschef i beredskap på fängelset, till TT.</p>
      <p>Branden utbröt i en cell på isoleringsavdelningen vid lunchtid och fången misstänks för att ha startat den, enligt Jönsson.</p>
      <p>- Det är madrassen i sängen som han på något sätt fått igång någon slags glödbrand i, med kraftig rökutveckling som följd.</p>
      <p><b>Röken aktiverade brandlarmet </b>men personalen kunde med pulversläckare släcka elden innan räddningstjänsten kom.</p>
      <p>Enligt Länstidningen fick totalt tolv personer hjälp efter att ha andats in rök.</p>
      <p>- Vi och sjukvården hjälpte personalen med att få frisk luft och syrgas. Vi såg också till att det var släckt, säger Gunnar Hansson, operativ chef på Södertörns brandförsvarsförbund, till TT.</p>
      <p>På frågan om hur fången lyckades starta branden svarar Jönsson att han inte säkert vet men att det teoretiskt kan ske genom att orsaka en kortslutning eller med en insmugglad tändare.</p>
      <p>- Det är naturligtvis viktigt för oss att ta reda på.</p>
      <p>I fråga om vilka följder fången kan tänkas få pekar Jönsson på att polisutredningen ska ha sin gång:</p>
      <p>- Det här hanteras ju som ett nytt brott.</p>
    </article>
  </body>
</html>