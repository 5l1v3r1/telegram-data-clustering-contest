<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013123/%D9%BE%DB%8C%D8%B4%DA%A9%D8%B3%D9%88%D8%AA-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%87%D9%85%D8%B3%D8%B1%D9%85-%D8%AF%D8%B1%D8%AD%D8%A7%D9%84-%D9%86%D8%A7%D8%A8%DB%8C%D9%86%D8%A7%D8%B4%D8%AF%D9%86-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T15:13:35+00:00"/>
    <meta property="og:title" content="پیشکسوت‌پرسپولیس:‌همسرم درحال نابیناشدن است"/>
    <meta property="og:description" content="پیشکسوت تیم فوتبال پرسپولیس گفت: همسرم بستری و در حال نابینا شدن است اما صندوق پیشکسوتان باشگاه پرسپولیس حقوقم را نمی‌دهم."/>
  </head>
  <body>
    <article>
      <h1>پیشکسوت‌پرسپولیس:‌همسرم درحال نابیناشدن است</h1>
      <address>
        <time datetime="2019-11-24T15:13:35+00:00">24 Nov 2019, 15:13</time>
      </address>
      <p>
        <i>پیشکسوت تیم فوتبال پرسپولیس گفت: همسرم بستری و در حال نابینا شدن است اما صندوق پیشکسوتان باشگاه پرسپولیس حقوقم را نمی‌دهم.</i>
      </p>
      <p>به گزارش مشرق، <b>منوچهر شفقتیان </b>پیشکسوت باشگاه <b>پرسپولیس </b>سال‌ها در این تیم بازی کرده و 40 دیدار ملی را در کارنامه دارد. او چند سال پیش به دلیل مشکلاتی که داشت دهان خود را به هم دوخت و این روزها زندگی‌اش را از راه مسافرکشی با موتور می‌گذراند. گویا یکی از بهترین مدافعان چپ پرسپولیس و تیم ملی هنوز مشکلاتش برطرف نشده و از مشکلات مالی رنج می‌برد. او هم‌اکنون برای انجام عمل جراحی چشمان همسرش مشکل مالی دارد و از هر جا که کمک خواسته به در بسته خورده است.</p>
      <blockquote>بیشتر بخوانید:<br/><a href="https://www.mashreghnews.ir/news/1013033/%D9%BE%DB%8C%D8%B4-%D8%A8%DB%8C%D9%86%DB%8C-%DA%A9%DB%8C-%D8%B1%D9%88%D8%B4-%D8%AF%D8%B1-%D9%85%D9%88%D8%B1%D8%AF-%D8%A8%D8%B1%D8%A7%D9%86%DA%A9%D9%88-%D8%AF%D8%B1%D8%B3%D8%AA-%D8%A7%D8%B3%D8%AA">پیش‌بینی کی‌روش در مورد برانکو درست است؟</a></blockquote>
      <p>شفقتیان در این باره گفت: همسر من دیابت دارد و از روز گذشته در بیمارستان بستری شده و از آنجایی که قراردادهای میلیاردی بسته بودم (با کنایه) الان صندوق پیشکسوتان باشگاه پرسپولیس به ما پولی نمی‌دهد تا خرج عمل چشمان همسرم را بپردازم و از نابینا شدن او جلوگیری کنم. با 40 بازی ملی باید به سعید شیرینی، مدیرعامل صندوق پیشکسوتان باشگاه پرسپولیس التماس کنم تا حقوق 500 هزار تومانی در ماه را به من پرداخت کند.</p>
      <p>وی ادامه داد: از دیروز 10 بار به شیرینی زنگ زده‌ام. همسرم در حال کور شدن است. من چیز زیادی نمی‌خواهم و از صندوق پیشکسوتان حقوق خودم را می‌خواهم نه چیز اضافه‌تری.</p>
      <p>پیشکسوت پرسپولیس تصریح کرد: 10 نفر در لیست حقوق‌بگیران صندوق باشگاه هستند که حتی از 10 کیلومتری باشگاه هم رد نشده‌اند, آن وقت من باید برای یک میلیون پول این قدر کوچک شوم؟ دهنم را به خاطر علی پروین و پرسپولیس بسته‌ام و اگر بخواهم حرف بزنم می‌توانم خیلی چیزها را بگویم. آقای شیرینی! تو راننده رویانیان بوده‌ای اما من 40 بازی ملی دارم و 7 بار با پرسپولیس قهرمان شده‌ام، آن وقت جواب من را نمی‌دهد.</p>
      <p>شفقتیان عنوان کرد: چشم‌های همسر من پر از خون است و به دلیل نداشتن پول او را بستری نمی‌کردند. عکس‌های قدیمی‌ام را به پرسنل بیمارستان نشان دادند و گفتم که آبرویم را جلوی همسرم نبرند که آنها اجازه دادند همسرم بستری شود اما برای عمل جراحی نیاز به پول دارم. دلم خیلی پر است, بعد می‌گویند چرا لب‌هایت را به هم می‌دوزی.</p>
      <p>منبع: تسنیم</p>
    </article>
  </body>
</html>