<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/170940/video-vladan-milojevic-otvorio-dusu-zvezda-dugi-niz-godina-igrati-ligu-sampiona"/>
    <meta property="og:site_name" content="REPUBLIKA"/>
    <meta property="article:published_time" content="2019-11-24T15:10:00+00:00"/>
    <meta property="og:title" content="(VIDEO) Vladan Milojević otvorio dušu: Zvezda će dugi niz godina igrati Ligu šampiona!"/>
    <meta property="og:description" content="Još se nije završila ni polovina aktuelne sezone, a Vladan Milojević kuje planove za narednu. Daje navijačima Crvene zvezde legitimo pravo da se raduju unapred, maltene obećava plasman u još jednu Ligu šampiona. U prvenstvu Srbije njegov tim stekao je sedam bodova viška u odnosu na Vojvodinu i Čukarički (imaju meč više), osam koraka je ispred Partizana i kako sam kaže ubeđen je, ne samo da će odbraniti titulu, već ponoviti uspeh iz prethodna dva leta, kad je neokrnjen prošao najpre četiri, pa tri kvalifikaciona krupa i izborio učešće u elitnom evropskom kupu."/>
  </head>
  <body>
    <article>
      <h1>(VIDEO) Vladan Milojević otvorio dušu: Zvezda će dugi niz godina igrati Ligu šampiona!</h1>
      <h2>Još se nije završila ni polovina aktuelne sezone, a Vladan Milojević kuje planove za narednu. Daje navijačima Crvene zvezde legitimo pravo da se raduju unapred, maltene obećava plasman u još jednu Ligu šampiona. U prvenstvu Srbije njegov tim stekao je sedam bodova viška u odnosu na Vojvodinu i Čukarički (imaju meč više), osam koraka je ispred Partizana i kako sam kaže ubeđen je, ne samo da će odbraniti titulu, već ponoviti uspeh iz prethodna dva leta, kad je neokrnjen prošao najpre četiri, pa tri kvalifikaciona krupa i izborio učešće u elitnom evropskom kupu.</h2>
      <address><time datetime="2019-11-24T15:10:00+00:00">24 Nov 2019, 15:10</time> by <a rel="author">Republika</a></address>
      <p>
        <b>Ove sezone čak ima šansu da preživi, nastavi takmičenje u Ligi Evrope, za šta je zaslužan preokret protiv Olimpijakosa, iako su pre i posle toga pretrpljeni rezultatski brodolimi od Bajerna i Totehema.</b>
      </p>
      <p>- Nisu prijatni porazi, ali mi je drago što igrači mogu da se suoče sa svim što nosi Liga šampiona. Ako ne razmišljate tako, onda ne trebalo ni da budete u takmičenju, onda stagnirate. Uradićemo sve što je do nas protiv Bajerna i Olimpijakosa, probaćemo da uzmemo što više bodova. Ako ne uspemo, sve je samo još jedan korak. Ubeđen sam da ćemo opet ući u Ligu šampiona i probati da napravimo još više. Verujem da se sve ovo nije desilo slučajno, već da Zvezda zaslužuje da bude u Ligi šampiona. Nisam siguran koliko su ljudi svesni. Ne bih menjao ovo iskustvo ni za šta na svetu. Meni mnogo znači -objašnjava Vladan Milojević gostujući u studiju TV Crvena zvezda.</p>
      <p>
        <b>Često ističe kontinuitet ekipe, a ona je za vreme njegovog mandata osim dve titule državnog prvaka uspela da se plasira u tri grupne faze UEFA takmičenja i da pravi neke podvige, kao što su remi sa Arsenalom ili trijumf nad Liverpulom. Samim tim, podigao je lestvicu, pa ima navijača koji očekuju više.</b>
      </p>
      <p>- Drago mi je da je Zvezda među 32 najbolje evropske ekipe. Nijedna od njih nije prošla ono što je Zvezda. Bitno je da vidimo gde smo i težimo ka tome da budemo tu gde smo sada, u kremu kontinentalnog fudbala. Zvezda je veliki klub i to zaslužuje. Jasno je kao dan da su ovde ekipe koje imaju velike budžete, timove skauta, to ne možemo da ispratimo, ali smo toliko ponosan narod da ako neko misli da raketom može na Mesec, Srbi misle da možemo biciklom - iskren je trener prvaka Srbije i učesnika Lige šampiona.</p>
      <figure>
        <iframe src="https://www.youtube.com/embed/r3AlavrFeoc" width="660" height="400" data-service="Youtube" scrolling="no"/>
      </figure>
      <p>
        <b>U 45-minutnom razgovoru za klupsku televiziju Milojević je pojasnio kako se oslobađa svakodnevnog stresa i ističe da ne dozvoljava sebi da uživa u onome što je napravio.</b>
      </p>
      <p>- U fudbalu ne postoji juče. Tek kada prođu godine postanete svesni šta se dešavalo. Dok radite, najbitnija je prva sledeća utakmica. Želim da se navijači sećaju emocija, ja nemam vremena. Crvena zvezda je mašina koja mora uvek da ide unapred. Zato bih to što je bilo ostavio kao lepe trenutke jedne generacije, a mi moramo da radimo i probamo da napravimo više - istakao je 49-godišnji stručnjak.</p>
      <p>
        <b>Trener crveno-belih ne dozvoljava sebi da se zanosi, iako je svestan da ga posao „troši“.</b>
      </p>
      <p>- Dok sam bio igrač uvek sam mislio da je lako treneru, jer ne mora da trči, ali nije tako. Živim za fudbal, predan sam poslu i mnogo dajem sebe. Tri godine ne znam šta je odmor, i kada imam slobodno vreme vraćam se na to da li bi nešto trebalo da ispravim, da li nešto nisam uradio valjano. Velika je odgovornost biti trener Crvene zvezde, voleo bih da kad se osvrnem mogu da kažem da sam dao maksimum. Ne žalim se, jer su posledice dobri rezultati koje je kolektiv postigao - zaključio je Vladan Milojević.</p>
      <related>
        <h4>Pročitajte još:</h4>
        <a href="https://www.republika.rs/sport/fudbal/170882/protiv-bajerna-ocekujem-punu-marakanu"/>
        <a href="https://www.republika.rs/sport/fudbal/170926/jedan-najboljih-najpoznatijih-centru-marakane-milioner-glavni-arbitar-susreta-zvezde-bajerna"/>
        <a href="https://www.republika.rs/sport/fudbal/170930/foto-navijaci-emotivno-docekali-mihajlovica-sinisina-bolonja-spasila-poraza-poslednjoj-sekundi"/>
        <a href="https://www.republika.rs/sport/fudbal/170915/murinjov-plan-plasman-ligu-sampiona-tri-pojacanja-jedno-veliko-ime-napadu-srbin"/>
        <a href="https://www.republika.rs/sport/fudbal/170904/video-srpska-posla-kipru-matic-pakovao-vujadin-savic-matirao-golmana"/>
        <a href="https://www.republika.rs/sport/fudbal/170868/srbija-martu-novim-selektorom-tumbakoviceva-izjava-koja-odzvanjati"/>
      </related>
    </article>
  </body>
</html>