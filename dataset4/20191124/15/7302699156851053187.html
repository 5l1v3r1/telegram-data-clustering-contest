<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/china/detail/9620000112737"/>
    <meta property="og:site_name" content="MGR Online"/>
    <meta property="article:published_time" content="2019-11-24T15:31:00+00:00"/>
    <meta property="og:title" content="เลือกใคร! ปิดหีบแล้ว ชาวฮ่องกงออกมาใช้สิทธิเลือกตั้งฯ มากกว่า 2.7 ล้าน"/>
    <meta property="og:description" content="เซาท์ไชน่า มอร์นิงโพสต์รายงาน (24 พ.ย.) การเลือกตั้งสภาเขตในวันนี้ ซึ่งมีชาวฮ่องกงออกมาใช้สิทธิกว่า 2.6 ล้านคน และผลลัพธ์ในการเลือกตั้งท้องถิ่นนี้ ถูกมองว่าเป็นมาตรวัดพลังการสนับสนุน และการประท้วงต่อต้านรัฐบาลที่สั่นคลอนฮ่องกงตลอ"/>
  </head>
  <body>
    <article>
      <h1>เลือกใคร! ปิดหีบแล้ว ชาวฮ่องกงออกมาใช้สิทธิเลือกตั้งฯ มากกว่า 2.7 ล้าน</h1>
      <address><time datetime="2019-11-24T15:31:00+00:00">24 Nov 2019, 15:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011662604.JPEG"/>
        <figcaption>สถานีเลือกตั้งในโต่วกว่าหวาน ปิดทำการด้วยหมดเวลาใช้สิทธิ (ภาพเซาท์ไชน่ามอร์นิงโพสต์)</figcaption>
      </figure>
      <p><b>เซาท์ไชน่า มอร์นิงโพสต์รายงาน (24 พ.ย.) เมื่อเวลา 23.00 น. (เวลาท้องถิ่น) ว่า การเลือกตั้งสภาเขตในวันนี้ ได้ปิดหีบแล้ว มีชาวฮ่องกงออกมาใช้สิทธิกว่า 2.7 ล้านคน และผลลัพธ์ในการเลือกตั้งท้องถิ่นนี้ ถูกมองว่าเป็นมาตรวัดพลังการสนับสนุน และการประท้วงต่อต้านรัฐบาลที่สั่นคลอนฮ่องกงตลอด 6 เดือนที่ผ่านมา</b><br/><br/>รายงานข่าวกล่าวว่า ชาวฮ่องกงมุ่งหน้าไปใช้สิทธิตั้งแต่เวลา 7.30 น. ในเช้าวันอาทิตย์ ซึ่งกลายเป็นการเลือกตั้งครั้งใหญ่ที่สุดในประวัติศาสตร์ของฮ่องกง ทำลายสถิติผู้ใช้สิทธิในการเลือกตั้งสภานิติบัญญัติปี 2559 <br/><br/>การเลือกตั้งสมาชิกสภาเขตจำนวน 452 คน ซึ่งดูแลกิจการเทศบาลครั้งนี้มีความสำคัญมากกว่าในช่วงเวลาส่วนใหญ่ที่ผ่านมา ผลลัพธ์จะถูกมองว่าเป็นบารอมิเตอร์ของการสนับสนุนขบวนการประท้วงต่อต้านรัฐบาลในขณะนี้ที่เคลื่อนตัวไปทั่วเมืองและสามารถออกแรงกดดันให้กับผู้นำ แคร์รี่ หล่ำ ซึ่งใช้ความพยายามมากขึ้นเพื่อหาวิธีใหม่ในการแก้ไขทางตัน<br/><br/>ฮ่องกงได้สัมผัสความสงบช่วงสี่วันที่ผ่านมาหลังจากการปะทะกันอย่างดุเดือดระหว่างกองกำลังติดอาวุธและตำรวจ ถึงกระนั้นเจ้าหน้าที่กำลังเฝ้าดูสถานีเลือกตั้งมากกว่า 600 แห่ง<br/><br/>อัตราผู้มีสิทธิเลือกตั้งสำหรับเขตเลือกตั้ง South Horizons West มีผู้มาใช้สิทธิสัดส่วนสูงถึงร้อยละ 71.9 ณ เวลา 18.30 น.<br/><br/>ขณะที่ในนอร์ทพ้อยท์หรือที่รู้จักกันในนาม "เขตสีแดงเข้ม" สำหรับผู้อพยพชาวจีนแผ่นดินใหญ่ในกรุงปักกิ่งซึ่งยังคงยืนหยัดอย่างเหนียวแน่น มีผู้ออกมาใช้สิทธิทอดยาวไปจนถึงถนนคิงส์ เจ้าหน้าที่การเลือกตั้งกล่าวว่า แต่ละคนต้องรอคอยเข้าคูหานานกว่าหนึ่งชั่วโมง<br/><br/>ผู้สูงอายุก็ออกมาใช้สิทธิไม่น้อย ผู้ลงคะแนนยังคงมาที่หน่วยเลือกตั้งของศูนย์ชุมชนต่ายโป่วเพื่อลงคะแนนเสียง ผู้สูงอายุบางคนใช้ไม้เท้าประคองตัวมาเพียงลำพัง ในตอนเย็น<br/><br/>รายงานข่าวกล่าวว่า โจชัวหว่องและผู้สมัครพรรคประชาธิปไตย 2 คน ได้พาผู้สนับสนุนของพวกเขาไปที่เขตเซาท์ฮอไรซอนตะวันตก และตะวันออก ร้องเพลง "Glory to Hong Kong" อันเป็นเพลงเอกประจำกลุ่มผู้ประท้วง <br/><br/>ก่อนหน้านี้ กลุ่มผู้ประท้วงที่เป็นผู้สนับสนุนประชาธิปไตยในฮ่องกง เรียกร้องให้ประชาชนไปลงคะแนนเลือกตั้ง โดยยืนยันว่าจะไม่ขัดขวางการเลือกตั้ง เนื่องจากคาดหวังว่าการเลือกตั้งครั้งนี้จะเป็นการส่งสารถึงรัฐบาลจีน และคาดหวังว่าจะมีตัวแทนของกลุ่มผู้สนับสนุนประชาธิปไตยได้รับการเลือกตั้งและเข้าไปนั่งในสภาเขตมากขึ้น<br/><br/>ทั้งนี้ฮ่องกงเปิดหน่วยเลือกตั้งมากกว่า 600 แห่ง ให้ประชาชนผู้มีสิทธิ์เลือกตั้งลงคะแนนเลือกสมาชิกสภาเขตตั้งแต่เวลา 07.00 น. วันนี้ (24 พ.ย.) ตามเวลาท้องถิ่น ซึ่งเร็วกว่าเวลาประเทศไทย 1 ชั่วโมง และปิดการหย่อนบัตรลงคะแนนในเวลา 22.30 น. ตามเวลาท้องถิ่น<br/><br/>การเลือกตั้งสภาเขตของฮ่องกงมีขึ้นท่ามกลางการรักษาความปลอดภัยอย่างเข้มงวด หลังจากฮ่องกงตกอยู่ในสถานการณ์การชุมนุมประท้วงและเหตุรุนแรงมานานกว่า 5 เดือน มีผู้สมัครรับเลือกตั้ง 1,090 คน เพื่อดำรงตำแหน่งสมาชิกสภาเขต 452 ที่นั่ง จาก 18 เขต ซึ่งสภาเขตชุดปัจจุบันมีพรรคการเมืองที่สนับสนุนรัฐบาลจีน เป็นกลุ่มที่ครองเสียงข้างมาก <br/><br/>ชาวฮ่องกงที่มีสิทธิ์เลือกตั้งครั้งนี้ มีจำนวนทั้งหมดกว่า 4.13 ล้านคน เป็นผู้มีสิทธิ์ลงคะแนนที่มีอายุระหว่าง 18-35 ปี เพิ่มขึ้นมากกว่าร้อยละ 12 และมีเกือบ 4 แสนคน ที่เป็นผู้มีสิทธิ์ลงคะแนนเลือกตั้งครั้งแรก โดยในจำนวนนี้ได้มีผู้ออกมาใช้สิทธิกว่า 2.7 ล้านคน หรือคิดเป็นร้อยละ 69</p>
      <figure>
        <img src="https://mpics.mgronline.com/pics/Images/562000011662603.JPEG"/>
        <figcaption>แคร์รี่ หล่ำ ออกมาใช้สิทธิเลือกตั้ง (ภาพเซาท์ไชน่า มอร์นิงโพสต์)</figcaption>
      </figure>
      <figure>
        <img src="https://mpics.mgronline.com/pics/Images/562000011662602.JPEG"/>
        <figcaption>ประชาชนในเขตนอร์ธพอยท์ เข้าแถวยาวรอใช้สิทธิเลือกตั้ง (ภาพเซาท์ไชน่ามอร์นิงโพสต์)</figcaption>
      </figure>
      <figure>
        <img src="https://mpics.mgronline.com/pics/Images/562000011662601.JPEG"/>
        <figcaption>การเลือกตั้งครั้งนี้ คนสูงอายุก็ออกมาใช้สิทธิจำนวนมาก (ภาพเซาท์ไชน่ามอร์นิงโพสต์)</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/china/photo-gallery/9620000112737"/>
      </related>
    </article>
  </body>
</html>