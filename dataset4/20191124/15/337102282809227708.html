<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%DB%8C%D8%B1%D8%A7%D9%86-%D8%AA%D8%AC%D9%85%D8%B9%D8%A7%D8%AA-%D8%A7%DB%8C%D8%B1%D8%A7%D9%86%DB%8C%D8%A7%D9%86-%D8%AE%D8%A7%D8%B1%D8%AC-%D8%A7%D8%B2-%DA%A9%D8%B4%D9%88%D8%B1-%D8%AF%D8%B1-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA%D8%9B-%D9%86%D8%A7%D9%86%D8%B3%DB%8C-%D9%BE%D9%84%D9%88%D8%B3%DB%8C-%D8%A7%D8%B2-%D8%B3%D8%B1%DA%A9%D9%88%D8%A8-%D9%85%D8%B9%D8%AA%D8%B1%D8%B6%D8%A7%D9%86-%D8%A7%D8%A8%D8%B1%D8%A7%D8%B2-%D9%86%DA%AF%D8%B1%D8%A7%D9%86%DB%8C-%DA%A9%D8%B1%D8%AF-20191124/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-24T15:06:54+00:00"/>
    <meta property="og:title" content="ایران: تجمعات ایرانیان خارج از کشور در حمایت از اعتراضات؛ نانسی پلوسی از سرکوب معترضان ابراز نگرانی کرد"/>
    <meta property="og:description" content="در ادامه حمایت از اعتراضات اخیر در ایران، شماری از ایرانیان مقیم خارج از کشور، در روزهای اخیر در اجتماع‌های متعدد حمایت خود را از معترضان ایرانی اعلام و نسبت به سرکوب‌های اخیر اعتراض کردند."/>
  </head>
  <body>
    <article>
      <h1>ایران: تجمعات ایرانیان خارج از کشور در حمایت از اعتراضات؛ نانسی پلوسی از سرکوب معترضان ابراز نگرانی کرد</h1>
      <address>
        <time datetime="2019-11-24T15:06:54+00:00">24 Nov 2019, 15:06</time>
      </address>
      <p>
        <b>در ادامه حمایت از اعتراضات اخیر در ایران، شماری از ایرانیان مقیم خارج از کشور، در روزهای اخیر در اجتماع‌های متعدد حمایت خود را از معترضان ایرانی اعلام و نسبت به سرکوب‌های اخیر اعتراض کردند.</b>
      </p>
      <p>این تجمع‌ها در شهرهای مختلف در اروپا از جمله در شهرهای دوسلدورف، هامبورگ اشتوتگارت، دورتموند (آلمان)، پراگ (جمهوری چک)، پاریس (فرانسه)، استکهلم و گوتنبرگ (سوئد)، هلسینکی (فنلاند)، اسلو (نروژ)، زوریخ (سوییس) برگزار شد.</p>
      <p>در تورنتو کانادا و تعدادی از شهرهای آمریکا هم تجمعاتی در حمایت از معترضان در داخل ایران برگزار شد.</p>
      <p>
        <b>واکنش نانسی پلوسی به اعتراضات در ایران</b>
      </p>
      <p>نانسی پلوسی، رییس دموکرات مجلس نمایندگان آمریکا، در واکنش به اعتراضات اخیر در ایران نسبت به سرکوب معترضان که به کشته شدن بیش از یکصد تن انجامید، ابراز نگرانی شدید نمود.</p>
      <p>رییس مجلس نمایندگان آمریکا، در واکنش به اقدامات رژیم ایران در برخورد با معترضان، در حساب کاربری خود در توئیتر نوشت: گزارش‌ها مبنی بر کشته شدن بیش از ۱۰۰ تن از معترضان به دست نیروهای امنیتی ایران، نگرانی‌های جدی ایجاد می‌کند.</p>
      <p>نانسی پلوسی، که در این پیام بر لزوم تامین حق اعتراض و آزادی بیان برای همه ایرانیان تاکید کرده است، خاطرنشان کرد: همه ایرانیان باید بتوانند بدون ترس از مجازات و انتقام‌جویی، حرف خود را بیان کنند.</p>
      <p>رییس مجلس نمایندگان آمریکا در واکنش به قطع کامل اینترنت در ایران هم نوشت: ایران باید فورا دسترسی کامل به اینترنت را بازگرداند و به همه اجازه دهد تا صحبت کنند.</p>
      <p> </p>
    </article>
  </body>
</html>