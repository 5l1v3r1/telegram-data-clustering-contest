<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/ska-viceprezidents-ceram-bebkoks-piekritis-pastradat-krievijas-hokeja-laba/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-24T15:41:26+00:00"/>
    <meta property="og:title" content="SKA viceprezidents: Ceram, Bebkoks piekritīs pastrādāt Krievijas hokeja labā"/>
    <meta property="og:description" content="Krievijas izlases štāba vadītājs un Kontinentālās hokeja līgas (KHL) kluba Sanktpēterburgas SKA viceprezidents Romāns Rotenbergs atklājis, ka viņš vērsies ar sadarbības piedāvājumu pie kanādiešu trenera Maika Bebkoka."/>
  </head>
  <body>
    <article>
      <h1>SKA viceprezidents: Ceram, Bebkoks piekritīs pastrādāt Krievijas hokeja labā</h1>
      <address><time datetime="2019-11-24T15:41:26+00:00">24 Nov 2019, 15:41</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Krievijas izlases štāba vadītājs un Kontinentālās hokeja līgas (KHL) kluba Sanktpēterburgas SKA viceprezidents Romāns Rotenbergs atklājis, ka viņš vērsies ar sadarbības piedāvājumu pie kanādiešu trenera Maika Bebkoka.</p>
      <p>Jau ziņots, ka pirms dažām dienām Nacionālās hokeja līgas (NHL) klubs Toronto “Maple Leafs” pieņēma lēmumu atlaist pieredzējušu speciālistu no galvenā trenera amata, viņa vietā nozīmējot Šeldonu Kīfu no vienības fārmkluba Amerikas hokeja līgā (AHL) Toronto “Marlies”. Viņa vadībā komandai izdevās pārtraukt sešu zaudējumu sēriju un izcīnīt divas uzvaras tikpat spēlēs.</p>
      <p>Krievijas hokeja funkcionārs atklājis, ka Bebkoks ir uzaicināts piedalīties Pasaules hokeja forumā, kas decembrī norisināsies Maskavā. “Mēs gaidām atbildi, ceram, ka Maiks atbrauks pie mums. Gribētu piesaistīt viņu darbam mūsu hokeja labā, ja Bebkoks piekritīs. Padomāt, aprunāties. Gaidām atbildi,” teica Rotenbergs.</p>
      <p>56 gadus vecais kanādietis ir pasaulē vienīgais treneris – “Triple Gold” kluba dalībnieks, kurš aizvedis savas komandas līdz pasaules čempionāta un olimpisko spēļu zeltam, ka arī līdz Stenlija kausam. NHL karjeras laikā viņš trenējis Anahaimas “Ducks”, ar kuru debijas gadā nonāca līdz Stenlija kausa finālam, Detroitas “Red Wings”, ar kuru viņš triumfēja vienā no diviem fināliem un “Maple Leafs”, ar kuru viņš četru gadu laikā trīs reizes iekļuva “play-off”, visos gadījumos izstājoties jau pirmajā kārtā.</p>
      <p>2004. gadā speciālists kopā ar Kanādas izlasi triumfēja pasaules čempionātā, viņa kontā arī divi ziemas olimpisko spēļu zelti, kurus viņa vadītā valstsvienība izcīnīja 2010. un 2014. gadā.</p>
      <p>Pirms četriem gadiem viņš parakstīja astoņu gadu līgumu ar Toronto par 50 miljoniem ASV dolāru (ap 45,4 miljoniem eiro), kļūstot par pasaules vislabāk apmaksāto hokeja treneri. Viņa sezonas alga “Maple Leafs” komandā bija 6,25 miljoni dolāru (ap 5,67 miljoniem eiro).</p>
    </article>
  </body>
</html>