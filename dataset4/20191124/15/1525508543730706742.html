<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779918/%D9%87%D9%85%D8%A7%DB%8C%D8%B4-%D9%86%D9%82%D8%B4-%D9%86%D8%B8%D8%A7%D9%85-%D9%82%D8%B6%D8%A7%DB%8C%DB%8C-%D8%AF%D8%B1-%D8%AA%D9%88%D8%B3%D8%B9%D9%87-%D9%85%D9%84%DB%8C-%D8%AF%D8%B1-%D9%82%D9%85-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T15:25:02+00:00"/>
    <meta property="og:title" content="در آستانه سالگرد آیت الله موسوی اردبیلی؛ همایش «نقش نظام قضایی در توسعه ملی» در قم برگزار می‌شود"/>
    <meta property="og:description" content="قم- دبیرعلمی همایش نقش نظام قضایی در توسعه ملی از برگزاری سومین نکوداشت آیت الله موسوی اردبیلی در قالب این همایش در دانشگاه مفید خبر داد وگفت: چالش‌های نظام قضایی در این همایش بررسی می‌شود."/>
  </head>
  <body>
    <article>
      <h1>در آستانه سالگرد آیت الله موسوی اردبیلی؛ همایش «نقش نظام قضایی در توسعه ملی» در قم برگزار می‌شود</h1>
      <address>
        <time datetime="2019-11-24T15:25:02+00:00">24 Nov 2019, 15:25</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام محمدرضا یوسفی در نشست خبری که امروز یکشنبه در دانشگاه مفید برگزار شد، به برگزاری نکوداشت مرحوم آیت الله موسوی اردبیلی در قالب همایشی علمی خبر داد و اظهار کرد: تا کنون سه نکوداشت برای تجلیل از مقام علمی مرحوم آیت الله موسوی اردبیلی برگزار شده است و با توجه به اینکه این عالم ربانی در دوره حیاتشان برای جامعه منفعت داشتند به دنبال این هستیم که یاد و خاطره آنان بتواند برای جامعه مفید باشد.</p>
      <p>وی با اشاره به اینکه نکوداشت دوم مرحوم آیت الله موسوی اردبیلی که سال گذشته برگزار شد، بیان کرد: در این مراسم مسائل جدی جامعه مورد توجه قرار گرفت که از آن جمله می‌شود به مباحثی مانند آزادی عقیده، ارتداد و فقر اشاره کرد.</p>
      <p>عضو هیئت علمی دانشکده اقتصاد دانشگاه مفید افزود: مسئله فقر یکی از مباحثی بود که از دغدغه‌های آیت الله موسوی اردبیلی محسوب می شد و در این راستا از دو نفر از متخصصین دعوت شد که در این زمینه به ایفای سخن پرداختند.</p>
      <p>وی با اشاره به عنوان همایشی که در سومین نکوداشت مرحوم آیت الله موسوی اردبیلی به آن توجه شده است، گفت: نقش نظام قضایی در توسعه ملی عنوان سومین همایشی است که در نکوداشت این عالم ربانی در نظر گرفته شده است.</p>
      <p>حجت الاسلام یوسفی بیان کرد: یکی از دلایلی که این عنوان برای سومین نکوداشت در نظر گرفته شد، تمهیدات رئیس قوه قضائیه در مبارزه با فساد در کشور و اهمیت دستگاه قضایی در توسعه کشور بود که این مسئله مورد توجه دانشمندان علم حقوق و علم اقتصاد است.</p>
      <p>
        <b>یک دستگاه قضایی کارآمد به توسعه یافتن یک کشور کمک شایانی دارد</b>
      </p>
      <p>وی با تأکید براینکه یک دستگاه قضایی کارآمد به توسعه یافتن یک کشور کمک شایانی دارد، تصریح کرد: توجه به این مسئله یکی از دلایلی بود که چنین عنوانی برای این همایش در نظر گرفته شد.</p>
      <p>دبیر همایش نقش نظام قضایی در توسعه ملی بیان کرد: سابقه مرحوم آیت الله موسوی اردبیلی به مدت زمان ۱۰ سال در دستگاه قضایی نیز از دیگر دلایلی بود که عنوان نقش نظام قضایی در توسعه ملی برای این همایش انتخاب شد.</p>
      <p>وی با تأکید براینکه نگاه ما به این همایش یک نگاه کاربردی است، گفت: سخنرانان این همایش از مسائل جدی که در جامعه با آن مواجه هستیم سخن به میان می آورند و به صورت جدی راجع آن بحث وبررسی صورت می گیرد و پس از آن نیز راه حل های عملی ارائه می کنند.</p>
      <p>حجت الاسلام یوسفی عنوان کرد: سخنرانان این همایش با نگاه کمک به قوه قضائیه و برون رفت از برخی مشکلاتی که با آن مواجه هستیم در این همایش حضور پیدا می کنند.</p>
      <p>وی با اشاره به سخنرانان این همایش گفت: آیت الله سید محمد علی محقق داماد از شخصیت های برجسته حوزه علمیه از سخنرانان این همایش است که در زمینه اهمیت و کارآمدی دستگاه قضا در اسلام به ایفای سخن می پردازد. دکتر محمود متوسلی از اساتید برجسته علم اقتصاد از اعضای هیات علمی دانشگاه تهران که در ارتباط با نقش بهبود حقوقی در توسعه صحبت می کند. حجت الاسلام محمد مصدق معاون حقوقی رئیس قوه قضائیه و حجت الاسلام دکتر رهایی از شاگردان برجسته مرحوم آیت الله موسوی اردبیلی و از اساتید برجسته حقوق دانشگاه مفید از دیگر سخنرانان این همایش هستند.</p>
      <p>عضو هیئت علمی دانشکده اقتصاد دانشگاه مفید با اشاره به مبحثی که حجت الاسلام رهایی به آن می پردازد، گفت: دادرسی عادلانه از دیدگاه مرحوم آیت الله موسوی اردبیلی با نگاهی به وضعیت موجود مبحثی است که مورد توجه قرار می گیرد.</p>
      <p>وی خاطرنشان کرد: پنج شنبه هفتم آذرماه سال جاری ساعت ۸ و ۳۰ دقیقه صبح این همایش در دانشگاه مفید برگزار می‌شود.</p>
    </article>
  </body>
</html>