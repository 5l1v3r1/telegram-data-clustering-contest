<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1701110-mor-als-75-anys-el-creador-i-cofundador-del-circ-raluy-carlos-raluy.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T15:35:12+00:00"/>
    <meta property="og:title" content="Mor als 75 anys el creador i cofundador del Circ Raluy, Carlos Raluy"/>
    <meta property="og:description" content="Actualment era director i presentador del Circ Històric Raluy"/>
  </head>
  <body>
    <article>
      <h1>Mor als 75 anys el creador i cofundador del Circ Raluy, Carlos Raluy</h1>
      <address><time datetime="2019-11-24T15:35:12+00:00">24 Nov 2019, 15:35</time> by <a rel="author">ACN</a></address>
      <ul>
        <li>
          <b>Actualment era director i presentador del Circ Històric Raluy</b>
        </li>
      </ul>
      <p>El creador i cofundador del Circ Raluy, Carlos Raluy, ha mort aquest dissabte a Barcelona als 75 anys, segons ha informat la seva família a través d’un comunicat. Actualment, era director presentador del Circ Històric Raluy.</p>
      <p>La seva dona, filla i germà han lamentat profundament la pèrdua d’un home que, segons han destacat, “s’ha entregat al circ al llarg de tota la seva intensa vida”. Des del 2016 es va posar al capdavant de Circ Històric Raluy quan la companyia es va dividir en dos projectes: el Circ Històric Raluy i el Circ Raluy Legacy.</p>
      <p>La història del Circ Raluy va començar als anys 70 quan Lluís Raluy Iglesias, la seva dona i els quatre fills, entre ells Carlos Raluy, van fundar la companyia. La família ha rebut nombroses reconeixements: des del Premi Nacional de Circ (1996) fins al Premi Ciutat de Barcelona (2015) o la Creu de Sant Jordi (2006).</p>
      <p>Darrerament, Carlos Raluy havia lluitat per la supervivència d’un establiment històric com el London Bar, inaugurat el 1910, i espai clau per al naixement del circ. L’antiga propietària del bar va deixar en herència el local a Carlos, que els darrers anys va treballar per convertir-lo en un espai de trobada del món cultural barceloní.</p>
      <p>El Circ Històric Raluy ha informat que, malgrat la pèrdua del seu director, manté la previsió d’estrenar el seu nou espectacle per la campanya de Nadal 2019 a Barcelona.</p>
      <p><i>Un viatge en el temps</i> es podrà veure, com estava previst, a Barcelona en els propers dies, i fins passada la campanya nadalenca.</p>
      <related>
        <h4>Notícies relacionades</h4>
        <a href="http://www.elpuntavui.cat/societat/article/5-societat/1684101-girona-tria-el-nou-circ-de-rosa-raluy-per-a-fires.html"/>
        <a href="http://www.elpuntavui.cat/cultura/article/19-cultura/1489800-el-circ-raluy-i-la-seva-formula-magica.html"/>
      </related>
    </article>
  </body>
</html>