<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gsmmaniak.pl/1070160/apple-samsung-trump-cla/"/>
    <meta property="og:site_name" content="gsmManiaK.pl"/>
    <meta property="article:published_time" content="2019-11-24T15:00:44+00:00"/>
    <meta property="og:title" content="Apple dostanie fory od USA. Administracja Trumpa nie pozwoli, by Samsung mocno zyskał"/>
    <meta property="og:description" content="Cła na towary produkowane w Chinach to spory problem nie tylko dla producentów z Państwa Środka, ale także wielu amerykańskich firm, które posiadają swoje tam swoje fabryki bądź też korzystają z chińskich podwykonawców. Takie postawienie sprawy godzi w interesy Apple, ale administracja Donalda Trumpa ma już pomysł na to, by koncern z Cupertino nie tracił udziałów w rynku chociażby na rzecz Samsunga."/>
  </head>
  <body>
    <article>
      <h1>Apple dostanie fory od USA. Administracja Trumpa nie pozwoli, by Samsung mocno zyskał</h1>
      <address><time datetime="2019-11-24T15:00:44+00:00">24 Nov 2019, 15:00</time> by <a rel="author" href="https://www.gsmmaniak.pl/author/amadeusz/" target="_blank">Amadeusz Cyganek</a></address>
      <figure>
        <img src="https://cdn2.techmaniak.pl/wp-content/uploads/gsmmaniak/2019/09/iPhone-11_2.jpg"/>
      </figure>
      <p>Cła na towary produkowane w Chinach to spory problem nie tylko dla producentów z Państwa Środka, ale także wielu amerykańskich firm, które posiadają swoje tam swoje fabryki bądź też korzystają z chińskich podwykonawców. Takie postawienie sprawy godzi w interesy Apple, ale administracja Donalda Trumpa ma już pomysł na to, by koncern z Cupertino nie tracił udziałów w rynku chociażby na rzecz Samsunga.</p>
      <p>Cła to jedno z najważniejszych politycznych oręży w związku z wojną handlową, jaka na przestrzeni ostatnich miesięcy rozpętała się pomiędzy USA i Chinami. Dodatkowe opłaty to spory problem nie tylko dla producentów różnorodnych urządzeń czy produktów, ale także dla nabywców, bo choć w idealnym świecie zaprojektowanym przez amerykańską administrację te opłaty mają wziąć na siebie firmy produkujące w Chinach, to przecież oczywistym jest, że <b>koszta tej operacji finalnie wezmą na siebie konsumenci.</b></p>
      <h3>Cła to nie tylko podwyżki…</h3>
      <figure>
        <a href="https://cdn2.techmaniak.pl/wp-content/uploads/gsmmaniak/2019/10/IMG20191013115015.jpg">
          <img src="https://cdn2.techmaniak.pl/wp-content/uploads/gsmmaniak/2019/10/IMG20191013115015-medium.jpg"/>
        </a>
        <figcaption>iPhone 11 Pro Max/fot. gsmManiaK.pl</figcaption>
      </figure>
      <p>Jak się jednak okazuje, w przypadku niektórych koncernów ich wprowadzenie jest bardzo kłopotliwe. Jednym z nich jest Apple, czyli oczko w głowie Donalda Trumpa. Najwyraźniej uznano, że firma zasługuje na specjalne traktowanie, bowiem prezydent USA zapowiedział, że <b>bardzo możliwe jest wyłączenie giganta z Cupertino z programu celnego</b>. Co prawda Trump na razie tylko się nad tym zastanawia, ale już sam fakt pojawienia się takiej idei sprawia, że zapewne wejdzie ona w życie w ciągu kilku tygodni.</p>
      <p>Pojawienie się takiego pomysłu to pochodna co najmniej kilku kwestii, które mogą mocno wpłynąć na sytuację rynkową Apple. Pierwszy z nich to nieuniknione podwyżki iPhone’ów. Owszem – ceny smartfonów koncernu z Cupertino rosną z roku na rok, ale można śmiało założyć, że wraz z wprowadzeniem wyższych ceł kwota zakupu poszczególnych modeli wystrzeli jeszcze bardziej w górę, co z kolei może bezpośrednio przełożyć się na ich sprzedaż. Co więcej – już teraz obserwuje się, że wielu Amerykanów rezygnuje z zakupu urządzenia w sklepie i postanawia nabyć je za pośrednictwem tamtejszych operatorów w planach ratalnych, co świadczy o tym, że przekroczenie kolejnej bariery finansowej może być opłakane w skutkach.</p>
      <h3>…ale także szansa dla Samsunga</h3>
      <figure>
        <a href="https://cdn2.techmaniak.pl/wp-content/uploads/gsmmaniak/2019/10/IMG20191013115519.jpg">
          <img src="https://cdn2.techmaniak.pl/wp-content/uploads/gsmmaniak/2019/10/IMG20191013115519-medium.jpg"/>
        </a>
        <figcaption>iPhone 11 Pro Max/fot. gsmManiaK.pl</figcaption>
      </figure>
      <p>W kuluarach mówi się jednak, że <b>amerykańska administracja nie chce, by na dodatkowych opłatach nałożonych na Apple zyskał Samsung</b>. Nie jest tajemnicą, że o ile koncern Tima Cooka produkuje praktycznie wszystkie urządzenia w Chinach, tak Koreańczycy posiadają swoje fabryki ulokowane głównie w Korei Południowej czy też Wietnamie. Owszem, mówi się o tym, że jeden z chińskich producentów zajmie się podwykonawstwem niektórych modeli, ale wciąż będzie to stosunkowo niewielki odsetek całego wolumenu sprzedaży.</p>
      <p>Można więc spodziewać się, że dalsze podwyżki cen iPhone’ów i zmniejszanie ich sprzedaży mogłoby oznaczać, że klienci szukający sprzętów z półki premium mogliby popatrzeć łaskawym okiem w kierunku oferty Samsunga. A to dla Apple byłoby katastrofalne w skutkach.</p>
      <p>
        <a href="https://www.androidauthority.com/apple-samsung-china-tariffs-us-1057180/">
          <i>
            <b>źródło</b>
          </i>
        </a>
      </p>
      <related>
        <h4>Te artykuły także cię zainteresują:</h4>
        <a href="https://www.gsmmaniak.pl/1070710/iphone-12-pro-6-gb-ram-iphonea-se-2-premiera/"/>
        <a href="https://www.gsmmaniak.pl/1068256/niemcy-chca-google-pay-i-samsung-pay-na-iphoneach-przeglosowano-poprawki-do-ustawy/"/>
        <a href="https://www.gsmmaniak.pl/1066388/iphone-12-design/"/>
        <a href="https://www.gsmmaniak.pl/1065486/iphone-11-pro-max-dxomark/"/>
      </related>
    </article>
  </body>
</html>