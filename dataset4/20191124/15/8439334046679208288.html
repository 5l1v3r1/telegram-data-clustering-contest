<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/bretania-oi-ergazomenoi-kanoun-oti-einai-arrostoi-gia-na-min-pane-sto-grafeio.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-24T15:29:00+00:00"/>
    <meta property="og:title" content="Βρετανία: Οι εργαζόμενοι κάνουν ότι είναι άρρωστοι για να μην πάνε στο γραφείο"/>
    <meta property="og:description" content="Οι συνηθέστεροι λόγοι που επικαλούνται οι εργαζόμενοι στη Βρετανία για να μην πάνε στην εργασία τους (στοιχεία του 2018) είναι το κοινό κρυολόγημα, τα μυοσκελετικά προβλήματα (όπως …"/>
  </head>
  <body>
    <article>
      <h1>Βρετανία: Οι εργαζόμενοι κάνουν ότι είναι άρρωστοι για να μην πάνε στο γραφείο</h1>
      <address>
        <time datetime="2019-11-24T15:29:00+00:00">24 Nov 2019, 15:29</time>
      </address>
      <p>Οι συνηθέστεροι λόγοι που επικαλούνται οι εργαζόμενοι στη Βρετανία για να μην πάνε στην εργασία τους (στοιχεία του 2018) είναι το κοινό κρυολόγημα, τα μυοσκελετικά προβλήματα (όπως ο πόνος στην πλάτη), οι ψυχικές νόσοι και «άλλες» ασθένειες</p>
      <p>Δύο στους πέντε Βρετανούς προσποιούνται ότι είναι άρρωστοι για να την «κοπανήσουν» από το γραφείο, σύμφωνα με έρευνα του ινστιτούτου «Com Res» που διεξήχθη για λογαριασμό του BBC.</p>
      <p>Όταν οι εθελοντές που συμμετείχαν στην έρευνα ρωτήθηκαν για την ηθική και τις αξίες τους, παραδέχτηκαν ότι λένε ψέματα στον εργοδότη τους για δύο κυρίως λόγους:</p>
      <p>Πρώτον, για να μην εργαστούν κάνοντας ότι είναι άρρωστοι και, δεύτερον, καρπώνονται την ιδέα άλλων για να επωφεληθούν οι ίδιοι. Μάλιστα, οι εργαζόμενοι που είναι πιο νέοι σε ηλικία, ψεύδονται πιο συχνά.</p>
      <p>Ο μέσος Βρετανός εργαζόμενος λαμβάνει ετησίως περίπου τέσσερις ημέρες αναρρωτική άδεια, σύμφωνα με το Γραφείο Εθνικών Στατιστικών της Βρετανίας.</p>
      <p>Οι συνηθέστεροι λόγοι που επικαλούνται οι εργαζόμενοι στη Βρετανία για να μην πάνε στην εργασία τους (στοιχεία του 2018) είναι το κοινό κρυολόγημα, τα μυοσκελετικά προβλήματα (όπως ο πόνος στην πλάτη), οι ψυχικές νόσοι και «άλλες» ασθένειες.</p>
      <p>Η έρευνα στο Ηνωμένο Βασίλειο διεξήχθη σε σε 3.655 ενήλικες άνω των 16 ετών.</p>
      <p>Παράλληλα, η έρευνα έδειξε ότι, οι Βρετανοί κάνουν «πλάτες» στους συναδέλφους τους που ξέρουν ότι προσποιούνται πως είναι άρρωστοι για να απουσιάσουν από την εργασία τους.</p>
      <p>Σύμφωνα με την έρευνα, το 66% δεν θα έλεγε στο αφεντικό τους ότι οι συνάδελφοί τους που απουσιάζουν από το γραφείο, λένε ψέματα ότι είναι άρρωστοι.</p>
      <p>Πηγή: protothema.gr</p>
    </article>
  </body>
</html>