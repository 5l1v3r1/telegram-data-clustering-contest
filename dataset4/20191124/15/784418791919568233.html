<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%9b%d7%95%d7%9c%d7%9d-%d7%99%d7%99%d7%93%d7%a2%d7%95-%d7%90%d7%99%d7%a4%d7%94-%d7%94%d7%99%d7%99%d7%aa-%d7%91%d7%92%d7%9c%d7%9c-%d7%94%d7%aa%d7%97%d7%91%d7%95%d7%a8%d7%94-%d7%94%d7%97%d7%9b%d7%9e/"/>
    <meta property="og:site_name" content="ביזנעס"/>
    <meta property="article:published_time" content="2019-11-24T15:57:52+00:00"/>
    <meta property="og:title" content="כולם יידעו איפה היית בגלל התחבורה החכמה?"/>
    <meta property="og:description" content="הרשות להגנה על הפרטיות במשרד המשפטים מכינה מדריך לשמירה על הפרטיות בעידן התחבורה החכמה • הרשות קיימה שולחן עגול לסיעור מוחות ולהבנת הצרכים להגנה על פרטיות המשתמשים"/>
  </head>
  <body>
    <article>
      <h1>כולם יידעו איפה היית בגלל התחבורה החכמה?</h1>
      <address><time datetime="2019-11-24T15:57:52+00:00">24 Nov 2019, 15:57</time> by <a rel="author">דוד שלומוביץ</a></address>
      <p>
        <b>הרשות להגנה על הפרטיות במשרד המשפטים מכינה מדריך לשמירה על הפרטיות בעידן התחבורה החכמה • הרשות קיימה שולחן עגול לסיעור מוחות ולהבנת הצרכים להגנה על פרטיות המשתמשים</b>
      </p>
      <p>נסעתם ברכבת לירושלים, קפצתם לשערי צדק ברכבת הקלה, חזרתם לתל אביב באוטובוס שעובר דרך נמל התעופה, קבלתם שם חבילה והמשכתם לרמת גן. כן. יש כאלה שעושים מסלולי נסיעה ארוכים בתחבורה הציבורית. מכשירי הניווט ואפליקציות שונות מאפשרות לעקוב אחרי תנועת האוטובוסים בדיוק מרבי, ולעבור ממקום למקום ביעילות ובקלות.</p>
      <p>אבל אתם לא לבד. בכל פעם בו עובר כרטיס הרב קו שלכם במכשירי התיקוף, הדבר נרשם איפשהו במאגרי החברות המפעילות את התחבורה הציבורית. בכל רגע נתון, הם יכולים להנפיק לכם את מסלולי הנסיעה בהם ביליתם בחודש או בשנה האחרונה.</p>
      <p>על נושא השמירה על הפרטיות בעידן העיר החכמה, כתבנו בעבר באריכות המתבקשת. סיפרנו על <a href="https://bizzness.net/%D7%A4%D7%A8%D7%98%D7%99%D7%95%D7%AA-%D7%94%D7%9E%D7%99%D7%93%D7%A2-%D7%91%D7%A2%D7%99%D7%93%D7%9F-%D7%94%D7%93%D7%99%D7%92%D7%99%D7%98%D7%9C%D7%99/">'מדריך להגנת הפרטיות בעיר החכמה'</a> שכתבה הרשות להגנת הפרטיות במשרד המשפטים.</p>
      <p>כעת עם פרוס עלינו <a href="https://bizzness.net/%D7%AA%D7%A9%D7%90%D7%99%D7%A8%D7%95-%D7%90%D7%AA-%D7%94%D7%A8%D7%91-%D7%A7%D7%95-%D7%91%D7%91%D7%99%D7%AA-%D7%91-2020-%D7%AA%D7%A9%D7%9C%D7%9E%D7%95-%D7%91%D7%A1%D7%9C%D7%95%D7%9C%D7%A8/">תוכנית הרב קו החדש</a>, על שלל האפשרויות הטמונות בו כתשלום מראש וכדומה, קיימה הרשות להגנת הפרטיות במשרד המשפטים, שולחן עגול בין-מגזרי לקידום המדריך המתהווה שלה, למתן כלים בנושא 'פרטיות בתחבורה חכמה', כמדריך המשך לקובץ ההוראות בנושא 'הגנת הפרטיות פרטיות בעיר החכמה'.</p>
      <p>בשולחן העגול לקחו חלק נציגי המגזר העסקי והציבורי מתחום התחבורה, שהיו מעוניינים לשמוע מהי עמדתה של הרשות, ביחס לאופן בו יש לשלב את היבטי הפרטיות בנושא התחבורה החכמה, ולהציג את התייחסותם למדריך המתגבש. במפגש השתתפו, בין היתר, נציגי ממשל, מסחר, מגזר שלישי וחברות הזנק מתחומי התחבורה החכמה.</p>
      <p>השולחן הבין-מגזרי בנושא פרטיות בתחבורה חכמה, הינו חלק מתהליך כולל לשיתוף ציבור, שמובילה הרשות, לקידום תהליכי עיצוב ותכנון לפרטיות בפרויקטים דיגיטליים שונים במשק, המכילים מידע אישי רב על אודות אזרחים. במסגרת השולחן העגול הציגה הרשות את המדריך המתהווה בנושא תחבורה חכמה, אשר טיוטה שלו תועמד בהמשך להערות הציבור, לקבלת התייחסות נציגי המגזרים השונים.</p>
      <p>המדריך נועד לסייע לגורמים השונים הפועלים בתחום התחבורה החכמה, בהגדרת סיכוני הפרטיות למשתמשים, בהיכרות עם שיטות להטמעת שיקולי פרטיות, בשלבי תכנון מקדמיים של פרויקטים ובהנגשת כלים ושיטות עבודה מומלצות להגנת פרטיות המשתמשים.</p>
      <p>מתוך הפגישה עלו נתונים מדאיגים. מנגנוני התחבורה החכמה כרוכים באיסוף מידע רב אודות מיקום ואורחות חיי המשתמשים. כמו כן, שירותי התחבורה החכמה, עושים לרוב שימוש במערכות בקרת תנועה מבוססות נתונים, באמצעות חיישנים ומידע המתקבל מהציבור, שעל בסיסו קיימת אפשרות לזהות את המשתמשים בשירותים אלה.</p>
      <p>בפגישה התברר כי הגם שמדובר בפרויקטים עם תכליות חברתיות וכלכליות חשובות ביותר, יש להקפיד כי פרטיותם של המשתמשים בשירותי התחבורה החכמה לא תפגע. בעידן הדיגיטלי הנוכחי, מידע אישי הוא נכס כלכלי/חברתי/פוליטי/עסקי רב משמעות, עבור גורמים שונים בכלל הסקטורים במשק. מצב זה מעלה אתגרים וסיכונים אפשריים לפרטיות, ומשכך יש צורך בזיהוי מוקדם של פגיעות אפשריות בפרטיות ובמציאת פתרונות שיאפשרו מניעתן.</p>
      <p>השולחן העגול הבין-מגזרי, אותו יזמה הרשות, נועד לייצר שיתוף והפריה הדדית בין הרשות, בעלי עניין וגורמים רלוונטיים הפועלים בזירת התחבורה החכמה. השולחן העגול מבטיח שאף אחד לא ימלט מהחלטות הרשות ולא יאמר לאחר מעשה, כך או כך היה ניתן לעשות.</p>
      <p>כמו כן, חשובה הייתה הישיבה סביב השולחן כדי לעסוק באיתור צרכים, הרחבת והעמקת הידע בתחום, במטרה לפתח כלים מתאימים וידע, שיסייעו בהגברת ההגנה על פרטיות המשתמשים, תוך שמירה על האיזון שבין יתרונות הטכנולוגיה לבין איסוף ושימוש במידע. החלק החשוב בתחום הוא הטמעת שיקולי פרטיות כבר בשלבים הראשוניים של פרויקטים ומיזמים באמצעות הנגשה ומתן של ידע וכלים.</p>
      <p>עוז שנהב, מנהל מחלקת חדשנות ופיתוח מדיניות ברשות להגנת הפרטיות אמר במפגש: "בעידן שבו שירותי התחבורה החכמה מתקדמים בצעדים משמעותיים, חשוב לשמור על איזון בין איסוף ועיבוד מידע ועידוד טכנולוגיות מתקדמות, לבין הצורך לשמור על פרטיות המשתמשים בהם. הרשות להגנת הפרטיות רואה חשיבות רבה בקיומם של הליכי שיתוף ציבור וקבלת התייחסות הגורמים הפועלים בתחומים הללו. השולחן העגול יתרום להמשך פיתוח המדריך באופן נגיש ומיטבי ואנו מודים לכלל הגורמים אשר לקחו חלק בתהליך".</p>
    </article>
  </body>
</html>