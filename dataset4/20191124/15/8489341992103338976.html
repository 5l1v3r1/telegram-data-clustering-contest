<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807171/%D9%85%D8%B3%DB%8C%D8%B1%E2%80%8C%D9%87%D8%A7%DB%8C-%D8%A7%D8%A8%D8%B1%D8%A7%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B3%D8%A7%D9%84%D9%85-%D8%A8%D8%A7%DB%8C%D8%AF-%D9%85%D8%B4%D8%AE%D8%B5-%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T15:04:00+00:00"/>
    <meta property="og:title" content="ضرغامی: مسیر‌های ابراز اعتراضات سالم باید مشخص شود"/>
    <meta property="og:description" content="عضو شورای عالی انقلاب فرهنگی گفت: کم کم باید مسیر‌هایی برای ابراز اعتراضات سالم و به حق نظرات مردم مشخص شود تا دیگر شاهد سوءاستفاده دشمنان نشویم."/>
  </head>
  <body>
    <article>
      <h1>ضرغامی: مسیر‌های ابراز اعتراضات سالم باید مشخص شود</h1>
      <h2>عضو شورای عالی انقلاب فرهنگی گفت: کم کم باید مسیر‌هایی برای ابراز اعتراضات سالم و به حق نظرات مردم مشخص شود تا دیگر شاهد سوءاستفاده دشمنان نشویم.</h2>
      <address>
        <time datetime="2019-11-24T15:04:00+00:00">24 Nov 2019, 15:04</time>
      </address>
      <p>به گزارش گروه سیاسی خبرگزاری دانشجو، عزت الله ضرغامی عضو شورای عالی انقلاب فرهنگی، در گفتگویی، با اشاره به راهپیمایی خودجوش مردم تهران در روز دوشنبه چهارم آذرماه اظهار داشت: فردا فرصت مناسب دیگری است که مردم تهران به صحنه خواهند آمد، ضمن آنکه مشکلات را قبول دارند و ایراد‌هایی به برخی از تصمیم گیری‌های اجرایی وارد است به خصوص آن‌هایی که به معیشت مردم بر می‌گردد و می‌تواند دقیق‌تر و پخته‌تر صورت بگیرد.</p>
      <p>وی ادامه داد: به دلیل سوءاستفاده گسترده دشمن و به انحراف کشیدن این اعتراض‌ها باید مسیر‌هایی را برای بروز و ظهور اعتراضات سالم و به حق به عنوان نظرات مردم روشن‌تر کنیم. البته دشمنان هم از این وضعیت سوءاستفاده می‌کنند، به خصوص آن جمعیت‌هایی که به صورت حساب شده به تخریب پرداختند و به اموال عمومی لطمه زدند.</p>
      <p>عضو شورای عالی انقلاب فرهنگی تصریح کرد: برای مثال ۸۴ درصد از پمپ بنزین‌ها خصوصی و ۱۶ درصد دولتی است. زمانی که به پمپ بنزین حمله می‌شود، در واقع اموال مردم نابود می‌شود و همین مردم باید صف‌های طولانی تشکیل بدهند تا بتوانند بنزین بزنند.</p>
      <p>وی ادامه داد: این تخریب‌ها نشان می‌دهد، دشمنان ما به دنبال ناراضی کردن مردم هستند. مردم در این دو روز به خاطر تجربه‌ای که داشتند، خیلی زود تشخیص دادند که دشمن نهایت سوءاستفاده را می‌کند و در نهایت دشمن را ناکام و ناامید و صف شان را جدا کردند. اگر روز شنبه تعداد بیشتری از مردم به عنوان معترض در خیابان بودند، این تعداد روز یکشنبه کاهش یافت و حتی در روز‌های دیگر به مراتب کمتر شد.</p>
      <p>ضرغامی اظهار داشت: مردم این هوشیاری را پیدا کردند تا صف شان را از کسانی که با مردم نیستند و ادعای همراهی با مردم را دارند، جدا کنند. زمانی که رئیس جمهور آمریکا می‌آید و سخت گیرترین سیاست‌ها را در مقابل ملت ایران اعمال می‌کند و می‌گوید ما با ملت ایران هستیم، این یک کمدی جهانی است و همه دنیا بر این موضوع اذعان دارند.</p>
      <p>وی در پایان خاطرنشان کرد: فردا در این راهپیمایی حضور خواهم داشت و انشالله راهپیمایی باشکوه را شاهد خواهیم بود و خاطره شیرین دیگری برای حضور موثر مردم به ثبت خواهد رسید. فردا مردم نشان خواهند داد که راه شان از فتنه گران و آشوب گران متفاوت است. فردا هر کسی که بتواند در این راهپیمایی و در این فرصت ملی حضور یابد.</p>
      <p>منبع: فارس</p>
    </article>
  </body>
</html>