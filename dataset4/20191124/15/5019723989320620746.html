<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/india/2019/11/24/gujarat-govt-to-probe-reported-deaths-of-wild-animals-near-statue-of-unity.html"/>
    <meta property="og:site_name" content="Manoramanews"/>
    <meta property="article:published_time" content="2019-11-24T15:51:06+00:00"/>
    <meta property="og:title" content="ഗുജറാത്തിലെ ഏകതാ പ്രതിമ; മൃഗങ്ങൾ ചത്തു; അന്വേഷണത്തിന് നിർദേശം"/>
    <meta property="og:description" content="ഗുജറാത്തിലെ അഹമ്മദാബാദിലുള്ള സർദാർ വല്ലഭായ് പട്ടേൽ പ്രതിമയിന്മേൽ വീണ്ടും വിവാദത്തിന്റെ കരിനിഴൽ. വന്യജീവി സംരക്ഷണ ചട്ടങ്ങള്‍‍ ലംഘിച്ചാണു പ്രതിമാ സമുച്ചയം നിർമിച്ചതെന്നത് ഉൾപ്പെടെയുള്ള പരാതികൾ അന്വേഷിച്ച് വിശദമായ റിപ്പോർട്ട് നൽകണമെന്ന് ഗുജറാത്ത് സർക്കാരിനോട് കേന്ദ്ര മൃഗശാല അതോറിറ്റി (സിഇസഡ്എ). Gujarat. Statue of Unity. Narendra Modi."/>
  </head>
  <body>
    <article>
      <h1>ഗുജറാത്തിലെ ഏകതാ പ്രതിമ; മൃഗങ്ങൾ ചത്തു; അന്വേഷണത്തിന് നിർദേശം</h1>
      <address><time datetime="2019-11-24T15:51:06+00:00">24 Nov 2019, 15:51</time> by <a rel="author">സ്വന്തം ലേഖകൻ</a></address>
      <p>ഗുജറാത്തിലെ അഹമ്മദാബാദിലുള്ള സർദാർ വല്ലഭായ് പട്ടേൽ പ്രതിമയിന്മേൽ വീണ്ടും വിവാദത്തിന്റെ കരിനിഴൽ. വന്യജീവി സംരക്ഷണ ചട്ടങ്ങള്‍‍ ലംഘിച്ചാണു പ്രതിമാ സമുച്ചയം നിർമിച്ചതെന്നത് ഉൾപ്പെടെയുള്ള പരാതികൾ അന്വേഷിച്ച് വിശദമായ റിപ്പോർട്ട് നൽകണമെന്ന് ഗുജറാത്ത് സർക്കാരിനോട് കേന്ദ്ര മൃഗശാല അതോറിറ്റി (സിഇസഡ്എ) ആവശ്യപ്പെട്ടു. ഏകതാ പ്രതിമാ സമുച്ചയത്തോടു ചേർന്നുള്ള സുവോളജിക്കൽ പാർക്കിന്റെ ഭാഗമായി കൊണ്ടുവന്ന മൃഗങ്ങളിൽ ചിലതു ചത്തതിനെപ്പറ്റി അന്വേഷിക്കാനും നിർദേശിച്ചിട്ടുണ്ട്. പരിസ്ഥിതി പ്രവർത്തകനായ അജയ് ദുബെയുടെ പരാതിയിലാണു നടപടി. </p>
      <p>സമുച്ചയത്തോടു ചേർന്നുള്ള സുവോളജിക്കൽ പാർക്കിനു വേണ്ടി ലോകത്തിന്റെ പല ഭാഗങ്ങളിൽ നിന്ന് അനധികൃതമായി ഇന്ത്യയിലേക്കു മൃഗങ്ങളെ കൊണ്ടുവന്നിരുന്നെന്നും ഇവയാണു ചത്തതെന്നും ദുബെ പരാതിയിൽ പറയുന്നു. ഇനിയും ഉദ്ഘാടനം ചെയ്തിട്ടില്ലാത്ത സർദാർ പട്ടേൽ സുവോളജിക്കൽ പാർക്കിനു വേണ്ടിയാണു മൃഗങ്ങളെയും പക്ഷികളെയും അഹമ്മദാബാദിലെത്തിച്ചത്. 17 രാജ്യങ്ങളിൽ നിന്നുള്ള വന്യജീവികളെ ഏകതാ പ്രതിമയ്ക്കു സമീപത്തെ പാർക്കിലേക്കു കൊണ്ടുവന്നിരുന്നു. </p>
      <p>സിംഹങ്ങൾ, കടുവകൾ, പുലികൾ, 12 തരം മാനുകൾ, ജിറാഫുകൾ, സീബ്രകൾ, കാണ്ടാമൃഗങ്ങൾ, കാട്ടുപോത്തുകള്‍, കൃഷ്ണമൃഗങ്ങൾ തുടങ്ങിയവയെ എത്തിച്ചിരുന്നു. പ്രതിമാ സമുച്ചയത്തിനു സമീപത്തെ സഫാരി പാർക്കിലായിരുന്നു ഇവയെ സൂക്ഷിച്ചിരുന്നത്. രണ്ട് ഇംപാലകളും ഒരു ജിറാഫും ഉൾപ്പെടെയുള്ള പല മൃഗങ്ങളും ഒരു മാസത്തിനിടെ ചത്തതായി അടുത്തിടെ വാർത്തകളും വന്നിരുന്നു. </p>
    </article>
  </body>
</html>