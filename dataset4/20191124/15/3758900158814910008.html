<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/news-adam-szlapka-nowym-szefem-nowoczesnej-dzisiaj-mowimy-nowocze,nId,3352290"/>
    <meta property="og:site_name" content="RMF24"/>
    <meta property="article:published_time" content="2019-11-24T15:25:01+00:00"/>
    <meta property="og:title" content="Adam Szłapka nowym szefem Nowoczesnej. &quot;Dzisiaj mówimy: Nowoczesna restart&quot;"/>
    <meta property="og:description" content="Adam Szłapka staje na czele Nowoczesnej. O stanowisko przewodniczącego partii - z którego oficjalnie zrezygnowała dzisiaj podczas konwencji Nowoczesnej Katarzyna Lubnauer - dotychczasowy sekretarz generalny walczył z Krzysztofem Mieszkowskim. Ostatecznie Szłapka uzyskał w głosowaniu poparcie 66 delegatów, na Mieszkowskiego natomiast zagłosowało 41 działaczy. Po wyborze Szłapka ogłosił, że &quot;nadszedł ten moment, kiedy musimy się na nowo zdefiniować (...). Dzisiaj mówimy: Nowoczesna restart&quot;. Nie pozostawił również wątpliwości co do dalszej współpracy z Platformą Obywatelską. &quot;Dzisiaj drogą i w wyborach prezydenckich, i w kolejnych wyborach jest współpraca opozycji w ramach Koalicji Obywatelskiej czy rozszerzanie tej współpracy&quot; - oświadczył."/>
  </head>
  <body>
    <article>
      <h1>Adam Szłapka nowym szefem Nowoczesnej. "Dzisiaj mówimy: Nowoczesna restart"</h1>
      <address><time datetime="2019-11-24T15:25:01+00:00">24 Nov 2019, 15:25</time> by <a rel="author" href="https://www.rmf24.pl/tylko-w-rmf24/edyta-bienczak" target="_blank">Edyta Bieńczak</a></address>
      <p>
        <b>Adam Szłapka staje na czele Nowoczesnej. O stanowisko przewodniczącego partii - z którego oficjalnie zrezygnowała dzisiaj podczas konwencji Nowoczesnej Katarzyna Lubnauer - dotychczasowy sekretarz generalny walczył z Krzysztofem Mieszkowskim. Ostatecznie Szłapka uzyskał w głosowaniu poparcie 66 delegatów, na Mieszkowskiego natomiast zagłosowało 41 działaczy. Po wyborze Szłapka ogłosił, że "nadszedł ten moment, kiedy musimy się na nowo zdefiniować (...). Dzisiaj mówimy: Nowoczesna restart". Nie pozostawił również wątpliwości co do dalszej współpracy z Platformą Obywatelską. "Dzisiaj drogą i w wyborach prezydenckich, i w kolejnych wyborach jest współpraca opozycji w ramach Koalicji Obywatelskiej czy rozszerzanie tej współpracy" - oświadczył.</b>
      </p>
      <figure>
        <img src="https://i.iplsc.com/swiezo-upieczony-szef-nowoczesnej-adam-szlapka-podczas-konwe/0009ER1J6RDJMJTK-C123-F4.jpg"/>
        <figcaption>Świeżo upieczony szef Nowoczesnej Adam Szłapka podczas konwencji ugrupowania w Warszawie<cite>/ Wojciech Olkuśnik /PAP</cite></figcaption>
      </figure>
      <h4>Szłapka do działaczy Nowoczesnej: "Musimy się na nowo zdefiniować"</h4>
      <p>"Dziś nadszedł ten moment, kiedy <b>musimy się na nowo zdefiniować,</b> kiedy musimy na nowo przemyśleć nasze działania. <b>Dzisiaj mówimy: Nowoczesna restart.</b> To jest właśnie ten moment, w którym musimy zebrać całą naszą energię i trzymać się razem w Nowoczesnej i walczyć o Nowoczesną, walczyć o nasze idee, bo one są Polsce potrzebne" - mówił Adam Szłapka po wyborze.</p>
      <p>Jak podkreślał, <b>Nowoczesna jest dziś potrzebna, by "przywrócić znaczenie pojęciom i wartościom, które zniszczył PiS".</b></p>
      <p>"Mamy swoje wartości, mamy swoją wizję, mamy swoją odpowiedź na PiS-owską nienormalność. Tą odpowiedzią jest: <b>wolność, otwartość, samorządność, człowiek zawsze na pierwszym miejscu"</b> - zaznaczył.</p>
      <p>"Normalne jest przestrzeganie prawa, normalne jest szanowanie instytucji, normalny jest szacunek dla każdego człowieka, normalne są wolne media, normalne jest wspieranie aktywności, normalna jest przewidywalność. <b>Normalne jest to, że w swoim państwie każdy czuje się dobrze, niezależnie od płci, wieku, tego, czy jest w pełni sił, czy jest niepełnosprawny, czy od orientacji seksualnej, normalne jest to, że kochający się ludzie mogą założyć rodzinę.</b> To jest normalność dla nas i dla zdecydowanej większości Polaków" - mówił świeżo upieczony lider Nowoczesnej.</p>
      <h4>Szłapka: "Drogą i w wyborach prezydenckich, i w kolejnych jest współpraca w ramach Koalicji Obywatelskiej"</h4>
      <p>Na briefingu prasowym Szłapka poinformował natomiast, że w pierwszym kwartale przyszłego roku partia zorganizuje konwencję, która "będzie nowym otwarciem": w trakcie konwencji <b>"radykalnie" zmieniony ma być statut ugrupowania,</b> a nowy wprowadzi <b>"bardziej demokratyczną" formułę</b> partii. Jak wyjaśnił, chodzi m.in. o głosowanie internetowe wewnątrz ugrupowania czy spotkania wszystkich jego członków.</p>
      <p>Szłapka zaznaczył również, że <b>Nowoczesna powinna reprezentować swoje liberalne wartości, ale w ramach Koalicji Obywatelskiej.</b></p>
      <p>"Dzisiaj <b>drogą i w wyborach prezydenckich, i w kolejnych wyborach jest współpraca opozycji w ramach Koalicji Obywatelskiej</b> czy rozszerzanie tej współpracy. Uważam, że Koalicja Obywatelska to dobry projekt, który skutecznie był zbudowany w ostatnich wyborach i raczej musimy ten projekt rozwijać niż go demontować" - podkreślił.</p>
      <p>Pytany natomiast przez dziennikarzy, czy wyobraża sobie <b>przyłączenie Nowoczesnej do Platformy Obywatelskiej,</b> Szłapka stwierdził, że <b>"nie ma dzisiaj mowy o czymś takim".</b></p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-sld-laczy-sie-z-wiosna-lewica-razem-poza-fuzja-czarzasty-co-%2CnId%2C3350799%3Fparametr%3Dembed_linki">SLD łączy się z Wiosną, Lewica Razem poza fuzją. Czarzasty: "Co będzie za rok, dwa - zobaczymy"</a>
        </li>
      </ul>
      <h4>Radny Kościana, ekspert w kancelarii Bronisława Komorowskiego, poseł Nowoczesnej</h4>
      <p><b>Adam Szłapka jest politologiem, od kilkunastu lat w polityce.</b> W latach 2006-10 pełnił funkcję radnego i wiceprzewodniczącego rady miejskiej w wielkopolskim Kościanie. Od 2011 do 2015 roku pracował jako <b>ekspert w kancelarii prezydenta Bronisława Komorowskiego.</b></p>
      <p><b>W wyborach parlamentarnych 2015 roku</b> Szłapka był "jedynką" listy Nowoczesnej w okręgu kaliskim - i <b>zdobył mandat poselski.</b> Od tego samego roku pełnił również stanowisko sekretarza generalnego partii.</p>
      <p>W tegorocznych wyborach parlamentarnych, z 13 października, <b>Szłapka startował do Sejmu z trzeciego miejsca listy Koalicji Obywatelskiej w Poznaniu. Zdobył 51 951 głosów - i ponownie poselski mandat.</b></p>
      <h4>Rozliczenie wyborów parlamentarnych, decyzja ws. wyborów prezydenckich</h4>
      <p>Celem konwencji Nowoczesnej jest - jak informowała rzeczniczka partii Paulina Hennig-Kloska - <b>podsumowanie wyborów parlamentarnych z 13 października</b> i wyznaczenie priorytetów ugrupowania na przyszłość.</p>
      <p>"Opowiemy o wartościach, jakich strzec będziemy w kolejnej kadencji, również wewnątrz klubu Koalicji Obywatelskiej" - zapowiadała.</p>
      <p>Oceniła również, że konwencja to "idealny moment, by <b>przedyskutować stanowisko w sprawie wyborów prezydenckich". "Czy popieramy któregoś z kandydatów Platformy Obywatelskiej, czy wystawiany swojego"</b> - stwierdziła Hennig-Kloska.</p>
      <p><b>W nieoficjalnych rozmowach</b> politycy z władz Nowoczesnej przyznawali jednak, że konwencja będzie miała jeszcze jedno zadanie: <b>wybór nowego przewodniczącego partii.</b> Kadencja Katarzyny Lubnauer planowo miała zakończyć się dopiero w 2021 roku, ale w ostatnich dniach członkowie zarządu ugrupowania informowali nieoficjalnie, że Lubnauer złoży w czasie konwencji rezygnację.</p>
      <h4>Lubnauer: "Biorę na siebie odpowiedzialność za wynik wyborczy"</h4>
      <p><a href="https://www.rmf24.pl/tylko-w-rmf24/popoludniowa-rozmowa/news-katarzyna-lubnauer-rozwazam-czy-nie-jest-najwyzszy-czas-na-r,nId,3345195"><u><b>Sama polityk potwierdziła, że</b></u></a> rozważa taką możliwość, w ostatnią środę w Popołudniowej rozmowie w RMF FM.</p>
      <p>"Bardzo poważnie rozważam, co dalej. (...) Ja kiedyś powiedziałam, że <b>nie jest Kim Ir Senem i nie zamierzam umrzeć na stanowisku (szefowej) Nowoczesnej"</b> - mówiła wówczas.</p>
      <p>Dzisiaj natomiast, już po ustąpieniu ze stanowiska, Lubnauer powiedziała dziennikarzom, że <b>decyzję o rezygnacji podjęła już 14 października - dzień po wyborach parlamentarnych,</b> do których Nowoczesna poszła wraz z m.in. Platformą Obywatelską pod szyldem Koalicji Obywatelskiej. Ostatecznie <b>Koalicja wprowadziła do Sejmu 134 posłów, spośród których 8 to politycy Nowoczesnej.</b></p>
      <p>"(...) w tym miejscu należy postawić pytanie, czy mam poczucie sukcesu? Czy jestem zadowolona z miejsca, w którym obecnie się znajdujemy? Czy uważam, że powinniśmy poprzestać na osiągniętych celach? Odpowiedź jest krótka: trzy razy ‘nie’" - przyznała Lubnauer.</p>
      <p><a href="https://www.rmf24.pl/fakty/polska/news-katarzyna-lubnauer-rezygnuje-z-przewodniczenia-nowoczesnej-b,nId,3352240"><u><b>Jak ogłosiła:</b></u></a> "Prawda jest taka, że udało nam się przetrwać najtrudniejszy czas, że mamy reprezentację w samorządach i w Sejmie (...), ale wybory europejskie i parlamentarne przegraliśmy i jako partia, i jako koalicja. <b>Jako jedna z liderek Koalicji Obywatelskiej biorę na siebie odpowiedzialność za wynik wyborczy i składam dzisiaj rezygnację</b> z funkcji przewodniczącej Nowoczesnej".</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ftylko-w-rmf24%2Fpopoludniowa-rozmowa%2Fnews-rafal-grupinski-jacek-jaskowiak-troche-mnie-zaskoczyl%2CnId%2C3349029%3Fparametr%3Dembed_linki">Rafał Grupiński: Jacek Jaśkowiak trochę mnie zaskoczył</a>
        </li>
      </ul>
    </article>
  </body>
</html>