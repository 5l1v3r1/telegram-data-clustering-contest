<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/chardine-sloofs-revansch-sm-guld-i-skidskytte/"/>
    <meta property="og:site_name" content="DN.SE"/>
    <meta property="article:published_time" content="2019-11-24T15:40:01+00:00"/>
    <meta property="og:title" content="Chardine Sloofs revansch: SM-guld i skidskytte"/>
    <meta property="og:description" content="Vägen har inte varit rak för skidskytten Chardine Sloof."/>
  </head>
  <body>
    <article>
      <h1>Chardine Sloofs revansch: SM-guld i skidskytte</h1>
      <address><time datetime="2019-11-24T15:40:01+00:00">24 Nov 2019, 15:40</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Vägen har inte varit rak för skidskytten Chardine Sloof. I våras petades hon från landslaget, men i Idre visade den tvåfaldiga juniorvärldsmästaren vad hon går för och blev svensk mästare i kortdistans.<br/>– Det har varit ett hackigt träningsår, säger hon till Svenskt skidskytte.</b>
      </p>
      <p>27-åriga Chardine Sloof, som tävlar för Bore, petades från det svenska skidskyttelandslaget i april. Hennes senaste år av skidskytte har präglats av långvarig skadeproblematik – körtelfeber, direkt efter det en knäskada, och nu senast ett diskbråck. Men under de svenska mästerskapen i Idre tog hon, dimman till trots, SM-guldet i damernas kortdistans.</p>
      <p>– Jag har haft bra skidor båda dagarna, och skyttet blev också bra. De två första (skjutningarna) i dag var tuffa (i dimman), jag fick kolla upp efter varje skott, men i de sista två såg jag prickarna ganska bra. Så det här känns jättekul, säger Chardine Sloof efter målgången till Svenskt skidskytte.</p>
      <p><b>Sedan årsskiftet</b> har hon varit tillbaka i spåret igen – med både skidor och stavar – efter diskbråcket.</p>
      <p>– Förra sommaren kunde jag bara köra benskejt. I år har jag kunnat bygga upp överkroppen igen. Det har varit ett hackigt träningsår, mycket fram och tillbaka, säger skidskytten.</p>
      <p>SM-guldet i kortdistans (12,5 kilometer) tog hon på totaltiden 41.28 med totalt fyra bom (tre i liggande och en i stående). Tvåa blev Anna Magnusson, Piteå, med fem missar, på tiden 42.45.</p>
      <p>Chardine Sloof är svensk-nederländsk och föddes i Waddinxveen, där hon inledde tävlingskarriären. Hon har blivit juniorvärldsmästare för Nederländerna två gånger innan hon 2015 började tävla för Sverige.</p>
      <p>Den absoluta toppen inom skidskyttet avstod tävlingarna i Idre, till fördel för att träna inför världscuppremiären i Östersund nästa helg.</p>
      <p><a href="https://www.dn.se/sport/skidskytteforbundet-ger-ryssland-kalla-handen/">Läs mer: Skidskytteförbundet ger Ryssland kalla handen</a> </p>
      <details>
        <summary>Fakta. Resultat, SM i kortdistans</summary>
        <p><b>Damer: </b>1) Chardine Sloof, Bore, 41.28 (4 bom), 2) Anna Magnusson, Piteå, +1.17 (5), 3) Johanna Skottheim, Lima, +1.23 (7).</p>
        <p><b>Herrar:</b> 1) Torstein Stenersen, Östersund, 44.16 (7), 2) Peppe Femling, Piteå, +1.23 (10), 3) Emil Nykvist, Bore, +1.44 (9).</p>
      </details>
    </article>
  </body>
</html>