<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112763"/>
    <meta property="og:site_name" content="MGR Online"/>
    <meta property="article:published_time" content="2019-11-24T15:59:00+00:00"/>
    <meta property="og:title" content="&quot;สมอลลิง&quot; สุดหล่อ โขกและจ่ายพา &quot;หมาป่า&quot; ขย้ำบ๊วย 3-0"/>
    <meta property="og:description" content="คริส สมอลลิง แนวรับของ โรม่า โชว์ฟอร์มสุดยอดทั้งพังประตูและจ่ายให้เพื่อนยิง ก่อนช่วยพา หมาป่า เปิดบ้านอัด เบรสชา 3-0 ศึกกัลโช เซเรีย อา อิตาลี เมื่อคืนวันที่ 24 พฤศจิกายน ที่ผ่านมา"/>
  </head>
  <body>
    <article>
      <h1>"สมอลลิง" สุดหล่อ โขกและจ่ายพา "หมาป่า" ขย้ำบ๊วย 3-0</h1>
      <address><time datetime="2019-11-24T15:59:00+00:00">24 Nov 2019, 15:59</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011665201.JPEG"/>
      </figure>
      <p>คริส สมอลลิง แนวรับของ โรม่า โชว์ฟอร์มสุดยอดทั้งพังประตูและจ่ายให้เพื่อนยิง ก่อนช่วยพา "หมาป่า" เปิดบ้านอัด เบรสชา 3-0 ศึกกัลโช เซเรีย อา อิตาลี เมื่อคืนวันที่ 24 พฤศจิกายน ที่ผ่านมา<br/><br/><b>กัลโช เซเรีย อา อิตาลี</b><br/>โรม่า <b>3-0</b> เบรสชา<br/><br/>คู่น่าสนใจวันอาทิตย์ โรม่า อันดับ 5 มี 22 แต้ม เปิด สตาดิโอ โอลิมปิโก เจอ เบรสชา บ๊วยมี 7 แต้ม เกมนี้ "หมาป่า" วาง เอดิน เชโก้ หน้าเป้าสังหาร ส่วนทีมเยือนใช้ อัลเฟรโด ดอนนารุมมา กับ เออร์เนสโต ทอร์เรกรอสซา เป็นคู่สังหาร<br/><br/>เริ่มมา 11 นาที โรม่า เกือบนำ อเล็กซานดาร์ โคลารอฟ ตั้งป้อมซัดเต็มเท้าแต่บอลข้ามคาน ขณะที่ นาที 24 โอกาสยังเป็นของเจ้าบ้าน จัสติน ไคลเวิร์ต โยนโด่งมาให้ เอดิน เชโก้ โหม่งแต่ก็หลุดกรอบไป<br/><br/>นาที 38 โรม่า เล่นลูกโด่งอีกครั้ง อเลสซานโดร ฟลอเรนซี สาดขึ้นมาแล้ว เอดิน เชโก้ โหม่งแต่ก็ออกหลังไปอีก ด้าน นาที 43 เบรสชา สู้บ้าง อัลเฟรโด ดอนนารุมมา วิ่งมาโหม่งต่อๆแต่ก็ไม่เข้าเป้า จบครึ่งแรกเสมอก่อน 0-0<br/><br/>ครึ่งหลังแวบเดียว นาที 49 โรม่า นำจนได้ ลอเรนโซ่ เปเยกรินี เปิดลูกเตะมุมจากขวาแล้ว คริส สมอลลิง โขกเด้งพื้นเข้า 1-0 ต่อมาไม่นาน นาที 57 ลูกสองก็มา คริส สมอลลิง โหม่งชงให้ จานลูก้า มันชินี ตวัดยิงตามน้ำทิ้งไป 2-0<br/><br/>นาที 66 หมาป่า พังลูกสาม คริส สมอลลิง โหม่งชงอีกครั้งให้ เอดิน เชโก้ ยิงจ่อๆเข้า 3-0 ส่วนท้ายเกม นาที 89 โรม่า ขออีกสักลูกปิดกล่อง เซนกิซ อันเดร์ ตะบันซ้ายเต็มเท้าแต่บอลข้ามคานไปไกล จบเกมเจ้าบ้านได้ 3 แต้มสุดมัน<br/><br/><b>รายชื่อผู้เล่นทั้งสองทีม</b><br/><b>โรม่า </b>- เพา โลเปซ, จานลูก้า มันชินี, คริส สมอลลิง, อเล็กซานดาร์ โคลารอฟ, อเลสซานโดร ฟลอเรนซี, ลอเรนโซ เปเยกรินี, จอร์แดน เวเรตูต์, อามาดู ดิยาวาร่า, จัสติน ไคลเวิร์ต, นิโคโล ซานิโอโล, เอดิน เชโก้<br/><b>เบรสชา</b> - เจสซี โยโรเนน, จอน ชานเซลเลอร์, อันเดรีย ซิสตาน่า, บรูโน มาร์เทลญ่า, สเตฟาโน ซาเบลลี, ซานโดร โทนาลี, โรมูโล, เอมานูเอล เอ็นดอจ, ดิมิทรี บิโซลี, อัลเฟรโด ดอนนารุมมา, เออร์เนสโต ทอร์เรกรอสซา</p>
    </article>
  </body>
</html>