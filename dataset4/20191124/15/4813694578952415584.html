<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348125.html"/>
    <meta property="og:site_name" content="סעיד מולאי האיראני יוזמן לגראנד פרי תל אביב"/>
    <meta property="article:published_time" content="2019-11-24T15:45:00+00:00"/>
    <meta property="og:title" content="סעיד מולאי האיראני יוזמן לגראנד פרי תל אביב"/>
    <meta property="og:description" content="האיגוד הישראלי יציע ליריבו של אלוף העולם שגיא מוקי להגיע. היו&quot;ר פונטי הבטיח: &quot;אם יגיע, יתקבל כמו מלך&quot;. ספק אם האיראני ייענה להזמנה הרשמית"/>
  </head>
  <body>
    <article>
      <h1>סעיד מולאי האיראני יוזמן לגראנד פרי תל אביב</h1>
      <h2>האיגוד הישראלי יציע ליריבו של אלוף העולם שגיא מוקי להגיע. היו"ר פונטי הבטיח: "אם יגיע, יתקבל כמו מלך". ספק אם האיראני ייענה להזמנה הרשמית </h2>
      <address><time datetime="2019-11-24T15:45:00+00:00">24 Nov 2019, 15:45</time> by <a rel="author">מאת אסי ממן</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1443516.jpg"/>
        <figcaption>סעיד מולאי. יגיע לישראל? (רויטרס)</figcaption>
      </figure>
      <p>איגוד הג'ודו מתחיל להתכונן לקראת גראנד פרי תל אביב 2020, שיתקיים שוב בהיכל שלמה בתל אביב, בדומה לשנה שעברה. בין היתר, יוזמן לתחרות גם סעיד מולאי, הג'ודאי האיראני שהפך לפליט, אך ספק גדול אם הוא יגיע לישראל.</p>
      <p>ההרשמה לתחרות תיפתח בסוף שבוע הבא ולפי ההערכה יגיעו יותר ספורטאים מהתחרות הקודמת. באיגוד מקווים כי גם מולאי יסכים להיענות להזמנה הרשמית ויגיע לביקור ראשון בארץ, אך כפי הנראה זה לא יקרה משום שמשפחתו עדיין חיה באיראן והנושא רגיש. יו"ר האיגוד הישראלי, <b>משה פונטי</b>, אישר את הפרטים ואמר: "הוא יוזמן ואם יגיע לארץ, הוא יתקבל פה כמו מלך".</p>
      <p>באיגוד מקווים כי בגראנד פרי יהיו יותר נציגים מהעולם, כולל הג'ודאים הישראלים. לפי התכנון, לכל יום יימכרו כ-2,500 כרטיסים. גראנד פרי תל אביב יפתח את שנת 2020, כאשר התחרות תהיה הראשונה בסבב העולמי ותיפתח ב-23 בינואר.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1426521.jpg"/>
        <figcaption>סאיד מולאי (רויטרס)</figcaption>
      </figure>
      <p>עוד לפני כן, הג'ודאים הבכירים ייצאו לתחרות שתסגור את השנה, בטורניר המאסטרס בסין. בין היתר, יתחרו שם כל הנציגים הישראלים שמתמודדים על הכרטיס לאולימפיאדת טוקיו, כולל אורי ששון שנרשם לתחרות. היחיד שלא יהיה זמין הוא דניאל בן דוד, שאומנם פתח טוב את הופעותיו בבוגרים, אבל סובל מפציעות רבות בחודשים האחרונים - במרפק, בצלע וברצועה הצולבת - כך שמדובר בחוסר מזל גדול מבחינתו.</p>
      <p>כמו כן, שגיא מוקי עדיין לא חזר לכושר מלא מאז שב מאליפות העולם בגלל ההפסקה שלקח. במאסטרס, אגב, הוא עשוי לפגוש לראשונה את סעיד מולאי בקרב ישיר על המזרן.</p>
    </article>
  </body>
</html>