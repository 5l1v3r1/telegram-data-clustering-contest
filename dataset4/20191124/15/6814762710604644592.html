<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SNksq/v-italii-spadl-dalnicni-most-obeti-mohou-byt-pod-nanosy-blata-ve-francii-po-zaplavach-ctyri-mrtvi"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T15:12:00+00:00"/>
    <meta property="og:title" content="V Itálii spadl dálniční most, oběti mohou být pod nánosy bláta. Ve Francii po záplavách čtyři mrtví"/>
    <meta property="og:description" content="U severoitalské Savony se po bouřích patrně v důsledku sesuvu půdy zřítil zhruba 30 metrů dlouhý dálniční most, zatím není jasné, zda na něm byly nějaké automobily. Provoz na dálnici A6 mezi Savonou a obcí Altare byl z bezpečnostních důvodů uzavřen v obou směrech. Záplavy postihly také jihovýchod Francie a vyžádaly si nejméně čtyři mrtvé."/>
  </head>
  <body>
    <article>
      <h6 class="kicker">POVODNĚ</h6>
      <h1>V Itálii spadl dálniční most, oběti mohou být pod nánosy bláta. Ve Francii po záplavách čtyři mrtví</h1>
      <address><time datetime="2019-11-24T15:12:00+00:00">24 Nov 2019, 15:12</time> by <a rel="author" href="https://echo24.cz/author/ctk" target="_blank">čtk</a></address>
      <slideshow>
        <figure>
          <img src="https://echo24.cz/img/5dda940bffd8fa2b1e677893/1040/540/FIT?_sig=UGhzaYQboc5wFKTWUcFXzRg9n-QGhQFKfcbxPTIehoQ"/>
          <figcaption>Italští záchranáři pomáhají lidem dostat se do bezpečí<cite>FOTO: Twitter/Vigili del Fuoco</cite></figcaption>
        </figure>
        <figure>
          <img src="https://echo24.cz/img/5ddaa997ffd8fa2b1e6900dc/1040/540/FIT?_sig=RYosAF10lx0qJvkASUUGEiCO9nFTlDb9HNIFmReGfW0"/>
          <figcaption>Spadlý most na severu Itálie<cite>FOTO: Twitter/Vigili del Fuoco</cite></figcaption>
        </figure>
        <figure>
          <img src="https://echo24.cz/img/5ddaa998ffd8fa2b1e6900eb/1040/540/FIT?_sig=ncR4wQV55BCYM5gVIjdQjnBcs02qCEeUDI40kO5hoME"/>
          <figcaption>Spadlý most na severu Itálie<cite>FOTO: Twitter/Vigili del Fuoco</cite></figcaption>
        </figure>
      </slideshow>
      <p>
        <b>U severoitalské Savony se po bouřích patrně v důsledku sesuvu půdy zřítil zhruba 30 metrů dlouhý dálniční most, zatím není jasné, zda na něm byly nějaké automobily. Provoz na dálnici A6 mezi Savonou a obcí Altare byl z bezpečnostních důvodů uzavřen v obou směrech. Záplavy postihly také jihovýchod Francie a vyžádaly si nejméně čtyři mrtvé.</b>
      </p>
      <p>Podle agentury DPA se asi 1,5 kilometru od města zřítil zhruba 30 metrů dlouhý dálniční viadukt na dálnici A6 spojující Savonu s Turínem. Příčinou by podle úřadů provincie Ligurie mohl být podle prvních zjištění sesuv půdy. Zastaven byl provoz dálnice mezi Savonou a obcí Altare ve směru na Turín a z bezpečnostních důvodů byl podle ANSA uzavřen i opačný směr.</p>
      <p>Zatím není jasné, zda na mostě byly automobily. Podle zástupců regionu citovaných italskou agenturou ANSA nelze zatím vyloučit ani jednu z variant. Ačkoliv zatím nejsou žádné důkazy o tom, že by se na mostě automobily nacházely, sesuv půdy je mohl strhnout a uvěznit pod velkým množstvím bláta.</p>
      <figure>
        <iframe data-src="https://twitter.com/emergenzavvf/status/1198604767905361921?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Ve Francii si vyžádaly záplavy nejméně čtyři mrtvé</h3>
      <p>Záplavy na jihovýchodě Francie si o víkendu vyžádaly čtyři mrtvé. Bilance obětí živlu se zvýšila poté, co úřady departementu Var oznámily nález dvou těl. V Tanneronu už bylo objeveno i auto tohoto pohřešovaného páru, oznámila agentura AFP. Nejméně jeden další člověk se ale dál pohřešuje.</p>
      <p>Kvůli vydatnému dešti se na jihovýchodě Francie vylilo z břehů několik řek. Voda zaplavila domy i silnice a způsobila rozsáhlé škody. V departementech Var s centrem v Toulounu a Alpes-Maritimes s metropolí Nice nadále platí druhé nejvyšší varování před záplavami. V oblasti dál prší, déšť ale už není tak silný. Podle stanice Meteo France spadlo v některých částech departementu Var během 48 hodin tolik vody jako jindy za dva až tři měsíce.</p>
      <figure>
        <iframe src="https://www.youtube.com/embed/tfxIGoyVL1Q" width="560" height="315" data-service="Youtube" scrolling="no"/>
      </figure>
      <p>Bez elektřiny je v jihovýchodním cípu Francie nyní asi 4500 domácností. Mezi Nice a Toulounem kvůli zaplavené trati už od soboty nejezdí vlaky. Postiženou oblast v neděli navštíví francouzský ministr vnitra Christophe Castaner.</p>
      <p>Záplavy sužují také sever Itálie, především Ligurii a Piemont, které sousedí s postiženými francouzskými departementy. Úřady musely uzavřít část dálnice, která spojuje Janov a Nice.</p>
      <figure>
        <iframe data-src="https://twitter.com/emergenzavvf/status/1198564738931863552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>V Janově už v sobotu záplavy postihly především údolí řeky Polcevera, což je právě ta část města, kterou loni postihlo zřícení dálničního mostu na dálnici A10. Neštěstí si tehdy vyžádalo 43 mrtvých.</p>
      <p>Mezi Turínem a Janovem se do řeky zřítilo auto. Dva ze tří lidí, kteří v něm seděli, se zachránili. Třetí se pohřešuje. Nedaleko Turína se z břehů vylila také řeka Pád. V celém italském regionu Piemont museli hasiči evakuovat 200 osob a dalších 600 je odříznuto od zbytku světa. V Turíně byl zrušen maraton, uvedla ANSA. V Ligurii bylo podle údajů regionální vlády od světa odříznuto 374 lidí a dalších 122 bylo evakuováno.</p>
      <p>Dálnice A10 z Janova do Ventimiglie u francouzské hranice dnes na dvou místech přerušily sesuvy půdy. V provinciích Ligurie a Piemont je kvůli sesuvům neprůjezdných více silnic. Zaplaveny byly na mnoha místecg sklepy či podjezdy.</p>
      <p>Zaplavené jsou části ligurských přístavních měst Janov, Savona a Imperia. Kvůli stoupající hladině řeky Tanaro museli dočasně přerušit provoz továrny na výrobu cukrovinek Ferrero ve městě Alba.</p>
      <p>Kromě severoitalských regionů platí nejvyšší stupeň varování před záplavami také pro jihoitalskou Kalábrii.</p>
      <p>S vodou v centru města opět bojují v Benátkách. Zaplavené je znovu i náměstí svatého Marka. Zatímco minulý týden ale voda dosáhla úrovně 1,87 metru nad obvyklou hladinou moře, v neděli to bylo „jen“ 130 centimetrů. Voda podle agentury AFP začala postupně opadat.</p>
    </article>
  </body>
</html>