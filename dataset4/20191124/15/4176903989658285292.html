<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/pop-lazic-najbitnije-tek-sledi/"/>
    <meta property="og:site_name" content="Krstarica"/>
    <meta property="article:published_time" content="2019-11-24T15:27:00+00:00"/>
    <meta property="og:title" content="Pop Lazić: Najbitnije tek sledi"/>
    <meta property="og:description" content="SEUL - Rukometašica Srbije Slađana Pop Lazić, pred susret sa Mađarskom na turniru u Seulu, izjavila je da će igračice dati sve od sebe da izbore pozitivan"/>
  </head>
  <body>
    <article>
      <h1>Pop Lazić: Najbitnije tek sledi</h1>
      <address><time datetime="2019-11-24T15:27:00+00:00">24 Nov 2019, 15:27</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>SEUL – Rukometašica Srbije Slađana Pop Lazić, pred susret sa Mađarskom na turniru u Seulu, izjavila je da će igračice dati sve od sebe da izbore pozitivan rezultat.</p>
      <p>Izabranice Ljubomira Obradovića posle dva kola na turniru u Južnoj Koreji, imaju polovičan učinak – pobedile su domaćina (27:26) i ubedljivo su poražene od Rusije (43:25).</p>
      <p>„Turnir je stvarno jak. Pobedile smo Koreju, borile smo se do poslednjeg trenutka. Nismo se predavale. Usledio je meč sa Ruskinjama, koje su dan ranije pobedile i Mađarsku. Na nas je uticala promena i nespavanje, rezultat nije baš realan, ali tako je kako je. Nastavljamo dalje, tu smo da se uigravamo i spremamo za prvenstvo. Daćemo sve od sebe da utakmicu sa Mađarskom završimo pozitivnim rezultatom, iako ponavljam, najbitnije tek sledi.“, rekla je Pop Lazić za sajt Rukometnog saveza Srbije.</p>
      <p>Posle turnira u Seulu rukometašice kreću put Japana, gde će od 30. novembra do 15. decembra u gradu Kumamoto biti održano Svetsko prvenstvo, a Srbija će igrati u grupi A sa Angolom, Norveškom, Slovenijom, Kubom i Holandijom.</p>
      <p>„S kim god da igramo, moram da budemo fokusirane na nas. Angola nije ni malo naivna ekipa. Otvaranje prvenstva je uvek nezgodno. Da smo mogli da biramo, Kuba bi bila za taj prvi dan. Dosta toga se promenilo kod Holanđanki, možemo sa njima da se nosimo. Najteži rival biće Norveška. Ne bih volela da sa Slovenkama igramo meč za prolaz, nadam se da ćemo i ranije obezbediti plasman u glavnu fazu. Norveška, Francuska i Rusija su glavni kandidati za sam vrh, ali dosta reprezentacija će imati ekstra motiv zbog Olimpijskih igara“, zakljucila je Pop Lazić.</p>
      <p>(Tanjug)</p>
    </article>
  </body>
</html>