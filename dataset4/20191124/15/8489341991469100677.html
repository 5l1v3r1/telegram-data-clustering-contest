<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807174/%D8%A8%D9%86%D8%A7%DB%8C-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%AA%D8%B2%D9%84%D8%B2%D9%84-%D9%86%D8%A7%D9%BE%D8%B0%DB%8C%D8%B1-%D8%A7%D8%B3%D8%AA-%D8%B6%D8%A7%D8%B1%D8%A8%D8%A7%D9%86-%D8%B4%D9%87%DB%8C%D8%AF-%D8%A7%D8%A8%D8%B1%D8%A7%D9%87%DB%8C%D9%85%DB%8C-%D8%AF%D8%B1-%D8%AA%DB%8C%D8%B1%D8%B1%D8%B3-%D8%AC%D8%A7%D9%85%D8%B9%D9%87-%D8%A7%D8%B7%D9%84%D8%A7%D8%B9%D8%A7%D8%AA%DB%8C-%D8%B3%D9%BE%D8%A7%D9%87"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T15:54:00+00:00"/>
    <meta property="og:title" content="سلامی: بنای انقلاب اسلامی تزلزل ناپذیر است/ ضاربان شهید ابراهیمی در تیررس جامعه اطلاعاتی سپاه"/>
    <meta property="og:description" content="فرمانده کل سپاه پاسداران اسلامی با اشاره به اینکه تمام قدرت‌های جهانی در صورت متحد شدن نیز قادر به واردساختن ذره‌ای تزلزل به بنای مستحکم انقلاب اسلامی نیستند، گفت: شهید مرتضی ابراهیمی امروز افتخار تمام ملت ایران است و ضاربان شهید از تیررس جامعه اطلاعاتی ما در امان نبوده و قطعا گرفتار خواهند شد."/>
  </head>
  <body>
    <article>
      <h1>سلامی: بنای انقلاب اسلامی تزلزل ناپذیر است/ ضاربان شهید ابراهیمی در تیررس جامعه اطلاعاتی سپاه</h1>
      <h2>فرمانده کل سپاه پاسداران اسلامی با اشاره به اینکه تمام قدرت‌های جهانی در صورت متحد شدن نیز قادر به واردساختن ذره‌ای تزلزل به بنای مستحکم انقلاب اسلامی نیستند، گفت: شهید مرتضی ابراهیمی امروز افتخار تمام ملت ایران است و ضاربان شهید از تیررس جامعه اطلاعاتی ما در امان نبوده و قطعا گرفتار خواهند شد.</h2>
      <address>
        <time datetime="2019-11-24T15:54:00+00:00">24 Nov 2019, 15:54</time>
      </address>
      <p>به گزارش گروه سیاسی خبرگزاری دانشجو، سردار سرلشکر حسین سلامی فرمانده کل سپاه پاسداران انقلاب اسلامی عصر امروز در دیدار با خانواده شهید مرتضی ابراهیمی اظهار داشت: شهید ابراهیمی یک سند زنده و حجت بزرگی برای تمام ملت ایران است.</p>
      <p>وی افزود: بنای انقلاب اسلامی تزلزل ناپذیر است و اگر تمام قدرت‌های جهان نیز متحد شوند و تمام سرمایه‌های داخلی و بیرونی خود را به صحنه آورند، قادر نیستند ذر‌ه‌ای تزلزل در این بنای استحکام جهانی یعنی کشور ایران، انقلاب و نظام اسلامی وارد کنند.</p>
      <p>فرمانده کل سپاه پاسداران انقلاب اسلامی بیان داشت: این امور تمام حاصل فداکاری و شهادت مردان بزرگی همچون شهید مرتضی ابراهیمی است که امروز افتخار همه ملت ایران است.</p>
      <p>سرلشکر سلامی با اشاره به خروش ملت ایران در چند روز اخیر گفت: ملت ایران به واسطه این شهادت‌ها چند روزی است که همانند رود خروشان در متن جامعه سرازیر شده و برای او اشک ریختند و امروز او فرزند تمام امت اسلامی است و در تمام قلب‌ها جایگاه رفیعی دارد.</p>
      <p>وی ادامه داد: ما هم برای عرض تبریک و تسلیت به محضر خانواده شریف شهید بزرگوار مشرف شدیم و این خانواده نماد یک خانواده ثابت قدم، مومن، استوار و انقلابی است و حقیقتا در چنین خانواده‌ای چنین فرزندی نیز تربیت می‌شود.</p>
      <p>فرمانده کل سپاه پاسداران خاطرنشان کرد: محصول تربیت شهید نیز یک فرزند رشید همانند آقا محمدصدرا است که بسیار مصمم پرچم پدر را در دست گرفته است و بلافاصله لباس او را به تن کرده است و امروز فرمانده‌ای بزرگ و جانشین پدر برای ما است.</p>
      <p>سرلشکر سلامی با اشاره به آخرین پیگیری‌ها در خصوص قاتلان و ضاربان شهید مرتضی ابراهیمی عنوان داشت: به هر شکل تمام کسانی که در این ماجرای جنایت بار و وحشیانه نقش داشتند باید بدانند که هیچ یک از آن‌ها از تیررس جامعه اطلاعاتی ما در امان نیستند و همگان منتظر باشند.</p>
      <p>وی تصریح کرد: این افراد نیز تحت تعقیب هستند و اگر ماجرا دقیقا روشن شود برای ملت بزرگ ایران اطلاع رسانی خواهد شد، ولی بدانند که قطعا گرفتار خواهند شد و مطمئنا زمانی که شناسایی‌ها قطعی شود سیستم قضایی بر اساس قانون و شرع با آن‌ها برخورد خواهند کرد.</p>
    </article>
  </body>
</html>