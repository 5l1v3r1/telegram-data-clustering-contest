<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/havas-opera-o-tutankamonu-bice-izvedena-u-beogradu/"/>
    <meta property="og:site_name" content="Krstarica"/>
    <meta property="article:published_time" content="2019-11-24T15:39:00+00:00"/>
    <meta property="og:title" content="Havas: Opera o Tutankamonu biće izvedena u Beogradu"/>
    <meta property="og:description" content="BEOGRAD - Najpoznatiji svetski arheolog i najcenjeniji egiptolog, Zahi Havas, održao je danas besplatno predavanje u Kombank dvorani na kojem je govorio o"/>
  </head>
  <body>
    <article>
      <h1>Havas: Opera o Tutankamonu biće izvedena u Beogradu</h1>
      <address><time datetime="2019-11-24T15:39:00+00:00">24 Nov 2019, 15:39</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521252-750x430.jpg"/>
        <figcaption>Foto: Tanjug</figcaption>
      </figure>
      <p>BEOGRAD – Najpoznatiji svetski arheolog i najcenjeniji egiptolog, Zahi Havas, održao je danas besplatno predavanje u Kombank dvorani na kojem je govorio o istraživanjima u Dolini kraljeva i novom muzeju u Kairu.</p>
      <p>Havas je ovogodišnji laureat nagrade „Braća Karić“, koja će mu biti uručena 25. novembra na svečanosti u Narodnom pozorištu, i u Beograd je stigao na poziv Karić fondacije.</p>
      <p>Između ostalog lik i delo slavnog egiptologa poslužilo je kao isnpiracija Stivenu Spilbergu i Džordžu Lukasu za lik Indijane Džonsa u istoimenom holivudskom filmskom serijalu.</p>
      <p>Havas se pre predavanja obratio novinarima u Kombank dvorani i istakao da zajedno sa svojim timom u Egiptu radi nešto veliko čemu će se radovati čitav svet.</p>
      <p>„U januaru sledeće godine prebacićemo sve kraljevske mumije iz starog u novi muzej. To prenošenje mumija u dužini od osam kilometara između dva muzeja prenosiće ceo svet. Sledeće godine otvaramo novi Veliki muzej u Kairu koji gradimo od 2005. godine. Biće to najveći muzej i najveći spomenik kulture u čitavom svetu. Za dva meseca svi egipatski umetnički predmeti koji su u vezi s Tutankamonom biće prebačeni iz starog u novi Veliki muzej i po svemu sudeći to će takođe biti događaj koji će ceo svet pratiti“, kazao je Havas.</p>
      <p>Prema njegovim rečima, Tutankamon će biti apsolutni junak u svetu arheologije sledeće godine.</p>
      <p>„Tutankamon će biti u fokusu pažnje svetskih medija sve do 4. novembra 2022. godine kada će se obeležavati 100 godina od otkrića njegove grobnice, ne samo u Egiptu već u celom svetu“, kazao je Havas i dodao da je napisao operu posvećenu Tutankamonu</p>
      <p>Kako kaže, nedavno je saznao da je opera „Aida“ izvedena pre 148 godina i izbog toga je sam napisao operu posvećenu Tutankamonu za koju je muziku komponovao Italijan Leno Zabroni.</p>
      <p>„Zabroni sledeće nedelje dolazi u Kairo kako bi potpisali ugovor o izvođenju opere posvećene Tutankamonu na otvaranju Velikog muzeja u Kairu sledeće godine. Nakon premijere u Kairu, opera će biti izvedena u Parizu, ali i u beogradskom Narodnom pozorištu“, najavio je Havas i dodao da će 4. novembra 2022. godine opera biti izvedena i u Dolini kraljeva u Egiptu.</p>
      <p>Slavni arheolog najavio je i živi prenos otvaranja dva sarkofaga na televizijskom kanalu Diskaveri.</p>
      <p>„Pred celim svetom otvorićemo 7. aprila dva zapečaćena kovčega za koje verujem da su najznačajnija arheološka otkrića u posleđih deset godina u Egiptu. Takođe radimo na dva velika projekta. Prvo je ogromno iskopavanje u Dolini kraljeva, najveće nakon traganja za Tutankamonovom grobnicom. Pokušavam da nađem grobnicu Nefertiti. Skeniraćemo i 20 kraljevskih mumija i proverićemo njihov DNK. Takođe, pokušaćemo da proverimo kako Tutankamon umro jer smo sigurni da nije ubijen. Predpostavljamo da je imao infekciju“, kazao je Havas.</p>
      <p>O nagađanjima i pretpostavkama o grobnici Kleopatre, kaže da sarađuje sa arheološkinjom iz Dominikanske Republike koja pretpostavlja da Kleopatra i Marko Antonije imaju zajedničku grobnicu.</p>
      <p>„Verujem da ta grobnica pored Kleopatrinog hrama koja je trenutno pod vodom… Videćemo“, kazao je Havas i dodao da bi pronalazak grobnice Nefertiti u Dolini kraljeva bila kruna njegove karijere.</p>
      <p>Ambasador Egipta u Beogradu Amr Alguvejli kazao je da Srbija i Egipat slave 111 godina diplomatskih odnosa i da ovako vredni kulturni događaji doprinose saradnji dve prijateljske zemlje.</p>
      <p>„Kulturni aspekt je najvažniji u razvijanju odnosa Egipta i Srbije. Havas je najbolji predstavnik ideje Egipat za sve i najlepše zahvaljujemo Karić fondaciji na gostoprimstvu i organizaciji ovako važnog događaja“, kazao je Alguvejli.</p>
      <p>Milanka Karić, osnivač i počasna predsednica Karić fondacije, kazala da se organizacija koju vodi trudi da bira najbolje među najboljima.</p>
      <p>„Havas nam je učinio veliku čast prihvatanjem naše nagrade. Naša porodica je očarana radom velikog egiptologa i sigurna sam da naš gost oseća veliku ljubav koju mu pruža naša porodica“, kazala je Milanka Karić.</p>
      <p>Uz Zahija Havasa, 25. novembra u Narodnom pozorištu nagradom Braća Karić biće ovenčani i Željko Obradović, jedan od najuspešnijih srpskih, jugoslovenskih i svetskih košarkaških trenera, Vaclav Dvoržak, filmski i televizijski reditelj i politički analitičar, Žak Ogar, pukovnik i bivši komandant francuskih specijalnih snaga na Kosovu i Metohiji, i Marilina Veka, novinarka i književnica iz Rima.</p>
      <p>(Tanjug)</p>
    </article>
  </body>
</html>