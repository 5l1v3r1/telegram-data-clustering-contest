<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/diochnoun-apo-to-scholio-ton-15chrono-pou-macherothike-apo-simmathiti-tou-vinteo/"/>
    <meta property="og:site_name" content="irafina"/>
    <meta property="article:published_time" content="2019-11-24T15:50:49+00:00"/>
    <meta property="og:title" content="Διώχνουν από το σχολείο τον 15χρονο που μαχαιρώθηκε από συμμαθητή του! (βίντεο)"/>
    <meta property="og:description" content="Μια πρωτοφανή απόφαση φαίνεται ότι έλαβε το συμβούλιο διδασκόντων του σχολείου στην Αμαλιάδα, όπου φοιτούσε ο μαθητής που δέχτηκε επίθεση με μαχαίρι από συμμαθητή του. Σύμφωνα με την εκπομπή Μαζί σου Σαββατοκύριακο με την Τατιάνα Στεφανίδου στον ΣΚΑΙ, το συμβούλιο αποφάσισε να διωχθεί από το σχολείο ο 15χρονος μαθητής που μαχαιρώθηκε, όπως και ο συμμαθητής […]"/>
  </head>
  <body>
    <article>
      <h1>Διώχνουν από το σχολείο τον 15χρονο που μαχαιρώθηκε από συμμαθητή του! (βίντεο)</h1>
      <address>
        <time datetime="2019-11-24T15:50:49+00:00">24 Nov 2019, 15:50</time>
      </address>
      <p>Μια πρωτοφανή απόφαση φαίνεται ότι έλαβε το συμβούλιο διδασκόντων του σχολείου στην Αμαλιάδα, όπου φοιτούσε ο μαθητής που δέχτηκε επίθεση με μαχαίρι από συμμαθητή του.</p>
      <p>Σύμφωνα με την εκπομπή Μαζί σου Σαββατοκύριακο με την Τατιάνα Στεφανίδου στον ΣΚΑΙ, το συμβούλιο αποφάσισε να διωχθεί από το σχολείο ο 15χρονος μαθητής που μαχαιρώθηκε, όπως και ο συμμαθητής του που του επιτέθηκε!</p>
      <p>Τα νέα σχολεία που καλούνται να πάνε πλέον οι δύο μαθητές είναι σε απόσταση 20 και 30 χιλιομέτρων από τα σπίτια τους!</p>
      <p>Σύμφωνα με όσα κατήγγειλε η μητέρα του μαθητή στην εκπομπή μετά το συμβούλιο ενημερώθηκε ότι ο γιος της πρέπει να αλλάξει σχολικό περιβάλλον, χωρίς να την ενημερώσουν για τον λόγο που πάρθηκε αυτή η απόφαση. Της είπαν απλώς να απευθυνθεί στη δευτεροβάθμια εκπαίδευση. Η μητέρα έκανε αίτηση για να λάβει τα πρακτικά της απόφασης, τα οποία θα της σταλούν ταχυδρομικά.</p>
      <p>Όπως είπε επίσης η μητέρα του μαθητή κατά τη διάρκεια του συμβουλίου ζήτησαν τον λόγο από το παιδί της γιατί το συμβάν πήρε τόσο μεγάλη έκταση στα μέσα ενημέρωσης ενώ τον ρώτησαν γιατί ισχυρίστηκε ότι το σχολείο πιθανόν να μην έκανε κάτι αν γνώριζε τη συμπεριφορά του συμμαθητή του. Ο μικρός σύμφωνα μάλιστα με τη μητέρα του απολογήθηκε για τις δηλώσεις του.</p>
      <p>Ο μαθητής πλέον θα πρέπει να παίρνει καθημερινά ταξί από το χωριό στο οποίο μένει με προορισμό αρχικά την Αμαλιάδα και από κει να επιβιβάζεται σε λεωφορείο που θα τον μεταφέρει σε άλλο χωριό όπου βρίσκεται το σχολείο που καλείται να φοιτήσει. Μάλιστα το ίδιο λεωφορείο θα παίρνει και ο δράστης της επίθεσης!</p>
      <p>Σύμφωνα με τη μητέρα του ο μαθητής δεν γνωρίζει κανέναν στο νέο αυτό σχολικό περιβάλλον και η αλλαγή αυτή κάθε άλλο παρά τον βοηθά να ξεπεράσει αυτό που συνέβη.</p>
      <p>«Του δίνουν άλλο ένα μαχαίρωμα» είπε χαρακτηριστικά η μητέρα του.</p>
      <p>Ο δικηγόρος της οικογένειας είπε ότι αφού λάβουν τα πρακτικά και εξετάσουν το σκεπτικό της απόφασης και την αιτιολογία ενδέχεται να προσφύγουν στα ποινικά αλλά και τα αστικά δικαστήρια.</p>
      <p>Δείτε όλο το ρεπορτάζ από την εκπομπή Μαζί σου Σαββατοκύριακο</p>
      <figure>
        <iframe src="https://www.youtube.com/embed/9m-QzE3hskk" width="1170" height="658" data-service="Youtube" scrolling="no"/>
      </figure>
      <p>newsit.gr</p>
    </article>
  </body>
</html>