<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.299.html:832043-Sedam-helikoptera-Mihaila-Milja-koji-su-pokorili-svet-VIDEO"/>
    <meta property="og:site_name" content="Вечерње новости"/>
    <meta property="article:published_time" content="2019-11-24T15:13:00+00:00"/>
    <meta property="og:title" content="Sedam helikoptera Mihaila Milja koji su pokorili svet (VIDEO)"/>
    <meta property="og:description" content="Mihail Milj, jedan od osnivača ruske helikopterne industrije. Tokom njegove karijere ostavio je iza sebe sedam neprevaziđenih helikoptera koji su pokorili svet. Srbija je tokom rata na KiM imala Mi 24"/>
  </head>
  <body>
    <article>
      <h1>Sedam helikoptera Mihaila Milja koji su pokorili svet (VIDEO)</h1>
      <address><time datetime="2019-11-24T15:13:00+00:00">24 Nov 2019, 15:13</time> by <a rel="author">NovostiOnline</a></address>
      <p>
        <b>Mihail Milj, jedan od osnivača ruske helikopterne industrije. Tokom njegove karijere ostavio je iza sebe sedam neprevaziđenih helikoptera koji su pokorili svet. Srbija je tokom rata na KiM imala Mi 24</b>
      </p>
      <p>Mihail Milj, jedan od osnivača ruske helikopterne industrije, rodio se u porodici koja nije imala nikakve veze sa avijacijom, međutim, tokom njegove karijere ostavio je iza sebe sedam neprevaziđenih helikoptera koji su pokorili svet.</p>
      <p>Rođen je u Irkutsku, a nakon završetka školovanja zaposlio se u Centralnom aerohidrodinamičnom institutu, gde se bavio istragama katastrofa i gde je nešto kasnije predstavio i svoj prvi projekat letelice bez krila.</p>
      <p>Međutim, njegov rad je bio prekinut zbog Drugog svetskog rata, s obzirom da je bio poslat na front.</p>
      <p>Preživevši rat, već 1945. godine poslao je Staljinu pismo u kom je izrazio nameru da napravi svoj prvi helikopter, koji će potom dobiti naziv Mi-1, međutim, nikakav odgovor od sovjetskog lidera nije dobio.</p>
      <p>Uprkos tome, on je nastavio da radi na helikopteru, da bi 1947. godine vlasti SSSR obratili pažnju na ovakav tip letelice, s obzirom da su Amerikanci počeli izuzetno aktivno da ih koriste. U tom trenutku Milj je već bio spreman.</p>
      <p>
        <b>MI-1</b>
      </p>
      <p>Mi-1 je trosedni, višenamenski helikopter, pokreće ga jedan radijalni motor tipa AI-26V, koji može da razvije 575 konjskih snaga, a u službu je ušao 1951. godine. Prva dva prototipa su izgubljena u nesrećama, s tim da je u drugoj poginuo i pilot.</p>
      <figure>
        <iframe src="https://www.youtube.com/embed/IPB9CEfScuA" width="620" height="371" data-service="Youtube" scrolling="no"/>
      </figure>
      <p>Problemi su uskoro bili rešeni, pa je novi helikopter ušao u službu Sovjetskog vazduhoplovstva.</p>
      <p>Mi-1 je korišćen kao laki višenamenski helikopter, obavljajući različite misije poput izviđanja, potraga i spasavanja, vazdušne medicinske pomoći, kao i obuke budućih pilota.</p>
      <p>
        <b>MI-4</b>
      </p>
      <p>Mi-4 je višenamenski helikopter srednje klase. Proizvodio se u Saratovu i Kazanju, a od 1963. godine i u Kini, pod imenom „Harbin Z-5“.</p>
      <figure>
        <iframe src="https://www.youtube.com/embed/hZkiNeaKx24" width="620" height="371" data-service="Youtube" scrolling="no"/>
      </figure>
      <p>Prvi let je imao 3. juna 1952. godine, a u operativnu upotrebu je ušao već 1953. godine. Pravljen je u raznim verzijama — kao napadački, medicinski, transportni i protivpodmornički helikopter.</p>
      <p>Ovo je ujedno bio i poslednji helikopter izrađen u lakoj ili srednjoj klasi.</p>
      <p>
        <b>MI-6</b>
      </p>
      <p>Mi-6 je teški transportni helikopter, koji se proizvodio od 1960. do 1981. godine, pa se u velikom broju sličajeva koristio i u civilne i vojne svrhe.</p>
      <figure>
        <iframe src="https://www.youtube.com/embed/c2PpxzvMcbE" width="620" height="371" data-service="Youtube" scrolling="no"/>
      </figure>
      <p>Od svog prvog poletanja, kao i nakon toga, bio je najveći helikopter na svetu. Ujedno, bio je i prvi helikopter sa turboosovinskim motorom koji se proizvodio u Sovjetskom Savezu.</p>
      <p>Između ostalog, korišćen je u ratu u Vijetnamu, a napravljeno je ukupno 925 ovih helikoptera.</p>
      <p>
        <b>MI-10</b>
      </p>
      <p>Mi-10 je takođe transportni helikopter, koji je konstruisan na osnovu helikoptera Mi-6 i korišćen je isključivo kao vazdušni transporter, odnosno dizač tereta.</p>
      <figure>
        <iframe src="https://www.youtube.com/embed/2qcZU8HtfkU" width="620" height="371" data-service="Youtube" scrolling="no"/>
      </figure>
      <p>Po svojoj nosivosti dobio je nadimak „leteća dizalica“, a napravljeno je ukupno 55 ovakvih letelica.</p>
      <p>
        <b>MI-12</b>
      </p>
      <p>Mi-12 je i dan-danas najveći helikopter na svetu. Radovi na helikopteru su počeli 1965. godine zbog potrebe za transportom teških raketnih sistema, stoga je i planirano da helikopter može da podigne i teret od 30.000 kilograma.</p>
      <figure>
        <iframe src="https://www.youtube.com/embed/p8eE61aPnDk" width="620" height="371" data-service="Youtube" scrolling="no"/>
      </figure>
      <p>Prvi put je prikazan javnosti 1971. godine na Pariskom sajmu avio tehnike.</p>
      <p>Mi-12 je bio jedan od retkih modernih helikoptera koji su koristili konfiguraciju rotora jednog uz drugi. Svaka strana je imala petokraki rotor, a pokretali su ih četiri turboosovinska motora.</p>
      <p>Tokom razvoja ovog helikoptera, dizajneri su nailazili na mnoge probleme, pa kako nije ispunio očekivanja, postalo je jasno da se nikada neće serijski proizvoditi.</p>
      <p>
        <b>MI-8</b>
      </p>
      <p>Mi-8 je dvomotorni transportni helikopter, koji takođe može da bude i naoružan. V-8, prvi jednomotorni prototip, poleteo je 9. jula 1961. godine, a drugi prototip, sa dva motora, napravio je svoj prvi let 17. septembra 1962. godine.</p>
      <figure>
        <iframe src="https://www.youtube.com/embed/Hm23_ricTCY" width="620" height="371" data-service="Youtube" scrolling="no"/>
      </figure>
      <p>Posle određenih izmena, uveden je u Sovjetsko ratno vazduhoplovstvo 1967. godine, kao Mi-8. Ukupno je proizvedeno 12.000 primeraka helikoptera.</p>
      <p>Preko 50 država poseduje helikoptere Mi-8 u operativnoj upotrebi, uključujući Indiju, Kinu, Iran i druge velike zemlje. Jugoslavija je takođe imala ove helikoptere, s obzirom da je 1968. godine kupila 24 komada, kao i 68 letelica varijacije 8T.</p>
      <p>
        <b>MI-24</b>
      </p>
      <p>Mi-24 je borbeni jurišni helikopter, sa sekundarnom namenom manjeg transporta. Korišćen je u borbama u Avganistanu i Čečeniji, kao i u drugim lokalnim ratovima. Imao je dva nadimka — „leteći tenk“ i „krokodil“, zbog oblika nosnog dela trupa i maskirne boje.</p>
      <p>Do izrade ovog helikoptera je došlo zato što je tokom ranih 60-ih godina prošlog veka Sovjetima bilo jasno da razvoj doktrine ratovanja sve više zahteva male udarne mobilne snage sa velikom vatrenom moći za brzo i iznenadno dejstvo, koje se mogu lako prebacivati sa lokacije na lokaciju.</p>
      <figure>
        <iframe src="https://www.youtube.com/embed/1KIxHpeUr9c" width="620" height="371" data-service="Youtube" scrolling="no"/>
      </figure>
      <p>Jugoslovenska vojska je ove helikoptere koristila prilikom borbi protiv terorista takozvane OVK na Kosovu i Metohiji 1998. godine. Kasnije, tokom NATO agresije, bili su vešto skriveni, tako da nisu nastradali u bombardovanju.</p>
      <p>rs.sputniknews.com</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.299.html:831745-Posada-MiG-31-otkrila-je-uljeza-koristeci-svoje-radare-Ruski-presretaci-uvezbavali-presretanje--i-pracenje"/>
        <a href="http://www.novosti.rs/vesti/planeta.299.html:831670-SAD-prete-Egiptu-Sprecicemo-vas-da-kupite-ruske-avione-Su-35"/>
        <a href="http://www.novosti.rs/vesti/planeta.299.html:831548-On-je-strah-i-trepet-na-bojnom-polju-Ovako-americki-mediji-opisuju-ruski-AS-12-VIDEO"/>
        <a href="http://www.novosti.rs/vesti/planeta.299.html:831457-NATO-je-na-kolenima-Novi-ruski-supertenk-je-nadmocniji-od-svih-tenkova-ikada-VIDEO"/>
        <a href="http://www.novosti.rs/vesti/planeta.299.html:829110-Spreman-za-isporuku-Prvi-lovac-Su-57-do-kraja-godine-VIDEO"/>
      </related>
    </article>
  </body>
</html>