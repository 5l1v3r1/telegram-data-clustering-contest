<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/iranul-ameninta-sa-pedepseasca-mercenarii-arestati-din-spatele-contestarii-1922405524002019111519179221"/>
    <meta property="og:site_name" content="News.ro"/>
    <meta property="article:published_time" content="2019-11-24T15:55:00+00:00"/>
    <meta property="og:title" content="Iranul ameninţă să pedepsească ”mercenarii” arestaţi din spatele contestării"/>
    <meta property="og:description" content="Iranul îi va pedepsi dur pe ”mercenarii” arestaţi în legătură cu valul contestării şi violenţelor care au zguduit ţara în urma unei puternice scumpiri a benzinei, a avertizat duminică un comandant al Gardienilor Revoluţiei, relatează AFP."/>
  </head>
  <body>
    <article>
      <h1>Iranul ameninţă să pedepsească ”mercenarii” arestaţi din spatele contestării</h1>
      <address><time datetime="2019-11-24T15:55:00+00:00">24 Nov 2019, 15:55</time> by <a rel="author">Valentin Vidu</a></address>
      <p>
        <b>Iranul îi va pedepsi dur pe ”mercenarii” arestaţi în legătură cu valul contestării şi violenţelor care au zguduit ţara în urma unei puternice scumpiri a benzinei, a avertizat duminică un comandant al Gardienilor Revoluţiei, relatează AFP.</b>
      </p>
      <p>Republica islamică susţine că a readus calmul după mai multe zile de tulburări care au izbucnit la 15 noiembrie, la câteva ore după anunţarea-surpriză a acestei scumpiri a preţului la pompă.</p>
      <p>Citând oficiali din cadrul poliţiei, agenţia Fars, apropiată ultraconservatorilor, a anunţat duminică faptul că ”180 de conducători ai recentelor revolte au fost identificaţi şi arestaţi”.</p>
      <p>”Răspunsul nostru va fi cu siguranţă proporţionat cu brutalitatea lor”, a declarat contraamiralul Ali Fadavi, adjunctul comandantului-şef al Gardienilor revoluţiei, armata ideologică a Republicii islamice, într-o conferinţă de presă la Teheran.</p>
      <p>”Noi am arestat toţi lacheii şi mercenarii, iar ei au mărturisit în mod clar că au acţionat în serviciul Americii, Monafeghin şi altora”, a adăugat el.</p>
      <p>"Monafeghin" (”ipocriţi” în persoană) este termenul prin care oficiali ai Republicii islamice cataloghează de obicei Mujahedinii Poporului Iranian (MEK), o grupare de opoziţie aflată în exil, responabilă de numeroase atentate în Iran, în anii '80, şi catalogată drept o sectă ”teroristă” de către Teheran.</p>
      <p>”Noi i-am arestat pe toţi, iar cu voia lui Allah Autoritatea Judiciară îi va condamna la maximum”, a mai declarat amiralul Fadavi, în marja unei reuniuni a Basij, un corp de voluntari islamişti care pot acţiona ca trupe auxiliare forţelor de ordine.</p>
      <p>Numărul total al persoanelor arestate cu privire la participarea la contestare rămâne dificil de determinat.</p>
      <p>Marţi, Înaltul Comisariat ONU pentru Drepturile Omului a evocat ”peste 1.000” de arestări.</p>
      <p>Revenind asupra tulburărilor - în cursul cărora au fost incendiate sau atacate staţii de alimentare cu carburant, comisariate, moschei şi clădiri publice - generalul Salar Abnoosh, un oficial de rang înalt în cadrul Basij, le-a catalogat joi drept un ”adevărat război mondial împotriva sistemului” politic al Republicii islamice.</p>
      <p>El a acuzat o ”coaliţie a răului” - alcătuită din ”sionişti, America şi Arabia Saudită” - de faptul că se află la originea ”răzvrătirii”.</p>
      <p>Oficiali din cadrul Gardienilor Revoluţiei au adăugat ”serviciile de informaţii” britanice şi franceze pe această listă.</p>
      <p>Autorităţile iraniene au anunţat cinci morţi în aceste tulburări, însă Amnesty International (AI) estimează la 100 contestatarii ucişi.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/washingtonul-indeamna-twitter-facebook-instagram-suspende-conturile-liderilor-iranieni-pana-restabilirea-internetului-tara-dupa-sanctionarea-ministrului-iranian-telecomunicatiilor-mohammad-javad-1922402724002019111519179208"/>
      </related>
    </article>
  </body>
</html>