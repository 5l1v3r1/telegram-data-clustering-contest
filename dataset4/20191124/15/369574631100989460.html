<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/rozsudek-jako-za-komunistu-obul-se-duka-do-soudu-ktery-zamit/r~aa5ab1360ecd11ea8d520cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-24T15:35:50+00:00"/>
    <meta property="og:title" content="Rozsudek jako za komunistů, obul se Duka do soudu, který zamítl jeho žalobu divadel"/>
    <meta property="og:description" content="&quot;Svatý Jakub říká, že slovem můžeme zabít víc lidí než nožem,&quot; komentoval kardinál rozhodnutí soudu, se kterým nesouhlasí."/>
  </head>
  <body>
    <article>
      <h1>Rozsudek jako za komunistů, obul se Duka do soudu, který zamítl jeho žalobu divadel</h1>
      <address>
        <time datetime="2019-11-24T15:35:50+00:00">24 Nov 2019, 15:35</time>
      </address>
      <p>Už v sobotu Duka na svém <a href="https://www.facebook.com/dominik.duka.3/posts/3435148189859173">Facebooku</a> napsal, že se Česko "dostává zpět do totalitního myšlení a do doby, kdy u nás byli křesťané a církev pronásledováni a utlačováni". V nedělní Partii pak své vyjádření znovu zopakoval. "Myslím, že se to dá srovnávat. Tato hra vyvolala velkou reakci a to napříč celým spektrem společnosti, ať teda věřících či sympatizujících, nebo nevěřících," řekl kardinál v pořadu. </p>
      <p>Duka kritizoval zejména scénu, v níž herec předstírá znásilnění ženy. Podle jeho žaloby je v ní zobrazen Ježíš páchající násilí na muslimce. Náznak, že Ježíš, v něhož Duka věří a od něhož se odvíjí jeho život, spáchal tak odporný čin, byl podle něj silným zásahem do jeho práv na svobodu vyznání a svědomí a žádal proto po divadle omluvu.</p>
      <p>Nicméně neúspěšně. Zamítavý rozsudek městského soudu tento týden pravomocně potvrdil i Krajský soud v Brně. Duka se chce ještě odvolat k Nejvyššímu soudu. </p>
      <p>Kardinál v nedělním pořadu dále uvedl, že z výpovědí jednoho z ředitelů divadel vyplývá, že se soubor ze slovinské Lublaně, který první z her hrál, skládal výhradně z herců muslimského vyznání. "Nedovedu si představit, kdyby do Saudské Arábie nebo do Alžírska přijel soubor, který by řekl, že se skládá z herců nebo tanečníků, kteří jsou všichni katolického vyznání a sehráli by obdobnou hru, kde by v té roli Ježíše Krista byl zakladatel islámu Mohamed. To dám každému člověku k úvaze," dodal Duka.</p>
      <p>Podle kardinála je základem demokracie mravnost, ke které patří i slušnost. "O to mě pouze šlo. Je to rozsudek, který je hodný justice bývalého socialistického tábora, nikoliv demokratického státu, kterým je Česká republika," reagoval na dotazy kardinál.</p>
      <p>Krajský soud se však na celou záležitost díval jinak a dal za pravdu divadlům. "Umělecký projev používá specifické výrazové prostředky, používá symboliku, používá nadsázku, a pokud má potenciál přispívat k diskusi o otázkách veřejného zájmu, tak je právně přípustný i za cenu jisté oběti na náboženském sentimentu části věřících osob, a víra a tolerance věřících by měly být v rámci demokratické společnosti natolik pevné, aby toto unesli," uvedl v odůvodnění rozhodnutí soudce Michal Ryška. Soud tak potvrdil březnové zamítnutí obou žalob Městským soudem v Brně.</p>
      <p>Na otázku, zda pro kardinála svoboda slova není důležitá, odpověděl Duka citátem svatého Jakuba. "On říká, že slovem můžeme zabít víc lidí než nožem," řekl.</p>
      <h3>Naše hry nejsou o Dukovi. Ani na nich nebyl, bránili se divadelníci</h3>
      <p>Církev popudil zejména argument soudu, podle nějž je v Česku křesťanů menšina, a většina lidí si přeje takovou svobodu projevu, která křesťany uráží. Žaloba se týkala uvedení her režiséra Olivera Frljiče Prokletí a Naše násilí a vaše násilí na přehlídce Divadelní svět v květnu 2018. </p>
      <p>"Chceme společnost, kde jsou tolerovány urážky? Já ji nechci a pan kardinál také ne. A proto tady jsme," uvedl u soudu právník Ronald Němec, který se k Dukově žalobě připojil. Řekl, že nemají problém s tím, aby se v demokratické společnosti slušně vyjadřovaly názory, nechtějí však tolerovat samoúčelné urážky.</p>
      <p>Související</p>
      <h4>Byla to alegorie, to dá zdravý rozum, napsal soud Dukovi o hře, v níž znásilňují ženu</h4>
      <figure>
        <img src="https://cdn.xsd.cz/resize/4385807607873124a58b43689e052798_resize=240,135_.jpg?hash=9e0d274156ff7fb13b479c1e4064fe27"/>
      </figure>
      <p>"Pokud účelem her bylo šokovat a urážet, pak toto v rámci demokratické společnosti nelze tolerovat, a kdo jiný by měl vystoupit na ochranu zájmů všech místních křesťanů než právě kardinál jako vrcholný představitel katolické církve v České republice," prohlásil Němec.</p>
      <p>Právníci divadel však toto odmítli. "Pokud žalobci uváděli, že brojí proti tomu, že byli uráženi, tak je třeba uvést, že ty divadelní hry nejsou vůbec o žalobcích. Pokud uvádí, že se cítili dehonestováni, je třeba upozornit, že oni se těch představení vůbec neúčastnili," řekl právní zástupce experimentálního divadla Michal Šalomoun.</p>
      <p>"Jeden z důvodů, proč byla žaloba zamítnuta, je i ten, že žalobci nemají právo podat žalobu ve veřejném zájmu. Tak odvolací soud hodnotí ochranu dobrého jména církve a Ježíše Krista. Oprávnění hájit Ježíše Krista dle soudu nemá nikdo. To je však v rozporu se specifickým posláním kardinála - konat a chránit církev jménem papeže," uvedla mluvčí České biskupské konference Monika Klimentová.</p>
      <p>Dalším důvodem zamítnuti bylo, ze křesťanů je v ČR málo, tedy jejich víra má menší ochranu vůči svobodě slova. "Považujeme za neakceptovatelné, aby z důvodu, že je u nás menšina věřících křesťanů, bylo možné urážet a hanobit základ jejich víry, protože si to podle soudu demokratická většina přeje," uvedla mluvčí. Dostáváme se tak zpět do totalitního myšlení a do doby, kdy u nás byli křesťané a církev pronásledováni a utlačováni, doplnila.</p>
      <p>Související</p>
      <h4>Aktivisté přerušili premiéru hry, v níž Ježíš znásilní muslimku. Policie je vyvedla ze sálu</h4>
      <figure>
        <img src="https://cdn.xsd.cz/resize/baad52408e143d2b86cfbb1ff7ccc5ee_extract=312,33,1472,827_resize=240,135_.jpg?hash=9b2c8e2dbd89561bd6399a4d05aedacd"/>
      </figure>
      <p>0:55</p>
      <p>Právníci divadel byli s rozhodnutím spokojeni. "Šlo o něco jiného než o ochranu osobnosti žalobců, šlo o to trochu oklikou dostat do českého právního řádu delikt blasfemie (rouhání), což se díky rozhodnutí soudu nepovedlo," uvedl Šalomoun.</p>
      <h3>Před divadlem proti hře protestovala stovky lidí</h3>
      <p>Před uvedením hry Naše násilí a vaše násilí se před divadlem shromáždily stovky protestujících. Někteří, včetně více než dvou desítek příznivců hnutí Slušní lidé, byli také uvnitř a představení přerušili. Představení pokračovalo až po zásahu antikonfliktního týmu policie.</p>
      <p>Původně žaloba směřovala jen na Centrum experimentálního divadla, které však pouze poskytlo prostor pro uvedení obou představení. Přehlídku pořádalo Národní divadlo Brno. Policie po uvedení her přijala 19 trestních oznámení směřujících hlavně na Národní divadlo Brno a jeho ředitele. Vyšetřovatelé všechny podněty odložili, trestný čin nezjistili.</p>
    </article>
  </body>
</html>