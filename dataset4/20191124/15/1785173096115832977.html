<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/un-post-de-supraveghere-maritima-europeana-la-golful-persic-urmeaza-sa-fie-instalat-intr-o-baza-navala-franceza-in-emiratele-arabe-unite-anunta-ministrul-francez-al-apararii-florence-parly-1922400824002019111519179191"/>
    <meta property="og:site_name" content="News.ro"/>
    <meta property="article:published_time" content="2019-11-24T15:08:00+00:00"/>
    <meta property="og:title" content="Un post de supraveghere maritimă europeană la Golful Persic urmează să fie instalat într-o bază navală franceză în Emiratele Arabe Unite, anunţă ministrul francez al Apărării Florence Parly"/>
    <meta property="og:description" content="Postul Comandamentului european de supraveghere maritimă la Golful Persic, o regiune în care s-au intensificat tensiunile cu Iranul, urmează să fie instalat în baza navală franceză de la Abu Dhabi, în Emiratele Arabe Unite (EAU), a anunţat duminică ministrul francez al Armatelor Florence Parly, relatează AFP."/>
  </head>
  <body>
    <article>
      <h1>Un post de supraveghere maritimă europeană la Golful Persic urmează să fie instalat într-o bază navală franceză în Emiratele Arabe Unite, anunţă ministrul francez al Apărării Florence Parly</h1>
      <address><time datetime="2019-11-24T15:08:00+00:00">24 Nov 2019, 15:08</time> by <a rel="author">Valentin Vidu</a></address>
      <p>
        <b>Postul Comandamentului european de supraveghere maritimă la Golful Persic, o regiune în care s-au intensificat tensiunile cu Iranul, urmează să fie instalat în baza navală franceză de la Abu Dhabi, în Emiratele Arabe Unite (EAU), a anunţat duminică ministrul francez al Armatelor Florence Parly, relatează AFP.</b>
      </p>
      <p>Pe fondul unor crispări în dosarul nuclear iranian, aceste tensiuni la Golful Persic au crescut în ultimele luni, în urma unor atacuri vizând petroliere dar şi instalaţii petroliere în Arabia Saudită, de care este acuzat Iranul, care dezminte.</p>
      <p>”Am oficializat în această (duminică) dimineaţa primirea pe teritoriul (EAU) al postului Comandamentului iniţiativei de supraveghere maritimă cu europenii, în curs de constituire”, a declarat pentru AFP Florence Parly, în cadrul unei ceremonii de marcare a zece ani de la instalarea bazei navale franceze la Abu Dhabi.</p>
      <p>Parly a precizat că acest post de supraveghere urmează să cuprindă ”zece-15 efective”, în vederea unei ”controbuţii la a face navigaţia maritimă la Golful Persic cât mai sigură posibil”.</p>
      <p>Data la care acest post va deveni operaţional nu este cunoscută încă - în contextul în care unele ţări aşteaptă avalul parlamentelor lor, a declarat ministrul francez.</p>
      <p>Franţa şi mai multe ţări europene au refuzat să participe la misiunea Statelor Unite de protecţie a navelor de la Golful Persic, mai ales în Strâmtoarea Ormuz, esenţială în aprovizionarea mondială cu petrol.</p>
      <p>Iniţiativa europeană ”nu este deloc separată, aşa cum am auzit spunându-se, de Statele Unite. Ne vom coordona cu americanii”, a subliniat Parly.</p>
      <p>Sâmbătă, în Bahrain, Florence Parly şi-a exprimat îngrijorarea faţă de ”dezangajarea treptată deliberată a Statelor Unite” din Orientul Mijlociu.</p>
      <p>Ea a deplâns de asemenea absenţa reacţiei faţă de atacuri recente la Golful Persic, mai ales cele vizând instalaţii petroliere majore în Arabia Saudită, în septembrie.</p>
      <p>Riadul a solicitat atunci susţinerea mai multora dintre partenerii săi internaţionali în vederea perfecţionării sistemului Apărării sale.</p>
      <p>”Vom desfăşura un radar francez care va permite îmbunătăţirea acestei protecţii”, a anunţat Florence Parly, precizând că EAU nu au exprimat o ”cerere echivalentă”.</p>
      <p>Ministrul s-a întâlnir sâmbătă seara cu prinţul moştenitor al Abu Dhabi, Mohammed bin Zayed, liderul de facto al ţării, potrivit agenţiei oficiale WAM.</p>
      <p>Franţa şi EAU sunt legate prin acorduri în domeniul apărării, iar Parisul dispune în această ţară de mai multe implantaţii - baze navale şi aeriene, unităii terestre - cu un total de peste 700 de militari.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>