<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/women/news-women-24-11-2019/836507"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T15:03:32+00:00"/>
    <meta property="og:title" content="ഷഹല ഷെറിന്‍ എന്ന തീരാനൊമ്പരം... സുജ സൂസൻ ജോർജ്‌ എഴുതുന്നു"/>
    <meta property="og:description" content="കേരളം ഇക്കാര്യത്തിൽ കത്തിജ്വലിച്ചു. സ്വഭാവികമായി സർക്കാരിനെതിരെ ..."/>
  </head>
  <body>
    <article>
      <h1>ഷഹല ഷെറിന്‍ എന്ന തീരാനൊമ്പരം... സുജ സൂസൻ ജോർജ്‌ എഴുതുന്നു</h1>
      <address><time datetime="2019-11-24T15:03:32+00:00">24 Nov 2019, 15:03</time> by <a rel="author">സുജ സൂസൻ ജോർജ്‌</a></address>
      <p>കേരളം ഇക്കാര്യത്തിൽ കത്തിജ്വലിച്ചു. സ്വഭാവികമായി സർക്കാരിനെതിരെ ആഞ്ഞടിക്കാനുള്ള ആയുധമായി ഷഹലയുടെ മരണം മാറി. ഒപ്പം പൊതുവിദ്യാഭ്യാസരംഗത്ത് സർക്കാർ നടത്തിക്കൊണ്ടിരിക്കുന്ന ആധുനികവും ക്രിയാത്മകവും ഇടപെടലുകളെയും വലിയ ഉണർവുകളെയും പ്രതിക്കൂട്ടിലാക്കാനുള്ള ശ്രമങ്ങൾ കൊണ്ടുപിടിച്ച്‌ നടക്കുന്നു. കേരളത്തിലെ അധ്യാപകരെല്ലാം പൊടുന്നനെ മനുഷ്യപ്പറ്റില്ലാത്ത ഷൈലോക്കുമാരായി.</p>
      <p>ഒരു പ്രശ്നം ഉണ്ടാകുമ്പോഴെങ്കിലും സിസ്റ്റത്തിന്റെ വീഴ്ചകൾ പരിശോധിക്കാനുള്ള അവസരമായി ജനാധിപത്യം മാറുന്നു എന്നത് നല്ല കാര്യമാണ്. പക്ഷേ ഈ പരിശോധന വിദ്യാഭ്യാസരംഗത്തെ നല്ല കുതിപ്പുകളെ മൂടോടെ പറിച്ചുകളയാൻ തക്കം പാർത്തിരിക്കുന്ന സ്വകാര്യലോബിക്ക് അടിയറവ് പറയാനുള്ള മണ്ണൊരുക്കമാകരുത്.</p>
      <p>റോഡിൽ രക്തംവാർന്ന്‌ കിടക്കുന്നവരെ തിരിഞ്ഞുനോക്കാതെ പോകുന്നവരും അന്ധവിശ്വാസികളും യുക്തിരഹിതമായ സങ്കല്പങ്ങളിൽ അഭിരമിക്കുന്നവരും തൻനോക്കികളും പലതരം ദുരകളാൽ മനുഷ്യത്വം പേരിനുപോലും പ്രവർത്തിയിലില്ലാത്തവരും ലിംഗനീതിയിലോ സാമൂഹ്യനീതിയിലോ അല്പം പോലും മനോപരിഷ്ക്കാരമില്ലാത്തവരും അപരത്വത്തെ നിരന്തരം സൃഷ്ടിക്കുന്നവരും അതിനെ ബഹുമാനിക്കാത്തവരുമായ പൊതുമലയാളി സ്വഭാവത്തിൽപ്പെടുന്നവർ തന്നെയാണ് അധ്യാപകരും.</p>
      <p>ഇതിനെ പലപ്പോഴും മറികടന്ന്‌ പോകുന്നത് ചിലരെങ്കിലും ഈ പൊതുസ്വഭാവത്തെ ശക്തമായി ഭേദിച്ച് മുന്നോട്ടുപോകാൻ കെല്പുള്ളവരായി അതാതിടങ്ങളിൽ ഉണ്ടാകാറുള്ളതുകൊണ്ടാണ്. ഷഹലയുടെ സ്കൂളിൽ ആ ഗണത്തിൽ പെടുത്താവുന്ന ഒരാളെങ്കിലും ഇല്ലാതെപോയി എന്നത് അപകടകരമായി കേരളസമൂഹത്തെ ഗ്രസിക്കുന്ന സ്വാർഥതയുടെ പ്രതിഫലനം കൂടിയായി കണക്കാക്കണം.</p>
      <p>ഒരു കുഞ്ഞു ജീവന്റെ കാര്യത്തിലായിട്ടുപോലും ആ സ്വാർഥനിസംഗതയെ ഭേദിക്കുന്ന ഒരു ജീവചൈതന്യം പോലും സ്കൂളിലോ ആശുപത്രിയിലോ പ്രവർത്തിച്ചില്ല. വിദ്യാഭ്യാസവും ആരോഗ്യവും കേരളത്തിന്റെ അഭിമാനകരമായ സേവനരംഗങ്ങൾ ആയിട്ടുകൂടി അങ്ങനെ സംഭവിച്ചു. സാംസ്‌കാരിക സൂക്ഷ്മതലങ്ങളിൽ ബോധപൂർവം ഉണ്ടാക്കിയെടുക്കേണ്ട വലിയ ' നവോത്ഥാന'ത്തിലേക്കാണ് കാര്യങ്ങൾ വിരൽചൂണ്ടുന്നത്. ഒരു ജീവൻ രക്ഷിക്കാനാണെങ്കിൽ കൂടി അല്പം പോലും അപരത്വത്തെ ഉള്ളിൽ പേറാൻ കഴിവില്ലാത്ത ഞാനും കൂടി ഉൾക്കൊള്ളുന്ന ഈ ചൈതന്യരഹിതമായ സമൂഹമെന്ന ഈ പ്രതി വലിയ ചികിത്സ ആവശ്യപ്പെടുന്നു.<br/>ഷഹല ഷെറിൻ എന്ന അഞ്ചാം ക്ലാസുകാരി പൊന്നോമന ക്ലാസ് മുറിയിൽ പാമ്പുകടിയേറ്റ് ചികിത്സ ലഭിക്കാതെ മരിച്ചതിന് ആരാണ് ഉത്തരവാദി? ആരൊക്കെയാണ് ഉത്തരവാദികൾ?</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/shehla-sherin-s-death-suspension/836106"/>
        <a href="https://www.deshabhimani.com/news/kerala/sulthan-bathery-student-death-protest/836101"/>
        <a href="https://www.deshabhimani.com/news/kerala/chief-minister-on-shehla-sherin-s-death/835908"/>
        <a href="https://www.deshabhimani.com/women/twins-sisters-music/836506"/>
        <a href="https://www.deshabhimani.com/women/nidha-fathima/836505"/>
        <a href="https://www.deshabhimani.com/women/news-women-17-11-2019/834915"/>
        <a href="https://www.deshabhimani.com/women/tholatt-sarojini/834913"/>
        <a href="https://www.deshabhimani.com/women/elif-shafak/834901"/>
        <a href="https://www.deshabhimani.com/women/news-women-09-11-2019/833428"/>
        <a href="https://www.deshabhimani.com/women/firoza-suresh-bicycle-mayor/833427"/>
      </related>
    </article>
  </body>
</html>