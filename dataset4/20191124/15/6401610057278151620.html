<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/campagnetijd-bij-sp-verhoging-minimumloon-in-allerlei-opzichten-positief/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-24T15:00:31+00:00"/>
    <meta property="og:title" content="Campagnetijd bij SP: ‘verhoging minimumloon in allerlei opzichten positief’"/>
    <meta property="og:description" content="De SP grijpt een onderzoek van onderzoeksbureau SEOR aan, waaruit zou blijken dat een hoger minimumloon ‘veel oplevert’ en ‘allerlei positieve effecten heeft’. Bij de SP willen ze wel beginnen met een verhoging van tien procent. Daar scoor je natuurlijk lekker mee! Gewoon meer geld voor iedereen, wie wil dat nou niet! Mooie gouden bergen worden hier beloofd zeg. Is het dan echt zo dat een hoger minimumloon zo goed is voor iedereen? En als dat zo is, waarom hebben we dat dan niet al veel eerder gedaan? Er zitten nogal een hoop mits en maren aan dit onderzoek, de (héle) voorzichtige conclusies die erin staan en het populistische gezwam wat de SP er van maakt. De ingetrapte open deuren in het onderzoek doen het SP-verhaal ook niet goed. Want ja, mensen met meer geld gaan meer consumeren. En ja, als er meer geconsumeerd wordt, creëert dat ook banen. En natuurlijk verlicht het de druk die de overheid op de maatschappij legt, om het simpele feit dat meer mensen weer meer rekeningen (tijdig) kunnen betalen. Hartstikke…"/>
  </head>
  <body>
    <article>
      <h1>Campagnetijd bij SP: ‘verhoging minimumloon in allerlei opzichten positief’</h1>
      <address><time datetime="2019-11-24T15:00:31+00:00">24 Nov 2019, 15:00</time> by <a rel="author">Wout Willemsen</a></address>
      <p>
        <b><a href="https://www.sp.nl/nieuws/2019/11/verhoog-minimumloon">De SP</a> grijpt een onderzoek van <a href="https://www.sp.nl/sites/default/files/seor_budgettaire_effecten_van_verhoging_van_het_minimumloon.pdf">onderzoeksbureau SEOR</a> aan, waaruit zou blijken dat een hoger minimumloon ‘veel oplevert’ en ‘allerlei positieve effecten heeft’. Bij de SP willen ze wel beginnen met een verhoging van tien procent. Daar scoor je natuurlijk lekker mee!</b>
      </p>
      <p>Gewoon meer geld voor iedereen, wie wil dat nou niet! Mooie gouden bergen worden hier beloofd zeg. Is het dan echt zo dat een hoger minimumloon zo goed is voor iedereen? En als dat zo is, waarom hebben we dat dan niet al veel eerder gedaan?</p>
      <p>Er zitten nogal een hoop mits en maren aan dit onderzoek, de (héle) voorzichtige conclusies die erin staan en het populistische gezwam wat de SP er van maakt. De ingetrapte open deuren in het onderzoek doen het SP-verhaal ook niet goed. Want ja, mensen met meer geld gaan meer consumeren. En ja, als er meer geconsumeerd wordt, creëert dat ook banen. En natuurlijk verlicht het de druk die de overheid op de maatschappij legt, om het simpele feit dat meer mensen weer meer rekeningen (tijdig) kunnen betalen. Hartstikke leuk allemaal.</p>
      <p>Maar wat de SP er niet bijverteld is dat een hoger minimumloon ook voor hogere consumptieprijzen gaat zorgen: daar gaat je koopkrachtvoordeel. En een hoger minimumloon is prima op te vangen in een bedrijf waar minimumloon-arbeiders maar een kleine groep zijn. Maar wat denk je van de horeca en schoonmaakbedrijven? Die zitten nu al met vrij lage marges. Zadel je hen op met 10 procent hogere personeelskosten zonder dat de productiviteit daar minimaal even hard mee stijgt, dan is er binnen de kortste keren geen stadscentrum meer over. Tenzij iedereen drie of vier euro neer wil gaan tellen voor een pilsje. Lijkt me sterk.</p>
    </article>
  </body>
</html>