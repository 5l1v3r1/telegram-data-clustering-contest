<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/594433/%E0%A6%AD%E0%A7%82%E0%A6%AE%E0%A6%BF%E0%A6%95%E0%A6%AE%E0%A7%8D%E0%A6%AA-%E0%A6%B8%E0%A6%B9%E0%A6%A8%E0%A7%80%E0%A7%9F-%E0%A6%AD%E0%A6%AC%E0%A6%A8-%E0%A6%A8%E0%A6%BF%E0%A6%B0%E0%A7%8D%E0%A6%AE%E0%A6%BE%E0%A6%A3%E0%A7%87-%E0%A6%B8%E0%A6%B0%E0%A6%95%E0%A6%BE%E0%A6%B0-%E0%A6%95%E0%A6%BE%E0%A6%9C-%E0%A6%95%E0%A6%B0%E0%A6%9B%E0%A7%87-%E0%A6%A4%E0%A7%8D%E0%A6%B0%E0%A6%BE%E0%A6%A3"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T15:59:00+00:00"/>
    <meta property="og:title" content="ভূমিকম্প সহনীয় ভবন নির্মাণে সরকার কাজ করছে: ত্রাণ প্রতিমন্ত্রী"/>
    <meta property="og:description" content="দেশে বড় ও মাঝারি মাত্রার ভূমিকম্প সহনীয় ভবন নির্মাণে জাপান সরকার ও জাইকা সহায়তা দেবে করবে বলে জানিয়েছেন দুর্যোগ ব্যবস্থাপনা ও ত্রাণ প্রতিমন্ত্রী ডা. মো. এনামুর রহমান। তিনি বলেন, &amp;lsquo;ভূমিকম্প সহনীয় ভবন নির্মাণে সরকার কাজ করছে।&amp;rsquo; রবিবার (২৪ নভেম্বর) রাজধানীর একটি হোটেলে ..."/>
  </head>
  <body>
    <article>
      <h1>ভূমিকম্প সহনীয় ভবন নির্মাণে সরকার কাজ করছে: ত্রাণ প্রতিমন্ত্রী</h1>
      <address><time datetime="2019-11-24T15:59:00+00:00">24 Nov 2019, 15:59</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/2a22fe2cc66cc315a9ed02ddfa9c3fd3-5ddaa92cb0ea5.jpg"/>
        <figcaption>সেমিনারে বক্তব্য রাখেন দুর্যোগ ব্যবস্থাপনা ও ত্রাণ প্রতিমন্ত্রী ডা. মো. এনামুর রহমান</figcaption>
      </figure>
      <p>দেশে বড় ও মাঝারি মাত্রার ভূমিকম্প সহনীয় ভবন নির্মাণে জাপান সরকার ও জাইকা সহায়তা দেবে করবে বলে জানিয়েছেন দুর্যোগ ব্যবস্থাপনা ও ত্রাণ প্রতিমন্ত্রী ডা. মো. এনামুর রহমান। তিনি বলেন, ‘ভূমিকম্প সহনীয় ভবন নির্মাণে সরকার কাজ করছে।’ রবিবার (২৪ নভেম্বর) রাজধানীর একটি হোটেলে  ‘দুর্যোগ ঝুঁকি হ্রাসে সেন্দাই কর্মকাঠামো বাস্তবায়ন’ শীর্ষক এক সেমিনারে তিনি  এই তথ্য জানান।</p>
      <p>প্রতিমন্ত্রী বলেন, ‘ভৌগলিক অবস্থানের কারণে বাংলাদেশ অত্যন্ত ভূমিকম্প ঝুঁকিপূর্ণ একটি দেশ। মাঝারি থেকে বড় মাত্রার ভূমিকম্প হলে দেশে যে ধ্বংসযজ্ঞ হবে, তা কাটিয়ে ওঠা কঠিন হবে। তাই, ভূমিকম্প সহনীয় অবকাঠামো নির্মাণের বিকল্প নেই। এই কার্যক্রম বাস্তবায়নে একটি দীর্ঘ মেয়াদি পরিকল্পনা হাতে নেওয়া হয়েছে। আমাদের ভবিষ্যৎ প্রজন্মকে একটি ভূমিকম্প দুর্যোগ সহনীয় দেশ উপহার দিতে সরকার কাজ করছে।’</p>
      <p>অনুষ্ঠানে দুর্যোগ ব্যবস্থাপনা ও ত্রাণ মন্ত্রণালয়ের সিনিয়র সচিব শাহ কামালের সভাপতিত্বে অনুষ্ঠিত সেমিনারে আরও বক্তৃব্য রাখেন দুর্যোগ ব্যবস্থাপনা ও ত্রাণ মন্ত্রণালয় সম্পর্কিত সংসদীয় স্থায়ী কমিটির সভাপতি এ বি তাজুল ইসলাম, দুর্যোগ ব্যবস্থাপনা ও ত্রাণ মন্ত্রণালয় সম্পর্কিত স্থায়ী কমিটির সদস্য আফতাব উদ্দিন সরকার, মীর মোস্তাক আহমেদ রবি ও মাসুদ উদ্দিন চৌধুরী এবং ঢাকায় নিযুক্ত সুইডেনের রাষ্ট্রদূত মিজ শার্লোটা সিল্টার ও ইউএনডিপির আবাসিক প্রতিনিধি সুদীপ্ত মুখার্জী।</p>
      <p>সেমিনারে মূল প্রবন্ধ উপস্থাপন করেন মন্ত্রণালয়ের অতিরিক্ত সচিব ও ন্যাশনাল রেজিলিয়েন্স প্রোগ্রামের ন্যাশনাল প্রোগ্রাম কো-অর্ডিনেটর মোহম্মদ মোহসীন।</p>
      <footer>/এসআই/এমএনএইচ/</footer>
    </article>
  </body>
</html>