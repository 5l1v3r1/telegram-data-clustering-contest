<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formule/f2-latifi-saluta-non-tornero-in-qualunque-caso-f1-williams-469037.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T15:15:47+00:00"/>
    <meta property="og:title" content="F2 | Latifi saluta: “Non tornerò, in qualunque caso”"/>
    <meta property="og:description" content="Il canadese sempre esser favorito per ereditare il sedile di Robert Kubica in Williams, ma ha negato di voler tornare nel campionato 'cadetto' se l'accordo non dovesse andare a buon fine"/>
  </head>
  <body>
    <article>
      <h1>F2 | Latifi saluta: “Non tornerò, in qualunque caso”</h1>
      <h2>Il canadese sempre esser favorito per ereditare il sedile di Robert Kubica in Williams, ma ha negato di voler tornare nel campionato 'cadetto' se l'accordo non dovesse andare a buon fine</h2>
      <address><time datetime="2019-11-24T15:15:47+00:00">24 Nov 2019, 15:15</time> by <a rel="author">Matteo Senatore</a></address>
      <p>Con dieci punti di vantaggio su Luca Ghiotto da amministrare, ad Abu Dhabi<b> Nicholas Latifi</b> dovrà cercare di difendere la seconda piazza in campionato, alle spalle dell’ormai irraggiungibile Nyck de Vries. Le due gare di Yas Marina, in ogni caso, saranno le ultime della carriera in <b>F2</b> per il pilota canadese, almeno stando alle parole del diretto interessato.</p>
      <p>Interrogato dal sito <i>RaceFans</i> sul proprio futuro infatti, Latifi ha espresso chiaramente il proprio pensiero:<i> “Per me, in Formula 2, è sempre stato chiaro che questo sarebbe stato il mio ultimo anno”</i>. Il portacolori del <b>team Dams</b> aveva iniziato fortissimo la stagione, vincendo tre delle prime cinque gare del campionato, ma ha poi subito il rientro di De Vries che lo scavalcato in classifica involandosi verso il titolo.</p>
      <figure>
        <img src="https://www.formulapassion.it/wp-content/uploads/2019/05/Nicholas_Latifi_DAMS-Custom.jpg"/>
      </figure>
      <p><b>Terzo pilota della Williams</b>, Latifi quest’anno è già stato schierato dal team di Grove per sei volte in pista durante le prove libere del venerdì ed è attualmente il chiaro favorito per prendere il posto di Robert Kubica nel 2020. “<i>Iniziando il campionato, sapevo che sarebbe stato il mio ultimo anno, buono o cattivo che fosse</i> – ha spiegato ancora il 24enne di Montreal – <i>quindi sono felice di aver disputato una buona stagione. Non ci resta che vedere per il prossimo anno quale sarà il piano”</i>.</p>
      <figure>
        <img src="https://www.formulapassion.it/wp-content/uploads/2019/09/Photo4_s.r.l._1022756-Custom.jpg"/>
      </figure>
      <p>Anche se non è ancora arrivata l’ufficialità, appare comunque difficile che qualcuno possa strappare il sedile in Williams a Latifi per la <b>prossima stagione</b>. Resta libero ancora Nico Hulkenberg, ma non sembrano poterci essere reali margini di trattativa tra il pilota tedesco e la scuderia anglosassone, che nel 2019 ha vissuto la peggiore stagione della propria lunga e gloriosa storia.</p>
      <footer>RIPRODUZIONE RISERVATA</footer>
    </article>
  </body>
</html>