<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903118.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T15:37:00+00:00"/>
    <meta property="og:title" content="عباسی: وزیر جهاد کشاورزی استعفا داد/ روحانی هنوز استعفا را نپذیرفته است"/>
    <meta property="og:description" content="به گزارش خانه ملت، اسدالله عباسی در نشست علنی نوبت عصر امروز (یکشنبه، 3 آذرماه) مجلس شورای اسلامی در جمع خبرنگاران با اشاره به استیضاح وزیر جهاد کشاورزی که قرار بود روز سه شنبه 5 آذرماه در صحن علنی برگزار شود، گفت: هنوز نماینده دولت برای حضور محمود حجتی به ما اعلامی نکرده و طبق آئین نامه مجلس استیضاح وزیر در دستورکار خواهد بود."/>
  </head>
  <body>
    <article>
      <h1>عباسی: وزیر جهاد کشاورزی استعفا داد/ روحانی هنوز استعفا را نپذیرفته است</h1>
      <address>
        <time datetime="2019-11-24T15:37:00+00:00">24 Nov 2019, 15:37</time>
      </address>
      <p>سخنگوی هیات رئیسه مجلس با اشاره به استیضاح وزیر جهاد کشاورزی که در دستورکار صحن علنی روز سه شنبه قرار دارد، گفت: علیرغم وجود احتمال استعفا از سوی وزیر، رئیس جمهور هنوز درباره پذیرش این موضوع اعلامی نداشته از این رو استیضاح وی دنبال می شود.</p>
      <p>به گزارش خانه ملت، اسدالله عباسی در نشست علنی نوبت عصر امروز (یکشنبه، 3 آذرماه) مجلس شورای اسلامی در جمع خبرنگاران با اشاره به استیضاح وزیر جهاد کشاورزی که قرار بود روز سه شنبه 5 آذرماه در صحن علنی برگزار شود، گفت: هنوز نماینده دولت برای حضور محمود حجتی به ما اعلامی نکرده و طبق آئین نامه مجلس استیضاح وزیر در دستورکار خواهد بود.</p>
      <p>نماینده مردم رودسر و املش در مجلس شورای اسلامی با اشاره به احتمال استعفای وزیر جهاد کشاورزی عنوان کرد: هنوز رئیس جمهور این استعفا را نپذیرفته است و در صورت پذیرش استعفا، وزیر جهاد به صحن نمی آید اما به هر صورت موضوع استیضاح در دستورکار روز سه شنبه قرار خواهد داشت.</p>
      <p>وی در ادامه با اشاره به تاثیر قیمت بنزین بر قیمت کالاهای اساسی اظهار داشت: کمیسیون اقتصادی با ستاد تنظیم بازار جلساتی داشته که قرار است گزارشی از این جلسات در صحن علنی فردا دوشنبه، 4 آذرماه قرائت شود. همچنین قرار است وزرای صنعت و دادگستری، رئیس سازمان تعزیرات حکومتی و رئیس اتاق اصناف در جلسه علنی فردا حضور یافته و گزارش هایی ارائه کنند.</p>
      <p>سخنگوی هیات رئیسه مجلس شورای اسلامی در پایان با تاکید بر اینکه اصلاح قیمت بنزین نباید بر قیمت سایر کالاها تاثیر بگذارد، خاطرنشان کرد: قیمت برخی از اجناس به دلیل افزایش قیمت بنزین، تغییر کرده است که قوه قضائیه باید با متخلفان که در تغییر قیمت ها دست داشته اند برخورد کند.</p>
    </article>
  </body>
</html>