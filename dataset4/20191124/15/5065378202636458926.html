<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/story/1032095/epidoma-oga-se-poies-periptoseis-xorigeitai-se-anasfalistoys"/>
    <meta property="og:site_name" content="Newsbomb"/>
    <meta property="article:published_time" content="2019-11-24T15:39:49+00:00"/>
    <meta property="og:title" content="Επίδομα ΟΓΑ: Σε ποιές περιπτώσεις χορηγείται σε ανασφάλιστους"/>
    <meta property="og:description" content="Επίδομα ΟΓΑ: Τι ποσό δικαιούνται - Απαραίτητη προϋπόθεση να έχουν συμπληρώσει το 67ο έτος της ηλικίας τους"/>
  </head>
  <body>
    <article>
      <h1>Επίδομα ΟΓΑ: Σε ποιές περιπτώσεις χορηγείται σε ανασφάλιστους</h1>
      <h2>Επίδομα ΟΓΑ: Τι ποσό δικαιούνται - Απαραίτητη προϋπόθεση να έχουν συμπληρώσει το 67ο έτος της ηλικίας τους</h2>
      <address><time datetime="2019-11-24T15:39:49+00:00">24 Nov 2019, 15:39</time> by <a rel="author">Newsroom</a></address>
      <p>Aπαντήσεις σε σχέση με τα κριτήρια παροχής του επιδόματος ανασφάλιστων υπερήλικων δίνει η υφυπουργός Εργασίας, κα<a href="https://www.newsbomb.gr/tags/tag/126543/domna-mixahlidoy"> Δόμνα Μιχαηλίδου</a>, απαντώντας γραπτώς στην <a href="https://www.hellenicparliament.gr/">Βουλή.</a></p>
      <p>Συγκεκριμένα, προς απάντηση σχετικής ερώτησης που κατατέθηκε στη Βουλή από το Βουλευτή, κ. Κ. Βελόπουλο, πληροφορούμε τα εξής, αναφέρει η Δόμνα Μιχαηλίδου: Σύμφωνα με τα οριζόμενα στις διατάξεις του άρθρου 93 του ν. 4387/2016 <i><b>«Ενιαίο Σύστημα Κοινωνικής Ασφάλειας -- Μεταρρύθμιση ασφαλιστικού − συνταξιοδοτικού συστήματος Ρυθμίσεις φορολογίας εισοδήματος και τυχερών παιγνίων και άλλες διατάξεις»</b></i> (Α' 85), <b>χορηγείται από τον <a href="http://www.oga.gr/">ΟΓΑ</a>, νυν <a href="https://opeka.gr/">ΟΠΕΚΑ,</a></b> στους ανασφάλιστους ηλικιωμένους και σε αυτούς που δεν πληρούν τις προϋποθέσεις συνταξιοδότησης, <b>επίδομα Κοινωνικής Αλληλεγγύης Ανασφαλίστων Υπερηλίκων,</b> εφόσον πληρούν τις εξής προϋποθέσεις:</p>
      <p>
        <b>α. Έχουν συμπληρώσει το 67ο έτος της ηλικίας τους</b>
      </p>
      <p>β. Δεν λαμβάνουν ή δεν δικαιούνται να λάβουν σύνταξη από το εξωτερικό ή οποιαδήποτε ασφαλιστική ή προνοιακή παροχή από την Ελλάδα, μεγαλύτερη από το κατωτέρω στην παράγραφο 3 πλήρες ποσό του επιδόματος (ήτοι 360 € μηνιαίως).</p>
      <p>Σε περίπτωση που η κατά τα ανωτέρω σύνταξη ή παροχή από δημόσιο φορέα που λαμβάνουν είναι μικρότερη από το επίδομα, δικαιούνται το ποσό της διαφοράς που προκύπτει μετά την αφαίρεση του ποσού της σύνταξης ή παροχής που λαμβάνουν από το επίδομα. <b>Αν το ποσό που προκύπτει είναι μικρότερο από είκοσι (20) ευρώ δεν καταβάλλεται το επίδομα.</b> Σε περίπτωση μεταβολής του ποσού της σύνταξης ή της παροχής που λαμβάνουν από το εξωτερικό ή την Ελλάδα, αντίστοιχα, οι δικαιούχοι υποχρεούνται να το δηλώσουν αμέσως, προκειμένου να τροποποιηθεί αναλόγως το ποσό του επιδόματος. <b>Για όσους λαμβάνουν σύνταξη ή άλλη παροχή από οποιοδήποτε φορέα του εξωτερικού, η νομισματική ισοτιμία λαμβάνεται υπόψη την 1η εργάσιμη ημέρα του έτους κατά τη χορήγηση,</b> την επαναχορήγηση ή την τροποποίηση του ποσού της παροχής που λαμβάνουν από τον αρμόδιο για την καταβολή αυτής φορέα, λόγω αλλαγής του ποσού της σύνταξης που λαμβάνουν από τον φορέα του εξωτερικού.</p>
      <p>γ. <b>Διαμένουν μόνιμα και νόμιμα στην Ελλάδα</b> δεκαπέντε (15) συνεχόμενα έτη πριν από την υποβολή της αίτησης για τη λήψη του επιδόματος ή δεκαπέντε (15) έτη μεταξύ του 17ου και του 67ου έτους της ηλικίας τους, εκ των οποίων τα δέκα (10) συνεχόμενα πριν από την υποβολή της αίτησης και εξακολουθούν να διαμένουν στην Ελλάδα και μετά τη λήψη της παροχής.</p>
      <p>δ. <b>Το ποσό του επιδόματος καταβάλλεται πλήρες</b> ή, σύμφωνα με τα προβλεπόμενα στην περίπτωση β΄ της παρ. 1 για όσους πληρούν αθροιστικά τα ανωτέρω κριτήρια και έχουν συμπληρώσει στη χώρα τουλάχιστον τριάντα πέντε (35) πλήρη έτη διαμονής και μειώνεται κατά 1/35 για κάθε ένα (1) έτος που υπολείπεται των τριάντα πέντε (35) ετών διαμονής στη χώρα.</p>
      <p>ε.<b> Το συνολικό ετήσιο ατομικό φορολογητέο εισόδημά τους, καθώς και το απαλλασσόμενο ή φορολογούμενο με ειδικό τρόπο εισόδημά τους δεν υπερβαίνει το ποσό των τεσσάρων χιλιάδων τριακοσίων είκοσι (4.320) ευρώ</b> ή, στη περίπτωση εγγάμων, το συνολικό ετήσιο οικογενειακό φορολογητέο εισόδημα, καθώς και το απαλλασσόμενο ή φορολογούμενο με ειδικό τρόπο εισόδημα δεν υπερβαίνει το ποσό των οκτώ χιλιάδων εξακοσίων σαράντα (8.640) ευρώ.</p>
      <p>στ. <b>Εξαιρούνται της παροχής οι μοναχοί/ες,</b> οι οποίοι διαμένουν σε Ιερές Μονές και συντηρούνται από αυτές και όσοι εκτίουν ποινή στερητική της ελευθερίας.</p>
      <p>ζ.<b> Εξαιρούνται επίσης οι ανασφάλιστοι υπερήλικες</b> και αυτοί που δεν πληρούν τις προϋποθέσεις συνταξιοδότησης, εφόσον ο/η σύζυγος λαμβάνει σύνταξη από οποιαδήποτε πηγή μεγαλύτερη από την παροχή.</p>
      <h3>Στο εισόδημα δεν υπολογίζονται:</h3>
      <p>α. Οι οικονομικές ενισχύσεις που χορηγούνται σε άτομα με αναπηρίες λόγω της αναπηρίας τους.</p>
      <p>β. Το διατροφικό επίδομα που χορηγείται στους πάσχοντες από χρόνια νεφρική ανεπάρκεια τελικού σταδίου και στους μεταμοσχευμένους.</p>
      <p>
        <b>γ. Το επίδομα ανεργίας.</b>
      </p>
      <p>δ. Η διατροφή που καταβάλλεται σε ανήλικο τέκνο με δικαστική απόφαση ή με συμβολαιογραφική πράξη ή με ιδιωτικό έγγραφο.</p>
      <h3>Περιουσιακά κριτήρια</h3>
      <p><b>α. Ακίνητη περιουσία:</b> Η συνολική φορολογητέα αξία της ακίνητης περιουσίας του αιτούντος, σύμφωνα με τα ανωτέρω το επίδομα δεν μπορεί να υπερβαίνει στο σύνολο της το ποσό των ενενήντα χιλιάδων (90.000) ευρώ.</p>
      <p><b>β. Κινητή περιουσία:</b> Το τεκμήριο αντικειμενικής δαπάνης της κινητής περιουσίας του αιτούντος (επιβατικά ΙΧ, ΜΧ αυτοκίνητα ή και δίκυκλα) δεν μπορεί να υπερβαίνει στο σύνολό της, το ποσό των έξι χιλιάδων (6.000) ευρώ.</p>
      <p>4.Το πλήρες ποσό του μηνιαίου επιδόματος ανέρχεται σε τριακόσια εξήντα (360) ευρώ και αναπροσαρμόζεται, σύμφωνα με τα οριζόμενα στην παράγραφο 3 του άρθρου 14 του ως άνω νόμου, χορηγείται δε μετά την υποβολή εκ μέρους του/της αιτούντος/ουσας των απαιτούμενων δικαιολογητικών, όπως αυτά ορίζονται στην αριθμ. Φ10034/24237/655/29-7-2016 Κοινή Απόφαση των Υπουργών Οικονομικών και Εργασίας, Κοινωνικής Ασφάλισης και Κοινωνικής Αλληλεγγύης (Β' 2401). Περαιτέρω, σημειώνουμε ότι το φορολογητέο εισόδημα καθορίζεται από τις διατάξεις του ν. 4172/2013 «Φορολογία εισοδήματος, επείγοντα μέτρα εφαρμογής του ν. 4046/2012, του ν. 4093/2012 και του ν. 4127/2013 και άλλες διατάξεις» (Α' 167), όπως κάθε φορά ισχύει.</p>
      <p>Με πληροφορίες από ΑγρόΤυπος</p>
      <p>
        <b>
          <i>Δείτε όλες τις τελευταίες</i>
          <i>
            <a href="https://www.newsbomb.gr/oles-oi-eidhseis"> Ειδήσεις</a>
          </i>
          <i> από την Ελλάδα και τον Κόσμο, τη στιγμή που συμβαίνουν, στο<a href="https://www.newsbomb.gr/"> Newsbomb.gr</a></i>
        </b>
      </p>
      <related>
        <a href="https://www.newsbomb.gr/oikonomia/story/1032093/opeka-poia-epidomata-pistonontai-apo-25-28-11-stoys-dikaioyxoys"/>
        <a href="https://www.newsbomb.gr/oikonomia/story/1032078/syntaxeis-pos-na-symplirosete-ta-ensima-poy-sas-leipoyn-ola-osa-prepei-na-xerete"/>
        <a href="https://www.newsbomb.gr/oikonomia/story/1031712/opeka-epidoma-stis-polyteknes-agrotises"/>
      </related>
    </article>
  </body>
</html>