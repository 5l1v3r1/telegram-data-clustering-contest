<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/23/lampedusa-naufragio-barcone-oltre-100-tratti-in-salvo_b2197325-5bc4-4a63-ab94-624caecfc7e8.html"/>
    <meta property="og:site_name" content="ANSA.it"/>
    <meta property="article:published_time" content="2019-11-24T15:54:56+00:00"/>
    <meta property="og:title" content="Migranti: proseguono ricerche dispersi naufragio a Lampedusa, trovati i corpi di 5 donne"/>
    <meta property="og:description" content="Tratti in salvo in 149 tra i quali 13 donne e tre bambini. La procura apre una inchiesta. Di Maio: 'Fermare partenze da Nordafrica. Al lavoro con tutte forze, apprensione per caso Lampedusa' (ANSA)"/>
  </head>
  <body>
    <article>
      <h1>Migranti: proseguono ricerche dispersi naufragio a Lampedusa, trovati i corpi di 5 donne</h1>
      <h2>Tratti in salvo in 149 tra i quali 13 donne e tre bambini</h2>
      <address><time datetime="2019-11-24T15:54:56+00:00">24 Nov 2019, 15:54</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/11/24/4f9c8c48a483276e4f850a58fd535541.jpg"/>
          <figcaption>Lampedusa<cite>RIPRODUZIONE RISERVATA © Copyright ANSA/AP</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/24/371835433ae68510f36dad96e326e388.jpg"/>
          <figcaption>Lampedusa<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/24/a71d56c3fa8ffac7ac6ba6b01853eceb.jpg"/>
          <figcaption>Lampedusa<cite>RIPRODUZIONE RISERVATA © Copyright ANSA/AP</cite></figcaption>
        </figure>
      </slideshow>
      <p><b>Sono cinque i cadaveri recuperati fino ad ora dalla Guardia Costiera e dalla Guardia di Finanza dopo il naufragio avvenuto ieri a un miglio dalla costa di Lampedusa</b>. I corpi privi di vita di tre donne sono stati recuperati in mare dalla motovedetta della Guardia Costiera CP 324, altri due sono stati ritrovati a terra da personale della Guardia di Finanza.</p>
      <p>La Procura di Agrigento<b> ha aperto un fascicolo d'inchiesta per favoreggiamento dell'immigrazione clandestina</b>, naufragio e omicidio colposo plurimo. Già da ieri sera il procuratore aggiunto Salvatore Vella sta seguendo sistematicamente l'evolversi del caso e ha gestito prima la complessa macchina dei soccorsi.</p>
      <p>La prima salma è stata recuperata a riva, a Cala Galera, dai militari della Guardia di Finanza. Anche il secondo cadavere è stato avvistato in spiaggia, ma le onde lo hanno trascinato di nuovo in mare. A ripescarlo è stata la motovedetta Cp300 della Guardia costiera di Lampedusa.</p>
      <p>Sono proseguite per tutta la notte, sotto il coordinamento della Guardia Costiera di Palermo,<b> le ricerche in mare in seguito al naufragio</b>. I 149 migranti tratti in salvo dalle motovedette della Guardia Costiera, tra i quali 13 donne e 3 bambini, avevano riferito che sul barcone vi erano altre venti persone.</p>
      <p>Il naufragio è avvenuto nel tardo pomeriggio, poco prima del tramonto,<b> a circa un miglio dalla spiaggia dell'Isola dei Conigli</b>. La barca, che non aveva richiesto aiuto né segnalato la sua posizione alla Guardia Costiera, <b>si è capovolta a causa del mare in tempesta</b>. Nelle ricerche, ostacolate dal maltempo, impiegate due motovedette e un aereo della Guardia Costiera, una nave e un elicottero della Marina Militare, una motovedetta e un pattugliatore della Guardia di Finanza.</p>
      <p><b>Il naufragio è avvenuto a circa un miglio dalla costa, tra la spiaggia dell'isola dei Conigli e Cala Galera</b>.</p>
      <p>Due naufraghi sul molo di Lampedusa disperati perché tra le persone salvate non ci sono le loro mogli. I due uomini, un giovane eritreo e un libico, sperano che i soccorritori, che stanno perlustrando l'area, possano individuare e mettere in salvo le due donne.</p>
      <p>"Ieri sera ho sentito il ministro Lamorgese, in queste ore stiamo seguendo con molta apprensione quello che sta succedendo. Una cosa è certa, noi dobbiamo lavorare per fare in modo che le imbarcazioni non partano più dalle coste libiche, tunisine e del Nordafrica. Ci stiamo lavorando con tutte le nostre forze". <b>Così il ministro degli Esteri, Luigi Di Maio, sul naufragio dei migranti a Lampedusa.</b></p>
      <footer>RIPRODUZIONE RISERVATA © Copyright ANSA</footer>
      <related>
        <h4>Notizie Correlate</h4>
        <a href="http://www.ansa.it/sicilia/notizie/2019/11/23/messina-porto-sicuro-per-la-ocean-viking_4fde5075-1f4c-4791-9ac0-988baa5a3f6e.html"/>
        <a href="http://www.ansa.it/sito/notizie/mondo/africa/2019/11/23/guardia-costiera-libia-salvati-206-migranti-_0d6aea83-0d68-4069-9637-c64b99d72aec.html"/>
        <a href="http://www.ansa.it/sito/notizie/politica/2019/11/23/scultura-salvini-che-spara-ad-immigrati.-lui-istiga-allodio-altro-che-arte_1fd86024-0fa7-4c30-9c85-67e36f927368.html"/>
        <a href="http://www.ansa.it/sito/videogallery/italia/2019/11/24/migranti-naufragio-barcone-a-un-miglio-da-lampedusa_1784b906-02d9-42ad-bf91-26ee9ea7a163.html"/>
      </related>
    </article>
  </body>
</html>