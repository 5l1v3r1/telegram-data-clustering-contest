<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/magazin/ispanyada-can-yamana-buyuk-ilgi"/>
    <meta property="og:site_name" content="CNN Türk"/>
    <meta property="article:published_time" content="2019-11-24T15:51:04+00:00"/>
    <meta property="og:title" content="İspanya'da Can Yaman'a büyük ilgi!"/>
    <meta property="og:description" content="İspanya'nın başkenti Madrid'e gelen aktör Can..."/>
  </head>
  <body>
    <article>
      <h1>İspanya'da Can Yaman'a büyük ilgi!</h1>
      <h2>İspanya'nın başkenti Madrid'e gelen aktör Can Yaman'ı havalimanı terminalinde yaklaşık 2 bin İspanyol hayranı karşıladı.</h2>
      <address><time datetime="2019-11-24T15:51:04+00:00">24 Nov 2019, 15:51</time> by <a rel="author">AA</a></address>
      <p><a href="https://www.cnnturk.com/haberleri/ispanya">İspanya</a>'da son dönemlerde çok revaçta olan Türk dizilerini takip eden ve "<a href="https://www.cnnturk.com/haberleri/erkenci-kus">Erkenci Kuş</a>" ile "<a href="https://www.cnnturk.com/haberleri/dolunay">Dolunay</a>" dizilerinde oynayan <a href="https://www.cnnturk.com/haberleri/can-yaman">Can Yaman</a>'a özel hayranlık duyan İspanyollar, Türk aktörü görmek için Madrid havalimanına akın etti.</p>
      <p>Sosyal paylaşım siteleri aracılığıyla Yaman'ın Madrid'e geleceğini öğrenen çok sayıda İspanyol, sabah erken saatlerde terminale gitti.</p>
      <p>Can Yaman'ın İspanyol hayranlarından Cristina, <a href="https://www.cnnturk.com/haberleri/aa">AA</a> muhabirine, "Asturias, Cadiz, Valensiya, İspanya'nın her yerinden yüzlerce kişi Can Yaman'ı görmek için buraya geldi, onu çok seviyoruz. Biz dört arkadaş havalimanında sabahladık, 19 saattir bekliyoruz." ifadelerini kullandı.</p>
      <p>"Alicante'den sabah çok erken yola çıkıp 6 saat <a href="https://www.cnnturk.com/haberleri/araba">araba</a> kullanarak geldim." diyen Maria ise tek arzusunun sadece oyuncu Can Yaman'ı görmek olduğunu söyledi.</p>
      <p>Madrid Barajas Adolfo Suarez Havalimanındaki birinci terminalin çıkışını dolduran Yaman'ın İspanyol hayranlarının, kalp şeklinde ve "Can" yazılı balonlar taşıdığı görüldü.</p>
      <p>İspanyol ve Türkçe "Hoşgeldin", "Sen en iyisinin" yazılı pankartlar taşıyan Yaman hayranları, Facebook'ta 5 ay önce açtıkları "Can Yaman hayranları" sayfasının şimdiden 8 bin üyesi olduğunu belirtti.</p>
      <p>Bu arada Yaman hayranlarının sayılarının çok fazla olması nedeniyle havalimanındaki özel güvenlikçilerin yanı sıra İspanya ulusal polisi ve jandarma da takviye olarak geldi.</p>
      <p>Kapıların açılıp Can Yaman'ın çıkışıyla yaşanan izdihamı önlemek için güvenlik koridoru oluşturan İspanyol polisi, Türk aktörü koşarak havalimanından çıkardı. Bu sırada bazı kadın hayranların fenalık geçirdiği görüldü.</p>
      <p>Havalimanı dışında özel araca bindirilen Can Yaman, polis aracı eşliğinde oteline gitti.</p>
      <p>İspanya'da Mediaset <a href="https://www.cnnturk.com/haberleri/televizyon">televizyon</a> grubunun <a href="https://www.cnnturk.com/haberleri/magazin">magazin</a> programlarına konuk olacak Yaman, pazartesi ve salı günü röportajlar vererek, hayranlarıyla buluşacak.</p>
      <related>
        <h4>ilgili haberler</h4>
        <a href="https://www.cnnturk.com/dunya/esad-ailesine-ispanyada-para-aklama-suclamasi"/>
        <a href="https://www.cnnturk.com/magazin/9-malatya-uluslararasi-film-festivaline-katilan-can-yaman-malatya-sokaklarinda-yuruyemedi"/>
        <a href="https://www.cnnturk.com/dunya/bir-anda-tum-ucagi-sardi-yolcular-tahliye-edildi"/>
      </related>
    </article>
  </body>
</html>