<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/strache-se-chce-vratit-do-fpo-pres-videnskou-organizaci-strany/1824690?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T15:18:00+00:00"/>
    <meta property="og:title" content="Strache se chce vrátit do FPÖ přes vídeňskou organizaci strany"/>
    <meta property="og:description" content="Vídeň - Bývalý dlouholetý předseda protiimigrační Svobodné strany Rakouska (FPÖ) Heinz-Christian Strache, jemuž bylo členství ve straně po aférách přerušeno, nabídl svůj návrat. Na facebooku bývalý rakouský vicekancléř uvedl, že je připraven nechat se zvolit šéfem vídeňské zemské organizace FPÖ."/>
  </head>
  <body>
    <article>
      <h1>Strache se chce vrátit do FPÖ přes vídeňskou organizaci strany</h1>
      <address><time datetime="2019-11-24T15:18:00+00:00">24 Nov 2019, 15:18</time> by <a rel="author" href="http://www.ctk.cz/" target="_blank">ČTK</a></address>
      <p>Vídeň - Bývalý dlouholetý předseda protiimigrační Svobodné strany Rakouska (FPÖ) Heinz-Christian Strache, jemuž bylo členství ve straně po aférách přerušeno, nabídl svůj návrat. Na facebooku bývalý rakouský vicekancléř uvedl, že je připraven nechat se zvolit šéfem vídeňské zemské organizace FPÖ.</p>
      <p>Strache, který se podle agentury APA v sobotu překvapivě zúčastnil prokuřácké demonstrace před sídlem vlády, nyní zvažuje politický comeback. V komentáři na facebooku nabídl, že o sobě nechá hlasovat členskou základnu vídeňské regionální organizace.</p>
      <p>"Nabízím FPÖ zrušení své suspendace (ta nebyla předběžným odsouzením Svobodnými) a návrat jako stranický šéf ve Vídni," napsal Strache v komentáři na facebookových stránkách rakouského bezplatného deníku Heute. "Přikročme k demokratickému hlasování základny o tom, kdo má FPÖ vést do budoucnosti a do vídeňských voleb 2020!" napsal Strache, který stál v čele FPÖ od roku 2005 až do letošního května, kdy ho potopila aféra nazývaná někdy Ibizagate.</p>
      <p>Kauza se týká videa ze španělského ostrova Ibiza, na kterém byl Strache zachycen při korupčním jednání. Tématem rozhovoru s domnělou neteří ruského oligarchy bylo možné nezákonné financování FPÖ a přidělování státních zakázek výměnou za volební pomoc. Aféra vedla v květnu k pádu rakouské vlády lidovců (ÖVP) kancléře Sebastiana Kurze a FPÖ a k předčasným volbám v září. V nich jasně zvítězili Kurzovi lidovci, před sociálními demokraty. FPÖ přes oslabení udržela třetí místo.</p>
      <p>Nynější předseda FPÖ Norbert Hofer nedávno v rozhovoru s APA politický návrat Stracheho vyloučil - a to i v případě, že bude justicí očištěn. Od září Strache navíc čelí dalšímu obvinění kvůli podezření ze zpronevěry stranických peněz.</p>
    </article>
  </body>
</html>