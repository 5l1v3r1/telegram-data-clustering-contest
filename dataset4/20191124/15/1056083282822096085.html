<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301847/%D8%B7%D9%84%D8%A7-%D8%AC%D8%A8%D8%B1%D8%A7%D9%86-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T15:38:19+00:00"/>
    <meta property="og:title" content="&quot;طلا&quot; جبران کرد!"/>
    <meta property="og:description" content="بازار طلا و سکه بر خلاف روز گذشته که کاهش قیمت را تجربه کرد، امروز افزایشی بود اما بازار ارز ثبات تقریبی داشت."/>
  </head>
  <body>
    <article>
      <h1>"طلا" جبران کرد!</h1>
      <address><time datetime="2019-11-24T15:38:19+00:00">24 Nov 2019, 15:38</time> by <a rel="author">مریم طاووسی</a></address>
      <p>بازار طلا و سکه بر خلاف روز گذشته که کاهش قیمت را تجربه کرد، امروز افزایشی بود اما بازار ارز ثبات تقریبی داشت.</p>
      <p>به گزارش ایسنا، قیمت سکه تمام بهار آزادی طرح جدید در بازار امروز (یکشنبه) به چهار میلیون و ۲۸۰ هزار تومان رسید که افزایش ۱۴۰ هزار تومانی را نسبت به دیروز تجربه کرده است.</p>
      <p>هر گرم طلای ۱۸ عیار نیز با افزایش ۵۰۰۰ تومانی قیمت، در طلافروشی‌ها بیش از ۴۲۷ هزار تومان معامله می‌شود.</p>
      <p>سکه تمام بهار طرح قدیم نیز ۹۰ هزار تومان افزایش قیمت داشته و چهار میلیون و ۲۰۰ هزار تومان عرضه شد.</p>
      <p>در این میان نیم‌سکه و ربع سکه هر کدام با افزایش ۵۰ هزار تومانی به ترتیب دو میلیون و ۲۲۰ هزار تومان و یک میلیون و ۴۲۰ هزار تومان معامله شدند.</p>
      <p>هر قطعه سکه یک گرمی هم ۸۶۰ هزار تومان عرضه می‌شود که نسبت به دیروز ۱۰ هزار تومان افزایش قیمت دارد.</p>
      <p>این در حالی است که در بازارهای جهانی، قیمت هر اونس طلا ثابت مانده و ۱۴۶۲ دلار است.</p>
      <p>
        <b>دلار ثابت ماند؛ یورو بالا رفت</b>
      </p>
      <p>اما در بازار ارز امروز شاهد ثبات قیمت دلار در صرافی‌های مجاز بانک مرکزی بودیم ولی قیمت یورو با افزایش ۱۰۰ تومانی همراه شد.</p>
      <p>قیمت خرید دلار در صرافی‌های مجاز بانکی همچون دیروز ۱۱ هزار و ۸۰۰ تومان بود و قیمت فروش این ارز نیز ۱۱ هزار و ۹۰۰ تومان تعیین شد.</p>
      <p>همچنین هر یورو در این صرافی‌ها ۱۳ هزار تومان خریداری و ۱۳ هزار و ۱۰۰ تومان فروخته شد.</p>
      <p>اما در بانک‌ها قیمت خرید دلار و یورو اندکی افزایش داشت. هر دلار ۱۱ هزار و ۵۹۲ تومان و هر یورو ۱۲ هزار و ۸۱۰ تومان از مشتریان خریداری شد.</p>
      <p>قیمت ارز مسافرتی نسبت به روز گذشته ثابت ماند و هر یورو مسافرتی حدود ۱۳ هزار  و ۳۰۰ تومان برای مسافران قیمت‌گذاری شد که بالاتر از نرخ صرافی‌هاست.</p>
      <p>انتهای پیام</p>
    </article>
  </body>
</html>