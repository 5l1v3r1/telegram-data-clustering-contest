<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/men-men_news/Article-ccab33b1e4d9e61027.htm"/>
    <meta property="og:site_name" content="mako"/>
    <meta property="article:published_time" content="2019-11-24T14:17:00+00:00"/>
    <meta property="og:title" content="ראובן עובד חזר לרחוב: &quot;במקרה שלו אני חושש מהגרוע מכל&quot;"/>
    <meta property="og:description" content="סיפורו של כדורגלן העבר שנפל לסמים ריגש רבים בארץ, ואחרי שנראה היה שהוא חוזר לעצמו, בסוף השבוע האחרון התברר שהוא חזר לרחובות. &quot;לצערנו כל עוד הוא לא רוצה לעזור לעצמו אף אחד כבר לא יוכל לעזור לו&quot;, מספר עורך דינו"/>
  </head>
  <body>
    <article>
      <h1>ראובן עובד חזר לרחוב: "במקרה שלו אני חושש מהגרוע מכל"</h1>
      <h2>סיפורו של ראובן עובד, כדורגלן העבר שנפל לסמים וההימורים ריגש רבים בארץ, ואחרי שנראה היה שהוא חוזר לעצמו, הוא ברח ממכון הגמילה ונראה בשבועות האחרונים מקבץ נדבות בתחנה המרכזית בת"א. "לצערנו כל עוד הוא לא רוצה לעזור לעצמו אף אחד כבר לא יוכל לעזור לו", מספר עורך דינו וחברו של עובד, יוסי ויגדור</h2>
      <address><time datetime="2019-11-24T14:17:00+00:00">24 Nov 2019, 14:17</time> by <a rel="author">דור מאיר מועלם</a></address>
      <p>שבוע לאחר שידור <a href="https://www.mako.co.il/news-entertainment/2019_q4/Article-568e4f337d07e61027.htm?Partner=interlink">כתבתו של בן מיטלמן בחדשות 12</a> שהביאה את סיפורו של כדורגלן העבר שסיפר על התמכרותו לסמים והימורים, בסוף השבוע האחרון נודע כי עובד שוב עזב את בית הוריו וחזר לאזור התחנה המרכזית בתל אביב.</p>
      <p>כזכור, לפני כמה חודשים תועד עובד על ידי עוברי אורח כשהוא מקבץ נדבות ברחוב, וימים לאחר שהסרטון החל להיות מופץ ברשתות החברתיות התאגדו להם יחד כמה אנשי כדורגל ואוהדי מכבי תל אביב בנסיון לעזור לעובד לצאת מהמצב הקשה אליו נקלע.</p>
      <p>כעת מתברר כי בין צילומי הכתבה באולפן שישי ועד לשידורה עובד כבר הספיק לחזור לסורו. "הכתבה צולמה לפני כשבועיים ועד אז ראובן באמת היה נקי", מספר ל-mako עורך דינו של עובד, יוסי ויגדור. "הוא היה הולך לפגישות של מכורים אנונימיים וטופל על ידי הרווחה, אבל זה החזיק חודש וחצי, ולצערנו היצר גבר עליו. אי אפשר אפילו לכעוס עליו ואנחנו גם לא מאשימים אותו. כל פעם הוא בורח לכמה ימים מבית הוריו, חוזר, אומר שהוא רוצה להתאשפז במכון גמילה ושוב נעלם. אי אפשר לשים עליו שמירה 24/7, ולצערנו כל עוד הוא לא רוצה לעזור לעצמו אף אחד לא יוכל לעזור לו".</p>
      <p>ויגדור, שמעבר להיותו עורך דינו של עובד נחשב גם לחבר קרוב של כדורגלן העבר, מספר שהוא כבר מיואש מהמצב, ומוסיף שלדעתו הפעם עובד יהיה חייב להיכנס למוסד ממשלתי ורציני יותר, ולתקופה ארוכה הרבה יותר. "אבא שלו יוסי כבר אובד עצות. הוא הגיע למצב שהוא אומר לי 'הלוואי וראובן יעשה איזה עבירה, יגנוב או משהו, וייכנס לכלא, ככה לפחות אני אשן בידיעה שהבן שלי לא מסתובב ברחובות'".</p>
      <figure>
        <img src="https://img.mako.co.il/2019/11/24/reuven2_c.jpg"/>
      </figure>
      <p>אביו של עובד גירש אותו מביתו בעצת מומחים במטרה לזעזע את בנו. על פי אותם מומחים עובד עדיין לא הגיע לנקודת השפל שממנה כבר לא יוכל לקום וכי קיימת תקווה, אך היא דורשת צעדים אמיצים גם ממשפחתו שצריכה לתת לו הרגשה שהבית שלהם כבר לא פתוח עבורו במידה והוא בוחר לחזור לסמים. עובד, כפי שצולם על ידי עוברי אורח בתחנה המרכזית | צילום: רץ ברשת. שימוש לפי סעיף 27א לחוק זכויות יוצרים</p>
      <p>"מדובר בסיכון, כי אי אפשר לדעת לאן זה יוביל באמת; או שזה יוביל למקום טוב שיגרום לראובן לבוא ולהגיד 'אבא בבקשה תעזרו לי', או שחלילה יקרה לו משהו וזה יהיה על מצפון אביו, אני הבטחתי לו שנעשה כל מה שאנחנו יכולים בשביל שזה לא יגיע למצב הזה", מספר ויגדור. </p>
      <p>החזרה לרחוב גרמה ליאוש כבד גם בקרב חבריו של עובד, שכבר לא ששים לעזור לחברם. "אם בעבר קבוצת הוואטסאפ שהקמנו במטרה לעזור הייתה פעילה כל הזמן בהצעות לעזרה, היום היא שקטה רוב היום"</p>
      <figure>
        <img src="https://img.mako.co.il/2017/03/07/853770_C.jpg"/>
      </figure>
      <p>למרות זאת, לויגדור חשוב להעביר מסר לעובד במידה ויקרא שורות אלו: "הכי חשוב לי שראובן יידע שאנחנו פה בשבילו למרות הכל. לא הרמנו ידיים ולא התייאשנו. ברגע שהוא יקבל את ההחלטה עם עצמו לחזור לחיים נורמטיביים - אנחנו נהיה פה ונעזור לו בכל מה שרק שאפשר". עובד באחת הפעמים בהן נעצר בעבר | צילום: חדשות 2</p>
      <p>כדורגלן העבר אוהד בוזגלו, אחד מחבריו של עובד שעזר רבות באיסוף הכספים לטובת מכון גמילה בו היה מאושפז, מוסיף: "הוא יצא ממכון הגמילה חודש לפני סיום הטיפול, חזר לסורו ומכר את הטלפון שקנינו לו. השקענו שם המון כסף, אבל אם בן אדם לא מוכן לעזור לעצמו - אי אפשר לעזור לו. אנחנו אנשים עם משפחות, כל אחד עם החבילה שלו, והשקענו שם המון זמן".</p>
      <p>"לצערי הוא חזר למצב הקשה בו הוא היה ובדיוק מזה חששנו. קשה להשפיע עליו ואי אפשר לאשפז כאן בכפייה. אם אפשר היה - היינו מצילים אותו, אבל הוא מרצונו לא יעבור את השלבים שנחוצים לו. זה עצוב, במקרה של ראובן אני ממש חושש מהגרוע מכל", מסכם בוזגלו.</p>
    </article>
  </body>
</html>