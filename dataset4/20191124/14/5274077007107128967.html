<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419074"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T14:50:00+00:00"/>
    <meta property="og:title" content="מאסר עולם למחבל שרצח את הרב בן גל בצומת אריאל"/>
    <meta property="og:description" content="בית המשפט המחוזי בלוד גזר היום (א') מאסר עולם על המחבל עבד אל-חכים עאסי, שרצח את הרב איתמר בן גל בצומת אריאל."/>
  </head>
  <body>
    <article>
      <h1>מאסר עולם למחבל שרצח את הרב בן גל בצומת אריאל</h1>
      <address><time datetime="2019-11-24T14:50:00+00:00">24 Nov 2019, 14:50</time> by <a rel="author">ערוץ 7</a></address>
      <p>בית המשפט המחוזי בלוד גזר היום (א') מאסר עולם על המחבל עבד אל-חכים עאסי, שרצח בפברואר בשנה שעברה את הרב איתמר בן גל בפיגוע דקירה בצומת אריאל.</p>
      <p>המחבל, שהורשע ברצח בנסיבות מחמירות, יפצה את ילדיו של בן גל ב-258 אלף שקלים.</p>
      <p>במהלך דיון הטיעונים לעונש קטע המחבל את עורך דינו אשר ניסה לטעון כי יש להקל בעונשו והצהיר לבית המשפט כי רצח את הרב בכוונה משום שישראל רוצחת נשים וילדים.</p>
      <p>בדיון מסר עו"ד חיים בלייכר מארגון חוננו אשר מייצג את משפחת בן גל במיצוי זכויותיהם כנפגעי עבירה לשופטים מכתב מרגש מהוריו של הרב איתמר בן גל הי"ד שנרצח בצומת אריאל.</p>
      <p>במכתב קוראים ההורים לשופטים להטיל על הרוצח את העונש המקסימלי, וכן לקבוע כי הוא לא יכלל בשום עסקת שחרור מחבלים עתידית, "אנו מבקשים מכם שיוטל עליו עונש מאסר שיגרום לו להירקב בכלא עד יומו האחרון, שלא יוכל עוד לראות אור יום. אנו מבקשים מכם לקבוע שבשום פנים ואופן לא לכלול אותו בשום עסקת שחרור מחבלים עתידית".</p>
      <p>יוסי דגן, ראש המועצה האזורית שומרון, הגיב על גזר הדין "המחבל הנתעב הזה הוא בן מוות, ובית המשפט צריך לקבוע בהחלטה שיפוטית שהוא לא ישוחרר מוקדם משנקבע, כפי שנעשה בארה"ב ובמדינות אחרות. נחמתנו העיקרית היא בבניין הארץ, להפוך את הר ברכה לעיר ואם בישראל".</p>
    </article>
  </body>
</html>