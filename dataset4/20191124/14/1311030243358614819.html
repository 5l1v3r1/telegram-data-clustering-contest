<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626088/%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80-%E0%A6%B6%E0%A7%87%E0%A6%96-%E0%A6%B9%E0%A6%BE%E0%A6%B8%E0%A6%BF%E0%A6%A8%E0%A6%BE%E0%A7%9F-%E0%A6%86%E0%A6%AA%E0%A7%8D%E0%A6%B2%E0%A7%81%E0%A6%A4-%E0%A6%B8%E0%A7%8C%E0%A6%B0%E0%A6%AD"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T14:29:00+00:00"/>
    <meta property="og:title" content="প্রধানমন্ত্রী শেখ হাসিনায় আপ্লুত সৌরভ"/>
    <meta property="og:description" content="কলকাতা টেস্টে নাকানিচুবানি খেয়েছে মুমিনুল হকের দল। ৫ দিনের গোলাপি বলের টেস্ট শেষ হয়ে গিয়েছে তিন দিনের শুরুতেই। কিন্তু প্রধানমন্ত্রী শেখ হাসিনা একদিনেই জয় করেছেন কলকাতা। সেটি তাঁর ক্রিকেটপ্রেম দিয়েই। বিসিসিআই প্রধান সৌরভ গাঙ্গুলী মুগ্ধ বাংলাদেশের প্রধানমন্ত্রীর ক্রিকেট-প্রেমে। ভারতের সাবেক অধিনায়ক এই ক্রিকেট প্রেমে রীতিমতো আপ্লুত। আজ ম্যাচ শেষ সংবাদমাধ্যমের সঙ্গে কথা বলার সময় প্রধানমন্ত্রী শেখ..."/>
  </head>
  <body>
    <article>
      <h1>প্রধানমন্ত্রী শেখ হাসিনায় আপ্লুত সৌরভ</h1>
      <address><time datetime="2019-11-24T14:29:00+00:00">24 Nov 2019, 14:29</time> by <a rel="author">ক্রীড়া প্রতিবেদক</a></address>
      <p>কলকাতা টেস্টে নাকানিচুবানি খেয়েছে মুমিনুল হকের দল। ৫ দিনের গোলাপি বলের টেস্ট শেষ হয়ে গিয়েছে তিন দিনের শুরুতেই। কিন্তু প্রধানমন্ত্রী শেখ হাসিনা একদিনেই জয় করেছেন কলকাতা। সেটি তাঁর ক্রিকেটপ্রেম দিয়েই। বিসিসিআই প্রধান সৌরভ গাঙ্গুলী মুগ্ধ বাংলাদেশের প্রধানমন্ত্রীর ক্রিকেট-প্রেমে। ভারতের সাবেক অধিনায়ক এই ক্রিকেট প্রেমে রীতিমতো আপ্লুত।</p>
      <p>আজ ম্যাচ শেষ সংবাদমাধ্যমের সঙ্গে কথা বলার সময় প্রধানমন্ত্রী শেখ হাসিনার ব্যাপারে নিজের আবেগ চেপে রাখতে পারেননি সৌরভ, ‘বাংলাদেশের প্রধানমন্ত্রী অবিশ্বাস্য। তাঁকে আমার অনেক অনেক ভালোবাসা ও প্রণাম। একজন প্রধানমন্ত্রী বলছেন, “আমি সারা দিন খেলা দেখব, হোটেলে যাব না।” একজন প্রধানমন্ত্রীর মুখে এ ধরনের কথা অবিশ্বাস্য।’</p>
      <p>আগামী বছর জাতির জনক বঙ্গবন্ধু শেখ মুজিবুর রহমানের জন্মশতবার্ষিকী। সৌরভকে এরই মধ্যে বঙ্গবন্ধুর জন্মশতবার্ষিকী উপলক্ষে আয়োজিত টি-টোয়েন্টি ম্যাচে আমন্ত্রণ জানানো হয়েছে। সৌরভ সেটি গ্রহণও করেছেন। আজ বললেন কেবল প্রধানমন্ত্রীর জন্যই তিনি ঢাকায় আসবেন, ‘বঙ্গবন্ধুর জন্ম শতবার্ষিকীতে আমি ঢাকায় যাব। শুধু ওনার জন্যই যাব।’</p>
    </article>
  </body>
</html>