<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/z-invalidskim-vozickom-na-rajzo-252688"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T14:19:00+00:00"/>
    <meta property="og:title" content="Z invalidskim vozičkom na rajžo"/>
    <meta property="og:description" content="Te dni je izšla pomembna knjiga, ki se je bodo najbolj razveselili invalidi na vozičkih, primerna pa je tudi za vse druge. Novinar in fotograf Primož Hieng je namreč pripravil in izdal knjigo Z va..."/>
  </head>
  <body>
    <article>
      <h1>Z invalidskim vozičkom na rajžo</h1>
      <h2>Novinar in fotograf Primož Hieng je izdal prav poseben turistični vodnik. Po podatkih statističnega urada je od 12 do 13 odstotkov prebivalcev Slovenije invalidnih.</h2>
      <address><time datetime="2019-11-24T14:19:00+00:00">24 Nov 2019, 14:19</time> by <a rel="author">E. N.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/21/1713576.jpg"/>
          <figcaption>Invalidi v Muzeju premogovništva Slovenije v Velenju FOTO: Aleksander Kavčnik</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1713582.jpg"/>
          <figcaption>Avtor turističnega vodnika za invalide Primož Hieng FOTO: Siniša Rančov</figcaption>
        </figure>
      </slideshow>
      <p>Te dni je izšla pomembna knjiga, ki se je bodo najbolj razveselili invalidi na vozičkih, primerna pa je tudi za vse druge. Novinar in fotograf<b> Primož Hieng </b>je namreč pripravil in izdal knjigo Z vami bom na rajžo šel, ki je turistični vodnik za invalide na vozičkih. V knjigi je kar 52 predlogov za izlete v različne slovenske kraje in v enem primeru zaradi zanimivosti in nenavadnosti tudi v sosednjo avstrijsko Koroško.</p>
      <figure>
        <img src="https://www.slovenskenovice.si/images/slike/2019/11/21/1713582.jpg"/>
        <figcaption>Avtor turističnega vodnika za invalide Primož Hieng FOTO: Siniša Rančov</figcaption>
      </figure>
      <p>»Za vse je kriv en centimeter v nekem ljubljanskem domu za starejše občane, kjer je bil nastanjen takrat 93-letni oče,« pravi avtor novega turističnega vodnika za invalide. »V nekem trenutku je oče pristal na invalidskem vozičku, kar ga je po svoje prizadelo, saj ni več zmogel hoje. Potem je prišel tisti nesrečni centimeter. To je namreč razlika med tlemi v notranjosti gostinskega lokala in zunanjo teraso. Na teraso je z vozičkom prišel povsem normalno, pri vrnitvi v notranjost pa je tisti centimeter postal problematičen. Z močjo svojih rok namreč ni zmogel vrnitve v prostore doma, torej z zunanje terase bifeja v notranjost. Tisti centimeter je kar naenkrat postal zelo velika ovira.«<br/><br/>Še toliko bolj ga je tema začela zanimati, ko si je ogledal podatke Statističnega urada Republike Slovenije. Kot poročajo, je pri nas od 12 do 13 odstotkov prebivalcev invalidov, to je nekoliko manj kot na ravni Evropske unije, kjer je invalidnih 15 odstotkov. Pri nas gre torej za 240.000 do 260.000 prebivalcev Slovenije.</p>
      <blockquote>Tisti centimeter je kar naenkrat postal zelo velika ovira.</blockquote>
      <p>»Opravil sem obsežno raziskavo, saj me je zanimalo, kako so v pomembnih krajih do zdaj poskrbeli za telesno prizadete, predvsem pa, kakšne možnosti imajo invalidi za enodnevne izlete. V številnih primerih sem na terenu preveril, kako so ponudniki pripravljeni na morebitni obisk invalidov. Delo je bilo zelo naporno, še posebno če sam nimaš tovrstnih problemov. Pomembno pa je bilo opazovati,« pravi Hieng.<br/><br/>Svoje ugotovitve je zdaj strnil v knjigi Z vami bom na rajžo šel, v kateri je predstavil točke, ki so dostopne invalidom na vozičkih. »Po začetnem strahu sem iz dneva v dan spoznaval, da je v posameznih točkah zelo dobro poskrbljeno za invalide, celo veliko bolj, kot sem si lahko predstavljal,« pravi Hieng. »Invalidi na vozičkih se na primer lahko povzpnejo na razgledna stolpa Vinarium blizu Lendave in Pyramidenkogel na avstrijskem Koroškem, ta je tuja izjema, ki sem jo naredil v knjigi prav zaradi dostopnosti. Globoko pod zemljo si lahko ogledajo muzej premogovništva v Velenju, kjer so ponosni, saj lahko kot edini v Sloveniji v podzemni muzej popeljejo invalide, obiskali pa so jih tudi že slepi in slabovidni. Invalidi lahko obiščejo Postojnsko jamo, kjer bodo za njih primerno poskrbeli. Ob nakupu novih vlakov, ki so jih pred kratkim predstavili javnosti, so možnost obiska invalidov še posebno poudarili. Dejstvo je, da sem zbral več kot 60 znanih točk, zato sem se odločil za selekcijo. Dostopnost je bila vsekakor na prvem mestu, takoj za tem pa urejenost stranišč za invalide. Tiste točke, kjer ni bilo konkretno urejenih sanitarij, sem zato izločil.«<br/><br/>Knjiga priročnega formata 21 krat 14 cm ima kar 264 strani, več kot 300 barvnih fotografij in trde platnice. Oblikovala jo je <b>Manca Švara</b> (Studio Alef), natisnili pa so jo v Belin grafiki v Ljubljani. Izid knjige so podprli NLB Vita, BTC, Postojnska jama, Lek, Zavod za turizem in kulturo Kranj, Ocean Orchids Dobrovnik, Simbio Celje in Lions klub Kamnik ter občine Dobrovnik, Kranjska Gora, Radovljica, Zreče in Žalec.<br/><br/>Cena zajetnega turističnega vodnika je 28,50 evra. Knjigo Z vami bom na rajžo šel lahko naročite na e-naslovu: Ta e-poštni naslov je zaščiten proti smetenju. Potrebujete Javascript za pogled. ali na telefonski številki 041 991 857.</p>
    </article>
  </body>
</html>