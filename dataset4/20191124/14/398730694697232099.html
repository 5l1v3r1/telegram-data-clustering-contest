<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/lina-lund-sa-hamnade-cigarettflickorna-pa-en-tysk-partikongress/"/>
    <meta property="og:site_name" content="DN.SE"/>
    <meta property="article:published_time" content="2019-11-24T14:41:57+00:00"/>
    <meta property="og:title" content="Lina Lund: Så hamnade cigarettflickorna på en tysk partikongress"/>
    <meta property="og:description" content="LEIPZIG."/>
  </head>
  <body>
    <article>
      <h1><a href="https://www.dn.se/av/lina-lund/">Lina Lund:</a> Så hamnade cigarettflickorna på en tysk partikongress</h1>
      <address><time datetime="2019-11-24T14:41:57+00:00">24 Nov 2019, 14:41</time> by <a rel="author" href="https://www.dn.se/av/lina-lund/" target="_blank">Lina Lund</a></address>
      <p>
        <b>LEIPZIG. Bilsalongerna avskaffade de lättklädda kvinnorna som kråmade sig mot bilhuvarna, då det ansågs vara vulgärt och sexistiskt. <br/>Men när de tyska kristdemokraterna håller partikongress möts besökarna av ’cigarettflickor’ i korta kjolar som delar ut gratis cigaretter, och kvinnor utklädda till flygvärdinnor agerar sällskapsdamer i pausen.</b>
      </p>
      <p>Syret håller på att ta slut i mässhallen i Leipzig, östra Tyskland, där 1.000 tyska kristdemokrater har samlats för en årlig partikongress. Från scenen har tre av Europas mäktigaste kvinnor hållit tal: förbundskansler Angela Merkel, arvtagerskan Annegret Kramp-Karrenbauer och EU-kommissionens nästa ordförande Ursula von der Leyen. </p>
      <p>Det är ett av Angela Merkels arv: hon har banat väg för ett slags tyskt matriarkat under kristdemokratisk flagg. En trojka i byxdress som tagit över toppositionerna i ett annars manligt dominerat parti.  </p>
      <p><b>Men när CDU samlas</b> till årlig partikongress möts två världar. </p>
      <p>– Var är cigarettflickorna? undrar en manlig partidelegat och sätter av mot rökterrassen.</p>
      <p>(Det är fortfarande tillåtet att röka på tyska uteserveringar, liksom inne på de flesta barer).  </p>
      <p>Han letar efter de unga kvinnorna som iklädda korta vita kjolar och med breda leenden delar ut cigaretter till nikotinsugna. Kvinnorna jobbar för en internationell tobakskoncern och har två uppgifter: att göra reklam för ett dussintal cigarettmärken samt underhålla delegaterna i pauserna. </p>
      <p>– En partikongress kan inte bara handla om politik. Man måste ha trevligt också, säger den röksugne mannen. </p>
      <p><b>Han är minst tre gånger så gammal</b> som ’cigarettflickorna’, som berättar att de extraknäcker vid sidan av studierna. Timlönen är ”mycket bra”. </p>
      <p>Tyska partikongresser är lite som en Vattenfestival fast för politiker. Medan delegaterna håller tal inne i kongressalen pågår en parallell verksamhet i mässhallen intill. Det är där det minglas i pauserna, visitkorten byter händer och det hålls grupparbeten och diskussionsrundor. Lika viktiga är utställarna som vill förknippas med Tysklands största parti. </p>
      <p>Där finns förutom cigarettillverkare, även tankesmedjor, kvinno- och hantverksförbund, vinproducenter, apotekskedjor – och så de inhyrda sällskapsdamerna. De är klädda som flygvärdinnor av 50-talssnitt i högklackade skor, kjolar med slits och matchande flygvärdinnehattar på huvudet. Deras uppgift är att göra reklam för en sorts salongsverksamhet i Berlin. </p>
      <p><b>Det är inte partiet</b> som hyrt in sällskapsdamerna, men jag undrar vad Merkel och company anser om deras närvaro. Medan de flesta bilsalongerna har avskaffat de lättklädda flickor som kråmade sig mot bilarnas huvar, ger förbundskanslerns parti plats åt utställare som låter ”cigarettflickor” och ”flygvärdinnor” underhålla delegaterna. </p>
      <p>Det rimmar lite illa med högtidstalen om att vara ett modernt parti för moderna kvinnor. </p>
      <p>
        <a href="https://www.dn.se/nyheter/varlden/lina-lund-har-forbundskansler-angela-merkel-fortidspensionerat-sig-i-smyg/">Läs mer: Lina Lund: Har förbundskansler Angela Merkel förtidspensionerat sig i smyg?</a>
      </p>
    </article>
  </body>
</html>